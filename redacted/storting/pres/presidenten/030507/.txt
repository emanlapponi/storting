 Presidenten vil foreslå at
det velges en settepresident for Stortingets møter onsdag
og torsdag – og anser det som vedtatt.

Presidenten ber om forslag på settepresident.

 Jeg foreslår Finn Martin Vallersnes.

 Finn Martin Vallersnes er foreslått
som settepresident. – Andre forslag foreligger
ikke, og Finn Martin Vallersnes anses enstemmig valgt som settepresident
for Stortingets møter onsdag og torsdag.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsråd Odd Einar Dørum

statsråd Einar Steensnæs

statsråd Ansgar Gabrielsen

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første
hovedspørsmål, fra representanten Øystein Hedstrøm.

 Det vi opplever når det gjelder norsk
skipsfart, er at kremen er i ferd med å bli solgt ut av
landet. Bergesen er blitt solgt til World-Wide Shipping, som er
Hongkong-basert, kanadiske Teekay har kjøpt tre større
norske rederier, og det faktiske forhold i dag er at de
to største rederibaserte miljøene i Norge
nå er kontrollert av utlendinger. Fremskrittspartiet
har hele tiden kjempet mot de ødeleggende, dårlige
norske betingelsene for skipsfarten. Vil de siste tids
hendinger og den negative utviklingen vi ser, gjøre at
departementet vil være villig til å endre
sin skipsfartspolitikk?

 Det er helt riktig som representanten Hedstrøm
sier, at to store rederier har fått utenlandsk eierskap
og er blitt kjøpt opp. Det gjelder det tidligere Navion,
som var i Statoil, og det andre er Bergesen. Jeg har truffet både
de gamle og de nye eierne i disse selskapene og forhørt
meg litt om hva årsaken til dette er. Jeg ser ikke
bort fra at det er en divergens i begrunnelsen for hvorfor det er
gjort og ikke gjort hos dem som har solgt og kjøpt
i forhold til det som kanskje er rådende oppfatning i en
del miljøer. Da tenker jeg på de elementene som
inngår i skipsfartspolitikken som skal gjøre det attraktivt å drive
skipsfart fra Norge. Det har vært fokusert mye på refusjonsordningen
f.eks. Den har kanskje hatt svært liten betydning for disse
angjeldende selskapene, det vekter jo mer for ferjeselskapene om
man har refusjonsordning eller ikke. Det som er det viktige,
tror jeg, for å beholde eierskapet til denne type
bedrifter, er at vi har en holdning i forhold til å legge
til rette for norsk eierskap. Det gjør vi gjennom å ha
skatte- og avgiftsregler som er konkurransedyktige. Og ikke
minst, det elementet som er viktig innenfor
shipping, er det som har med forbruksbeskatning å gjøre,
som Skauge-utvalget har tatt fatt i, og som Stortinget vil få seg
forelagt en sak i forhold til. Men det som er hovedproblemet knyttet
til investeringer totalt sett i Norge og norske
investeringer i utlandet, er det faktum at i 2002 var det et historisk
lavmål på utenlandsinvesteringer i Norge, 6 milliarder kr. For
hver krone utenlandske investorer satte inn
i Norge, tok norske selskaper ut det tilsvarende – 6
milliarder kr – og investerte ute. Så attraktiviteten
ved investeringer her hjemme kan synes å være
noe mindre enn det bildet man kan få når
man leser media.

 Jeg konstaterer at på dette området
har Norge vært verdensledende. Dette er faktisk det
eneste området hvor Norge kan skryte og si at
vi er best i verden når det gjelder kompetanse. Jeg konstaterer også at
rederiene er på full fart
ut av landet. Statsråden var inne på beskatningen.
Skatter og avgifter er jo annerledes i Norge og er ikke
harmonisert med EU. Det lønner seg på grunn
av den drepende formuesskatten å eie rederier i andre
land. Her bør det komme endringer raskt, og statsråden
har jo sagt at vi bør ha de samme konkurransebetingelsene
for norske bedrifter som det som gjelder i EU. Hvorfor
har han da unntatt skipsfarten fra dette prinsippet, i og med at
det beviselig er sterk konkurransevridning når det gjelder
rammebetingelser?

 Nå er det slik at det ofte
blir feil å henvise til EU som sådan, for EU har ikke en
felles politikk på dette området, men hvert land
har sin egen skatte- og avgiftspolitikk. Det varierer svært
fra land til land hva man har vektlagt.

Det er ingen tvil om at det er EU-land som
har langt bedre vilkår eksempelvis for å sørge
for å ha nasjonale sjøfolk, og det er de som har
langt bedre formuesskatteordninger som gjør at
det blir interessant å plassere også shippingkapitalen
i de land. Men det som jeg tror er viktig, er å ta det
utgangspunktet som representanten Hedstrøm gjør.
Vi har antakeligvis verdens mest kompetente miljø totalt
sett innenfor skipsfart. Hva skal den norske strategien
være for å ta vare på det?
Det jobber vi nå med, for så vidt sammen med alle
parter innenfor shippingmiljøet, for å materialisere
det i en sak som jeg har lovt skal komme til Stortinget over nyttår,
nettopp for å ivareta en videreføring
av den posisjonen vi har innenfor maritim sektor.

 Det blir oppfølgingsspørsmål – Lodve Solholm.

 Den 27. februar gjorde Stortinget
eit vedtak om å innføre nettolønnsordning
og utvide den ordninga i forhold til det som var før, og
at Regjeringa skulle kome tilbake til Stortinget med dette
opplegget i revidert nasjonalbudsjett. Så opplever vi at
på Høgres landsmøte seier finansminister
Per-Kristian Foss at han ikkje aktar å kome
tilbake til Stortinget med dette i revidert, og då blir
spørsmålet: Aktar Regjeringa no å ta ein
omkamp i Stortinget på denne saka, og aktar ein ikkje å følgje
opp eit fleirtalsvedtak i Stortinget når det gjeld nettolønnsordninga,
som vart gjort den 27. februar i år?

 Refusjonsordningen er et meget viktig element
for å ha norske sjøfolk på norske skip.
Vi bruker i dag mellom 500 og 600 mill. kr,
så vidt jeg husker. Det er det største
beløpet som er brukt siden subsidieringen av norske
sjøfolk begynte. Stortinget har vedtatt innretningen for
det, som vi har vært uenige om partiene
imellom, ikke bare de siste par år,
men for så vidt gjennom hele 1990-tallet.

Det er også riktig, som
representanten sier, at det i Stortinget ble fattet et vedtak den
27. februar om en ny innretning og en utvidelse av ordningen,
og Regjeringen ble pålagt å komme tilbake i revidert
nasjonalbudsjett for å kvittere ut dette. Så spør
representanten om vi har tenkt å følge opp det
vedtaket i revidert, og henviser til hva finansministeren har sagt
på Høyres landsmøte. Jeg må henvise
til hva finansministeren skal si i Stortinget den 15. mai hva gjelder
revidert nasjonalbudsjett.

 Olav Akselsen – til
oppfølgingsspørsmål.

 Det burde ikkje vera så veldig vanskeleg å bekrefta
at Regjeringa vil følgja opp eit vedtak frå eit
fleirtal i Stortinget, særleg sidan dette er ei sak der
regjeringspartia var dei partia som lova mest i valkampen.
Men eg er glad for at næringsministeren no bekreftar
at dei ordningane me har i dag, er svært viktige, og det
me skal vera klar over, er at Regjeringa faktisk føreslo å fjerna
dei ordningane som alt er inne. Når ein no ønskjer
ei anna innretning i desse spørsmåla,
er det Regjeringa som har hindra Stortinget i å få den
moglegheita, for det var faktisk eit samrøystes
storting som bad Regjeringa om å koma tilbake
med ei sak i løpet av fjoråret, slik at ein kunne
få diskutera innretninga. Det er slik at på bakgrunn
av den utviklinga som har skjedd i våre naboland,
blei det klart at norske sjøfolk blei 40 pst.
dyrare. Det blei ei stor utflagging og stor fare for norske arbeidsplassar
når norske reiarlag flagga ut. Vil ikkje næringsministeren
no bidra til å fjerna denne usikkerheita ein gong for alle?

 Det er ingen som noen gang har prøvd å tilbakevise
den påstanden at for å beholde norske
sjøfolk på norske skip er det viktig
at vi subsidierer, slik at kostnadene blir lavere. Det spørsmålet man
antakeligvis nå stiller seg i det maritime miljøet,
er i hvilket omfang det er nødvendig å subsidiere
for å beholde kjernen av den kompetansen som skal til for
at man skal oppnå den målsettingen som var representanten Hedstrøms,
nemlig at Norge skal være en sterk
sjøfartsnasjon. Da vil det være et spørsmål
om det er 5 000 eller 10 000 eller
15 000 eller 50 000 norske
sjøfolk vi må ha for å oppfylle det.
Men som jeg sa i mitt forrige svar, må vi ta
en samlet vurdering av alle de vedtak Stortinget har gjort,
for Stortinget har vedtatt flere ting som i sum kan synes å komme
i konflikt med det som jeg vet stortingsflertallet er opptatt av,
nemlig å beholde en forsvarlig økonomisk politikk
basert på handlingsregelen.

 Odd Roger Enoksen – til
oppfølgingsspørsmål.

 Jeg tror at hvis vi skal beholde norske
sjøfolk på norske skip, er noe av det
viktigste at vi også har
norske eiere i skipsfartsnæringen. Skal man rekruttere
norske sjøfolk, skal man bruke norske
utstyrsleverandører enten det gjelder navigasjon eller andre
ting, tror jeg det er en forutsetning at vi har norske eiere både
innenfor skipsfart og i annet næringsliv.
Jeg har da lyst til å utfordre næringsministeren
på hans syn på hvor viktig det er at vi har et
sterkt norsk eierskap i næringslivet, og hva slags grep
næringsministeren vil ta for å sikre at vi fortsatt
skal ha et sterkt norsk nasjonalt eierskap.

 Det er ingen tvil om det som St.meld. nr. 22
for 2001-2002 om eierskap innleder med, at det er viktig å legge
til rette for et privat norsk eierskap. Men skal man gjøre
det, må man også gjøre noen
grep som står i motstrid til det Senterpartiet har
stått for. Når det etterlyses en eierskapspolitikk
for å gjøre det interessant å investere
i Norge, er det mange elementer som inngår, som ikke
minst på skatte- og avgiftssiden er helt avgjørende.
Det avgjørende, så vidt jeg har skjønt
shippingområdet, er formuesbeskatningen. Vi er et annerledesland
når det gjelder beskatning av formue som ligger i shipping,
som vi vet er svært mobil. Man kan flytte på fredag
og starte opp på mandag. Men det er heller ingen tvil om
at det er riktig at det historisk har vært meget viktig
at norske redere har tatt med seg norske utstyrsleverandører
ut av landet, og det er faktisk slik at norske verft,
norske utstyrsleverandører og norske
redere i sum utgjør i grunnen kjernen i det som er det
norske maritime cluster.

 Vi går til neste hovedspørsmål.

 Jeg har et spørsmål til energiministeren.

Norsk kraftforsyning har i alle år
vært dominert av et sterkt offentlig eierskap kommunalt
og statlig. Det har vært viktig for å bygge ut
kraftforsyningen og sikre lys og varme over hele landet.
I dag er offentlig eierskap viktig i kraftforsyningen av spesielt
to grunner. Den ene er at det sikrer fellesskapet i forhold til
de ekstra inntekter som er knyttet til forvaltning av
naturressurser, og spesielt vannkraft. Det er fellesskapets
eiendom, og inntektene bør komme fellesskapet til gode.

Den andre hovedgrunnen til at det
offentlige bør ha et sterkt eierskap til kraftforsyningen,
er at vi på den måten bidrar til nasjonalt eierskap.
Det gjelder spesielt det kommunale eierskapet, som har
vært avgjørende, men det gjelder selvsagt også det
statlige eierskapet. Offentlig eierskap er viktig for å sikre
norske selskaper med hovedkontor, strategiske beslutninger,
i Norge, og at vi unngår at vi blir et filialland også innenfor
energisektoren. Mitt spørsmål er: Er energiministeren
enig i disse vurderingene?

 Jeg er enig i begge de to begrunnelsene som
representanten Stoltenberg gav for et langsiktig norsk
eierskap i kraftnæringen.

Hafslund, som jo er den aktuelle bakgrunnen
for spørsmålet, er en betydelig aktør
i kraftmarkedet. De har en middels energiproduksjon
på 2,9 TWh. De har 600 000 strømkunder,
og de har 500 000 nettkunder. Det er med andre
ord interessant i forhold til ønsket
om et sterkt nasjonalt eierskap at Hafslund fremdeles forankres i
et norsk eierskap. Derfor har jeg da også i de
uttalelsene jeg har gitt, anbefalt Oslo kommune å se
nærmere på denne saken for å vurdere også det
andre punktet som representanten Stoltenberg
tok fram, nemlig nytten av å ha i sin portefølje
et selskap som kan gi stabile, forutsigbare inntekter i tiden framover.

Styringen av kraftnæringen vil jeg
likevel si først og fremst skjer gjennom de statlige
forordninger, med konsesjonsgivning, med reguleringer og med lovgivningen. Det
er der vi forankrer hvordan våre vannkraftressurser skal
forvaltes. Men eierskapet er selvfølgelig en viktig del
av denne strategien.

 Jeg er enig i alt energiministeren sier, og
derfor går mitt oppfølgingsspørsmål
til næringsministeren:

Er næringsministeren enig med energiministeren
i at det er viktig med offentlig eierskap til kraftsektoren for å sikre
nasjonalt eierskap og for å sikre inntektene? Og helt spesielt:
Er næringsministeren enig med energiministeren når
han ved flere anledninger har oppfordret Oslo kommune
til å stanse salget av Hafslund-aksjer?

 Presidenten registrerer at dette
utvikler seg i retning av en representativ spørreundersøkelse.

 Det er påkrevd!

 Det har presidenten rett i. Det var jo heller ikke noen
sjokkartet opplevelse at spørsmålet skulle bli
delt.

Hovedspørsmålet til Stoltenberg
er om jeg deler energiministerens oppfatning av hva Oslo
kommune bør gjøre og ikke bør
gjøre i den angjeldende situasjonen. Da er mitt svar det
jeg pleier å si når jeg blir spurt om hva næringsministeren
mener at Hydro bør gjøre,
hva andre bør gjøre, at det ikke
er mitt ansvar å gi råd til andre om
hva de bør gjøre med sine egne
penger, herunder kommuner hva gjelder eierskap. Man kan ikke
se bort fra at det kan være fornuftig, og man kan ikke
se bort fra at det kan være ufornuftig. Det kan
hende at det var nye eiere som ville kunne videreutvikle på en
bedre måte, men det kan også bli
nye eiere som utvikler det på en dårligere måte.

Jeg har ikke noe behov for å guide
spesielt verken Oslo kommune eller
andre norske selskaper i hva de bør gjøre.

 Det blir tre oppfølgingsspørsmål,
først Sylvia Brustad. Det blir spennende å se
hvilke statsråder spørsmålene blir stilt
til.

 Mitt oppfølgingsspørsmål
går til statsråd Steensnæs.

Det er veldig interessant å merke
seg den uenighet som nå er i Regjeringa, hvor næringsministeren ikke
vil gi råd, mens energiministeren vil gi råd.
Det siste synes jeg er bra, fordi vinterens strømkrise
med de skyhøye strømregningene har vist oss at
vi trenger mer styring på dette området, og ikke
mindre, slik som Høyre tydeligvis er opptatt
av. Det kan være interessant å avklare
hva som er Regjeringas egentlige holdning. Her snakkes det altså med
to tunger.

Jeg synes det er bra at Kristelig
Folkeparti engasjerer seg i denne saken. Det blir interessant å se
om det følges opp fra partifellene i Oslo. Men samtidig
har jo Steensnæs og Kristelig Folkeparti
vært med på å pålegge Statkraft å selge
seg ut bl.a. til Hedmark Energi, som også nå kan
risikere å havne på utenlandske
hender – dette til tross for at Kristelig Folkeparti
tidligere har stått for en annen holdning i denne saken.

Spørsmålet mitt til statsråd
Steensnæs er: Hvorfor driver Kristelig Folkeparti
og Regjeringa med dobbelt bokholderi i energipolitikken?

 La meg først få advare mot
at en lager en enkel kobling når det gjelder
det som representanten Brustad kaller strømkrisen
i vinter, og de høye strømprisene vi
har, i forhold til eierskap. Det er ingen enkel sammenheng i dette,
rett og slett fordi det kraftmarkedet vi nå opererer i,
er et modent kraftmarked. Det har likevel i vinter helt
klart vært avdekket svakheter i de mekanismene som styrer
kraftmarkedet. Derfor har jeg varslet Stortinget om at jeg vil legge
fram en melding hvor vi ser på markedsmekanismene, slik
at vi sikrer landet nødvendig energiforsyning til akseptable
priser både for offentlig forvaltning, for næringslivet
og for private husholdninger. Men alle som skal være
aktører i dette markedet, uansett eierskap – private,
offentlige eller utenlandske – må forholde
seg til det som regulatoren staten bestemmer. Det er der vi styrer også markedet
og hvordan det vil bevege seg.

Så … (presidenten klubber).
Da må jeg visst få et nytt spørsmål
fra Sylvia Brustad.

 Det er det ikke adgang
til. Derimot er det adgang for Øystein Djupedal til å stille
oppfølgingsspørsmål til den statsråd
han måtte ønske.

 Når man hører på statsråd Gabrielsen,
skjønner man hvorfor norsk næringsliv sliter, for
den passivitet i håndteringen av eierskap som Gabrielsen
her faktisk gjør seg til talsmann for, er ganske
oppsiktsvekkende.

Regjeringen er schizofren i spørsmålet
om Hafslund. På samme måten som Carl I. Hagen ikke
er i stand til å finne ut hva han egentlig mener, vet heller ikke
Regjeringen hva den egentlig mener. Det er interessant å legge merke
til at Steensnæs og Gabrielsen er rasende uenige om et
så viktig infrastrukturspørsmål og et
så viktig spørsmål for nasjonen Norge.
Hafslund er langt mer enn bare et selskap i Oslo; Hafslund
er på mange måter symbolet på det som
ligger til grunn for framveksten av norsk verdiskaping
og norsk industri, nemlig eierskapet til kraftsektoren.

Det er interessant å legge
merke til at i dagens Verdens Gang krangler de to statsrådene
så busta fyker. Gabrielsen presterer å si
at «Norge ligger til venstre for Kina
i statlig eierskap». Det er en morsom spissformulering.
Men det som er interessant, er det Steensnæs sier: «Går ikke
det» – altså at Oslo ordner
opp i dette med eierskapet – «får
vi vurdere andre løsninger.» Utfordringen
min til Steensnæs er da: Hvilke andre statlige
nasjonale løsninger er det Steensnæs ønsker?
Han skal få støtte fra oss.

 Presidenten vil innskyte at så vidt
han kjenner til, er schizofreni en tilstand som bare forekommer
hos enkeltpersoner, og som vanskelig lar seg
fordele på flere.

 Det er fullt mulig, president!

 La meg bare få gjøre klart
at det at jeg som nestleder i Kristelig
Folkeparti og energiminister har gått ut med
et klart råd til Oslo kommune og til mitt eget
parti, ikke må tas som et uttrykk for at det
er uenighet i Regjeringen om denne saken.

Først vil jeg si at en statlig løsning ikke
er den nærmeste løsningen vi vil ty til. For det
første vil jeg se det som mest interessant, mest
naturlig og enklest at Oslo kommune beholder sine
eierandeler i Hafslund. Hvis det virkelig blir et salg, hvilket
i dag er meget åpent ifølge de signaler en får,
finnes det andre løsninger enn at staten trer
inn. Det kan finnes kapital innenfor kraftnæringen som
ser seg tjent med å investere i et så lønnsomt
selskap som Hafslund. Det antar jeg kan utløse et initiativ.
Det finnes også norsk kapital utenfor kraftnæringen,
fordi dette er en sikker, god investering, som burde være
interessant. At staten kan komme inn, vil ikke
jeg ta stilling til i dag. Staten eier allerede store
andeler i norsk kraftproduksjon, og det kan finnes andre
løsninger som er mer hensiktsmessige. Det er også i
tråd med Regjeringens eierskapsmelding.

 Siste oppfølgingsspørsmål – Marit
Arnstad.

 Jeg har et spørsmål til energiministeren.

Energiministeren vet utmerket godt at siden
konsesjonslovgivningen ble endret, er offentlig eierskap, kommunalt
og statlig eierskap, den eneste måten å sikre
nasjonalt eierskap på. Slik har det vært i kraftsektoren
de siste fem–seks årene, slik kommer det også til å være framover.
Hafslund-saken illustrerer hvor vanskelig det kommer
til å bli å sikre nasjonalt eierskap. Vi kan oppleve
den paradoksale situasjonen at svensk eller finsk statskapital
kjøper seg inn i norske vannkraftressurser. Det spørsmålet
som gjenstår etter den runden vi har hatt her, er:
Hvilken strategi har dagens regjering i forhold til å klare å sikre
nasjonalt eierskap i vannkraftsektoren, ikke bare
i forhold til Hafslund, men også i forhold til
de salg som kommer på grunn av at Statkraft er nødt
til å selge seg ned i vannkraftsektoren?

 Det viktigste spørsmålet som
representanten Arnstad stiller, er hvordan vi kan sikre
oss nasjonal kontroll over våre naturressurser.
Det sikrer vi gjennom lovgivning, konsesjonsmyndighet og ikke minst
det forslaget som Regjeringen har lagt fram, om at uansett hvem
som eier, om det er staten, kommunene, private eller utenlandske
selskaper, så vil alt dette tilfalle staten vederlagsfritt etter
75 år.

Det representanten Arnstad, som også har
vært energiminister og forvaltet energiloven, vet, er at Norge
er med i et nordisk kraftmarked, hvor vi også har
forbindelser ut mot Europa. Norsk kapital investerer mer ute enn utenlandsk
kapital investerer her hjemme. Vi er altså deltakere i
et nordisk kraftmarked. Betyr det som representanten Arnstad nå sier,
at hun vil nekte Statkraft å gå ut og investere
i det nordiske kraftmarkedet? For det er konsekvensen av det hun sier
i forbindelse med at f.eks. et finsk firma som del av et nordisk
kraftmarked ønsker å investere i Norge.
Det må være gjensidighet hvis dette kraftmarkedet
skal kunne fungere.

 Vi går til neste hovedspørsmål.

 Jeg har et spørsmål til statsråd Gabrielsen.

Stortinget har lang og god tradisjon for å sørge
for offentlig eierskap og styring over vannkraften. Helt siden 1910
har dette i hovedsak vært håndtert klokt og fornuftig
av det norske storting. Statens desidert viktigste
aktør har vært Statkraft, som i dag eier
rundt 50 pst. av all vannkraft i Norge og har
en verdi på hele 60 000 mill. kr.

Nå vet vi at det foreligger
planer om å omdanne Statkraft til et aksjeselskap. Og ut
fra all erfaring fra tidligere omdannelser til aksjeselskap blir
det noen ledd som går videre, nemlig at man da
begynner å delprivatisere og privatisere fullt ut. Det
er noe vi i SV også frykter vil skje hvis man
gjør om Statkraft til aksjeselskap, at man i neste runde
går over til delprivatisering og privatisering.

Mitt spørsmål til statsråd
Gabrielsen er derfor følgende: Vil statsråd Gabrielsen
garantere at han og Høyre i framtida ikke
har planer om å selge hele eller deler
av Statkraft?

 Nå tilligger det ikke meg
som næringsminister å utstede garantier på vegne
av Høyre. Og jeg tror det vil være vanskelig,
uansett hvem man måtte spørre i et hvilket som
helst parti, å få noen til for all fremtid å utstede
en garanti. Det som er viktig, er at vi tilpasser det til den virkeligheten
vi til enhver tid er omgitt av, og at vi ikke lager oss
et bilde av noe som en gang var, og så prøver å tilpasse
oss til det. Det gjelder å ha et kart som stemmer med det
landskapet man er i.

Det er altså slik at vi nå i
ti år har hatt en liberalisering i dette markedet, som
har fungert til stor glede for norske forbrukere ved at
de har hatt lavere priser i denne perioden. Det er vanskelig å forestille
seg noe annet, og jeg har heller ikke hørt noe
særlig debatt knyttet til dette faktum.

Når det gjelder Statkraft, er det
et 100 pst. statseid selskap, enten det er organisert som
et statsforetak eller et aksjeselskap. Regjeringen har
varslet at den med hensyn til Statkraft jobber med en omgjøring
til et AS. Det ligger i Stortingets hender både
om man vil omgjøre det til et AS og om man siden vil lage
en Statoil-modell med en eventuell delprivatisering. Vi
har i eierskapsmeldingen gitt uttrykk for hva vi mener
om disse tingene. Vi har sagt at det kan være
aktuelt med industrielle aktører sammen med Statkraft.
Vi har også sagt at vi ser det som naturlig at
privat kapital i større grad kommer inn i et slikt selskap
i den grad man skal ekspandere utenfor Norge, for man har nådd
limit for hva konkurransemyndighetene
kan akseptere når det gjelder Statkrafts dominerende rolle,
for at ikke norske forbrukere skal få enda høyere
strømregninger. Jeg tror ikke norske
forbrukere aksepterer høyere strømregninger fordi
politikerne skal sitte og styre dette. Men noen garanti
på vegne av Høyre utsteder ikke
jeg.

 Jeg takker for svaret.

Jeg registrerer at det ikke gis noen
garanti, men er det i denne regjeringa og i dagens Høyre
drøftet muligheten for at man i framtida kanskje
bør selge Statkraft? Er det drøftet på statsrådens
kontor eller andre plasser at det er en mulighet
som man bør ha åpen, når ikke
garantien kan komme? Synes statsråden det er problematisk å være eier av
Statkraft? Ser statsråden det som viktig at det norske samfunnet
på en måte ivaretar den tradisjonen
som ble startet av Johan Castberg – som det står
byste av utenfor statsrådssalen – med å ta vare
på de norske ressursene på en god og
fornuftig måte? Synes Gabrielsen det er viktig at også han
som næringsminister med ansvar for Statkraft ivaretar den
tradisjonen videre til beste for det norske
folk?

 Castbergs og Knudsens arv er tunge tradisjoner å få lagt
på sine skuldre. Jeg føler et stort
ansvar for å forvalte de eierandelene som Næringsdepartementet
har ansvar for, enten det er i Statkraft eller i andre
selskap.

Representanten spurte om jeg syntes det var
problematisk å ha eierskapet til Statkraft. Selvfølgelig
synes jeg ikke det. På samme måte
synes jeg det er helt uproblematisk å forvalte eierskapet
i IT Fornebu, selv om jeg ikke syntes det var noen
god idé da det ble etablert. Min jobb er å forvalte
det eierskapet jeg til enhver tid har, til beste for aksjonærene.
Aksjonærene i Statkraft er til syvende og sist det norske
folk, og da er det altså ikke av hensyn til spesielle
politikere, ei heller av hensyn til industrien, ei heller av hensyn
til enkeltpersoner eller enkeltmiljøer, men av
hensyn til dem som er aksjonærer, nemlig det norske
folk, at det også er min jobb å legge
frem forslag når jeg mener det er nødvendig å gjøre
endringer på det som en gang var. Selv om Castberg og andre
hadde gode ideer for snart hundre år
siden, må vi jo ikke henge oss opp i nasjonalromantikken
når vi skal utarbeide en politikk for fremtiden, enten
det gjelder Statkraft eller andre selskap.

 Det blir oppfølgingsspørsmål – Hallgeir H.
Langeland.

 Mitt oppfølgingsspørsmål
går til statsråd Steensnæs og knyter
seg til ein avtale som Kristeleg Folkeparti var med på i
2001, då me gav 6 milliardar kr ekstra
til Statkraft. Kristeleg Folkeparti støtta dette.
Føresetnadene for å gjera dette var at eigarskapen
skulle liggja fast – det same skulle heimfallsinstituttet.
No veit me at ESA pressar på når det gjeld dette.

Mitt spørsmål til Steensnæs – i
samband med at Kristeleg Folkeparti no uttrykkjer ønske
om at staten eventuelt skal overta nokre aksjar i Hafslund – er
om det er slik å forstå at ein då har
gått vekk frå den privatiseringslinja som Regjeringa
har stått for i forhold til Statkraft. Ønskjer Kristeleg
Folkeparti no eit sterkt offentleg ått Statkraft?

 Statkraft vil være og har vært
et viktig instrument for utøvelse av norsk kraftpolitikk.
Men det er ikke slik at alle eggene bør
legges i samme kurv. Kristelig Folkeparti og jeg som energiminister ser
verdien av at vi har en sammensatt portefølje
av selskaper som kan utøve eierskapet i norsk
kraftnæring. Derfor er det viktig at både
kommuner, fylkeskommuner, staten og det som måtte være
av private interesser, blir med i dette. Det foreligger
ingen planer om salg av Statkraft, slik som det indikeres her, men
enhver situasjon må selvfølgelig vurderes
ut fra hva som er hensiktsmessig og målet for Regjeringens
politikk når det gjelder energiforsyning, nemlig å forsyne
dette landet med kraft til alle formål i forhold
til det som er behovet, og til akseptable priser. I det arbeidet
er Statkraft en viktig aktør, og det er viktig at vi også utruster
Statkraft med nødvendig tyngde i dette markedet for å kunne være
konkurransedyktig.

 Øystein Hedstrøm – til
oppfølgingsspørsmål.

 Jeg har et tilleggsspørsmål til
nærings- og handelsministeren.

I VG i dag sier ministeren, riktignok
som en spissformulering, at Norge ligger til venstre
for Kina i statlig eierskap. Hvis vi ser Statoil,
Hydros olje- og energidivisjon, Statkraft og vannkraftressursene
i en helhetlig sammenheng, burde Norge i dag vært
en stormakt og utviklet kompetanse og arbeidsplasser en masse i
Norge. Det burde vært en utfordring
til Regjeringen. Men Norge har jo en veldig svak industriell
infrastruktur. Vi har mistet en rekke bedrifter ut av landet: Dyno,
Hydro Seafood, Hafslund, Nycomed, Freia – og
nå også på skipsfartssiden. Mener ikke
statsråden at vi nå bør tenke alternativt? Fremskrittspartiet
har foreslått et strukturfond for å beholde verdifulle
norske verdier på norske hender. Hva
er Regjeringens resept for å erstatte alle de
industriarbeidsplassene som blir borte, sannsynligvis 60 000 før
2010?

 Presidenten vil bemerke at tilleggsspørsmålet
har en noe fjern forbindelse med hovedspørsmålet. Men
statsråden må gjerne svare, hvis han ønsker
det.

 Det vil jeg med stor glede. Når jeg
i VG spissformulerer det slik at vi ligger til venstre
for kineserne i eierskapspolitikken, må jeg si at det var
den tanken som slo meg da jeg var med statsministeren til Kina
for et år siden og traff kinesiske statsråder
som holdt på med delprivatisering/konkurranseutsetting
slik vi også holder på med. Når
jeg leser de tørre tall, har jeg ikke funnet
andre enn rene kommunistregimer som har en større
statlig andel i næringslivet enn vi har i Norge – ca.
40–50 pst. Så det er bare en
gjengivelse, det er faktisk ikke en spissformulering engang.
Det er nakne fakta. Jeg kan ikke med min beste
vilje forstå at folk i Fremskrittspartiet, som på et
visst tidspunkt utvikler en del fornuftige tanker, har
falt aldeles sammen. Det var oppløftende at det i alle
fall var én i sentralstyret i Fremskrittspartiet
som hadde det næringspolitiske vettet i behold, og det
var en som var fagøkonom. Jeg vil virkelig anbefale at
man i mindre grad hører på Norsk Investorforum
og i større grad hører på fagøkonomene.
For det som er definitivt, er at hvis vi skal fortsette med oppkjøp fra
statens side av norsk næringsliv generelt – og
nå snakker jeg ikke om Hafslund – kan
vi ikke kjøpe mer enn 100 pst., og nå eier
vi nesten halvdelen. I andre land ligger det mellom
5 pst. og 7 pst. Og at noen kan innbille seg
at det om 20 år er et sterkere konkurransekraftig
næringsliv i Norge fordi staten og politikerne eier
det, er meg komplett uforståelig. At Djupedal og SV er
der, forstår jeg, men at Hedstrøm skulle falle
dit hen, hadde jeg aldri trodd.

 Dette ble jo riktig friskt.

Statsråd Gabrielsen bør ikke
ta det for gitt at det går i kryss mellom hvert
tilleggspørsmål, så han bør være
forberedt på å svare på neste oppfølgingsspørsmål
også.

Olav Akselsen – til
oppfølgingsspørsmål.

 Næringsministeren må nok
innfinna seg på talarstolen igjen, for mitt spørsmål
går til han.

Eg føler at denne debatten først
og fremst viser at Høgre ikkje har
nokon strategi for korleis ein skal behalda bedrifter på norske
hender. Det botnar først og fremst i statsskrekk – det
er altså betre at det er utlendingar som eig dei, enn at
den norske staten gjer det, sjølv om desse utlendingane
er våre nabostatar.

Det har heile tida vore
klart at Høgre ønskjer å selja Statkraft.
Regjeringa har i dag ingen strategi for korleis Statkraft skal kunna
driva vidare. Det vi opplever, er at Statkraft ikkje får
kapital på eiga hand, dei får ikkje
lov til å henta kapital frå private, og ein tek
altså 90 pst. utbyte, samtidig som me veit at både
svenske og statlege bedrifter innan denne sjangeren har
god økonomi. Den tyske energigiganten Eon har like
mykje pengar på bok som det som finst i oljefondet. Dette
er pengar som dei har tenkt å gjera oppkjøp med
i Nord-Europa og ikkje minst i Noreg.

Mitt spørsmål er om ein frå Regjeringa
si side har tenkt å syta for at vårt
store energiselskap har moglegheit til å få ein økonomi
som gjer at dei kan vera med og by på dei kraftselskapa
som er til sals i Noreg. Eller skal ein overlata dette til utlendingar
medan Statkraft berre blir ei mjølkeku når statsbudsjettet
skal setjast saman?

 Man tegner et bilde som er helt feilaktig.

Forestillingen om at utenlandske
investorer står i kø for å investere
i Norge, er altså et totalt bomskudd. I 2002, som er det
siste året vi har, var det historisk lavmål på utenlandske
investeringer i Norge, det var 6 milliarder, mens norske
selskaper investerte 43 milliarder kr i utlandet. Og den type
debatt som vi har her, er etter mitt skjønn den
største faren i forhold til utenlandsk investering
i Norge. Men ikke bare det, det er også en fare
for at norske investorer frykter at politiseringen blir
så total at de fortsetter med det de
har begynt på, nemlig å investere i alle
andre land enn i Norge. Det er altså helt utrolig
det representanten Akselsen kan få seg
til å si, han som selv delprivatiserte og solgte ut for
titalls milliarder i Statoil, titalls milliarder i Telenor, Norsk
Medisinaldepot til utenlandske eiere, Arcus,
Raufoss og hele veien. (Presidenten klubber.)

 Spørsmålet gjaldt Statkraft.

 Det fikk jeg ikke tid til å svare
på.

 Tiden er under enhver omstendighet
ute.

Vi går videre til neste hovedspørsmål.

 Jeg har et spørsmål til energiministeren – det
kunne kanskje like gjerne vært stilt til næringsministeren – og
det handler om kraftsektoren.

Denne runden viser at Regjeringen ikke
evner å gi noe klart svar på hvordan man skal
ivareta viktige nasjonale økonomiske interesser
i kraftsektoren.

Vi lever i et nordisk marked, og i motsetning
til i Norge gis statlige kraftselskap i Sverige, i Finland,
i Tyskland, mulighet til å sikre sine nasjonale
interesser i kraftmarkedet. Jeg tror ikke
at en verken fra finsk eller svensk side ser
på det som nasjonalromantisk, men tvert imot som en mulighet
til å ivareta viktige økonomiske verdier
som ikke kan beregnes gjennom kortsiktige nåverdibetraktninger.

Energiministeren vet at i realiteten vil det være
utenlandske interesser som
vil gå inn i kraftsektoren dersom det nå åpnes
for det – i Hafslund, i Trondheim Energi, i HEAS, i E-CO.
Og mitt spørsmål er rett og slett: Finnes det
overhodet noen strategi i denne regjeringen for å sikre
et nasjonalt eierskap i kraftsektoren?

 Ja, det har Regjeringen – først
og fremst ved at vi bruker både de mulighetene
som konsesjonene gir oss, det som har med reguleringer å gjøre,
og det som har å gjøre med nasjonal
kontroll på lang sikt, nemlig hjemfallet. Det å sørge
for at staten uansett får mulighet til å vurdere
hvordan våre vannkraftressurser i framtiden
skal disponeres, er avgjørende. Og nå er det altså ute
på høring et forslag fra Regjeringen om at alle
som eier vannkraft i Norge i dag, må levere
dette tilbake til staten vederlagsfritt etter 75 år.
Det er det viktige.

Så har jeg også sagt
at et nasjonalt eierskap i kraftsektoren er viktig, ikke
minst på grunn av behovet for langsiktighet i kraftmarkedet
og fordi norske eiere på en helt annen måte
i viktige spørsmål vil kunne balansere
og veie miljø- og naturhensyn opp mot produksjonshensyn. Det
er viktig at vi har et langsiktig eierskap i denne kraftnæringen,
og jeg har i Stortinget varslet at jeg ved slutten av året
vil komme tilbake til Stortinget med en egen melding der man detaljerer
videre tiltak fra Regjeringens side.

Så var det noe om utenlandsk eierskap
i representanten Arnstads innlegg som jeg må si jeg stusser
ved. Vi vet at store, viktige nasjonale interesser
nettopp er utviklet ved hjelp av utenlandsk
kapital, både vannkraftreservene våre,
aluminiumsindustrien og petroleumsvirksomheten vår er utviklet
nettopp fordi vi fikk utenlandsk kapital inn og eide
dette, men vi beholdt hele tiden kontrollen. Det er altså kontrollen
med dette som er det viktige. Eierskapet må underordne
seg de samme mekanismene uansett om det er norske eiere eller
utenlandske eiere. Men i dette tilfellet (presidenten
klubber) som har med Hafslund å gjøre, har jeg
altså understreket at selskapet har en stor betydning i
en situasjon hvor kraftmarkedet er i bevegelse. Derfor
har jeg uttalt meg som jeg har gjort.

 Presidenten må be om at
man respekterer taletiden.

 Ja, hvis det er slik at man nå vil bagatellisere
spørsmålet om nasjonalt eierskap, er jeg litt overrasket
over at energiministeren er så opptatt av at Hafslund bør være
nasjonalt eid.

Energiministeren vet at konsesjonsloven ikke
representerer noen buffer i forhold til nasjonalitet lenger.
Det vet du. Statsråden vet også at et
hjemfall er ingen buffer. Den eneste bufferen vi har hatt de siste årene,
er Statkraft. Statkraft har blitt brukt til å sikre nasjonale
interesser, og det vet statsråden. Nå skal altså staten
ta 95 pst. utbytte, og det er pålagt Statkraft å selge
seg ned bl.a. i Trondheim Energi, som er verdt iallfall halvparten
av Hafslund. Hvem skal få lov til å kjøpe
Trondheim Energi? Er det Vattenfall eller er det Fortum?
Og jeg spør igjen: Hvilken strategi har Regjeringen i forhold
til de mulige utenlandske oppkjøpene
som nå kommer i tiden framover?

 Presidenten vil anta at
tiltaleformen «du» skulle være
statsråd Steensnæs.

 Beklager!

 Jeg vil igjen bemerke at jeg synes representanten
Arnstad undervurderer alle de mulighetene som regjering
og storting som lovgivere har til å regulere dette marked
og sørge for at viktige nasjonale interesser
er i behold.

Hvis ethvert utenlandsk eierskap i Norge – uansett sektor – skulle være
utilstedelig, må jo det bety noe for hva vi mener
om at norske selskaper investerer i utlandet. Vi er med
i et nordisk marked. Vi er eiere i dette nordiske markedet. Det
er utveksling av eierskap – krysseierskap. Skulle vi da
sette et forbud mot at utenlandske, dvs. nordiske, selskaper investerer
i Norge, mens vi selv skulle bevilge oss den frihet å investere
uhemmet i de andre nordiske land? Hva slags politikk er
det? Hvilken sammenheng er det i det? Nettopp det nordiske
markedet har jo gjort at vi tross alt kom oss igjennom denne vinteren uten å innføre
drastiske tiltak – som rasjonering ville ha vært.

 Det blir oppfølgingsspørsmål – Odd Roger
Enoksen.

 Mitt tilleggsspørsmål går også til
energiministeren.

Det er oppsiktsvekkende å høre
den måten som det nå blir argumentert på av
disse to statsrådene. Næringsministeren sa i sin
tiltredelseserklæring at nå var det duket for
et historisk nedsalg i statlige eierandeler. Med hensyn til Statkraft
minnes jeg at han en gang sa at det nok ville ta litt mer enn ti
sekunder å vurdere om staten burde
selge seg ut av selskapet. Når jeg hører næringsministerens svar
her i dag og det energiministeren nå sier, er i grunnen
det virkelig til å bli sjokkert over.

Det er ingen tvil om at det statlige eierskapet
i energiforsyningen har sikret befolkningens verdier, og det er investert
over 200 milliarder kr. Nå åpner man
altså for salg. Det er ingen tvil om at det ikke
er mulig gjennom konsesjonsbestemmelsene å sikre det nasjonale
eierskapet. Energiministeren har ingenting annet å sette
sin lit til enn at vi skal få det vederlagsfritt tilbake etter
75 år. Man vet at man i mellomtiden vil få historisk
store overskudd i energiselskapene, slik vi har sett det siste året.
Man sender pengene ut av landet til utenlandske
eiere. Hva vil statsråden gjøre for å sikre
det nasjonale eierskapet og befolkningens verdier før de
75 årene er gått?

 Vil statsråden tilføre
ytterligere sjokkskader?

 Representanten Enoksen setter likhetstegn mellom
et nasjonalt eierskap og et statlig eierskap. Det er jeg grunnleggende uenig
i. Vi har god erfaring med at både fylkeskommuner
og kommuner har kunnet eie og utvikle kraftverk og på en
fornuftig måte har bidratt til energiproduksjon.

Det å sikre nasjonal
kontroll over våre naturressurser er det viktige.
Og jeg har nå gjentatte ganger vist til at vi i Norge
har lang tradisjon for en omfattende regulering, både gjennom
konsesjoner og reguleringer og gjennom bestemmelse
om hjemfall. Vi har altså sikret oss den nasjonale kontrollen.
Det er det grunnleggende.

Vi har også sagt at et nasjonalt
eierskap må ligge i bunnen. Det har ikke minst
med langsiktighet å gjøre. Derfor har jeg gitt
et klart råd i denne konkrete saken om Hafslund. Men det
er altså ikke slik at hver gang en kommune eller
fylkeskommune måtte ønske å avhende
et kraftverk, så skal staten stå der med kapital
og kjøpe det opp. Det ville bli en helt håpløs
situasjon.

 Carl I. Hagen – til oppfølgingsspørsmål.

 Også jeg har et tilleggsspørsmål
til energiministeren, som helt korrekt flere ganger har sagt at
strømprisen nå fastsettes i et nordisk marked. Vi
er med i et 

nordisk

 marked.

På tross av at Regjeringen mener
at det er et nordisk marked, gjelder vår konkurranselovgivning bare
det norske markedet. Og det er en merkverdighet. Hvis
det er konkurranse i Norden, bør
man se på Norden hvis man eventuelt skal gripe
inn ved ellers fornuftige sammenslåinger av kraftbedrifter.
Det er helt åpenbart behov for en strukturrasjonalisering – med
større enheter – både i Norge
og i Norden.

Jeg vil spørre energiministeren om
Regjeringen vil være positiv til det konkrete
forslaget som Fremskrittspartiet har
fremmet for Odelstinget, et forslag om å endre konkurranselovgivningen
slik at man skal se på Norden som et marked, i stedet for
snevert bare se på det norske marked.
Med en slik endring i loven vil en del av de tvangssalgene
som nå vil komme, bli stoppet, fordi lovhjemmelen da vil være
borte. Og det vil være meget fornuftig.

 Langt på vei er jeg i grunnen enig
i Carl I. Hagens anliggende: Når markedet er nordisk, burde også konkurransesituasjonen
vurderes ut fra et nordisk perspektiv.

Det som gjør at en likevel
må vurdere en slik utvidelse av konkurranseperspektivet,
er om det er et velfungerende marked. Dessverre
er det slik at kraftmarkedet ikke er perfekt og velfungerende.
Det så vi i vinter. I en situasjon hvor vi av
helt spesielle grunner hadde for liten energiproduksjon
i Norge, klarte vi heller ikke i tilstrekkelig grad å forsyne
landet med energi fra andre land i det nordiske markedet.
Det kom av den såkalte flaskehalsproblematikken. Vi har ikke
bygd ut nettet vårt tilstrekkelig. Kablingen mot utlandet
og i det nordiske markedet – ja faktisk også mellom
Sør-Norge og Nord- Norge – er ikke
god nok. Det ble eksportert kraft ut av Nord-Norge og til Sverige,
og så ble den importert fra Sverige til Sør-Norge.
Det er den type begrensninger som gjør at også konkurranselovgivningen
må ses i en slik sammenheng.

 Sylvia Brustad – til
oppfølgingsspørsmål.

 Mitt oppfølgingsspørsmål
går også til energiministeren.

Denne runden har vist veldig klart at det er
rykende uenighet i Regjeringa om energispørsmål – også om
noe så viktig som eierskap. Det er sannheten i denne saka.
Vi har hørt næringsministeren si klart her hva
han vil med Statkraft – et AS og at det skal bli mindre – mens
energiministeren har en litt annen holdning. Foreløpig
har Kristelig Folkeparti tapt. Når
det gjelder Statkraft, tok Regjeringa ikke hensyn til
at vi var i et nordisk marked, men i et norsk, da den påla
at en skulle selge seg ned i forhold til f.eks. Hedmark Energi og
nå senere Trondheim Energiverk. Det kan føre til
at deler av disse energiselskapene havner på utenlandske
hender. I forhold til det som Steensnæs sier
her nå, henger dette overhodet ikke i hop.

Jeg synes det er kjempebra at statsråd
Steensnæs – i motsetning til statsråd
Gabrielsen – engasjerer seg for å hindre
det som nå kan skje med Hafslund. Men hvorfor er Hafslund
viktigere enn f.eks. Hedmark Energi og Trondheim Energiverk? Hvorfor
driver Regjeringa med dobbelt bokholderi?

 Sylvia Brustad mener å kunne
påvise rykende uenighet i Regjeringen når det gjelder
disse spørsmålene. Det er ikke riktig.
Som grunnlag for Regjeringens politikk har vi i eierskapsmeldingen klart
skissert hvordan vi ønsker å utvikle
en variert eierstruktur i norsk næringsliv. Det gjelder både
i kraftsektoren og utenfor kraftsektoren.

Men når tre forskjellige partier
går inn i en regjering og skal enes om en politikk,
er det klart at det også innebærer
kompromisser. Det burde ikke være overraskende at
det avdekkes ulike synspunkter også når
det gjelder eierskapsspørsmål. Jeg husker
meget godt da Arbeiderpartiets landsmøte diskuterte privatisering
av Statoil, og det betydelige problemet som
daværende energiminister, Olav Akselsen, hadde med å få med
seg landsmøtet på en fornuftig beslutning – det
innebar privatisering.

Vi har et ønske om et sterkt
nasjonalt eierskap i kraftmarkedet. Sylvia Brustad stilte
et meget betimelig spørsmål om hva som er forskjellen
på Trondheim Energiverk og Hafslund Energi. Skulle vi fortsette
med å ta over alle kraftverk som kommuner skal
avhende, ville vi få et betydelig problem.

 Vi går til neste hovedspørsmål.

 Eg har eit spørsmål til næringsministeren.

På grunn av internasjonale miljøkrav
må ein del aluminiumsverk med gammal teknologi stengja
delar av produksjonen sin. Dersom det ikkje blir investert
i nye omnar, vil dette slå svært negativt ut for
dei aktuelle verka og for dei lokalsamfunna der desse ligg. I verste
fall kan verk bli nedlagde, og mange hundre arbeidsplassar vil
gå tapt. Dette er verk som i dag går med store
overskot. Ifølgje sjefen for Hydro Aluminium
er rammevilkåra i Noreg i dag så dårlege
at slike investeringar ikkje vil skje. Mens ein f.eks.
i Canada legg alt til rette for å trekkja til seg denne
typen investeringar, blir ingen ting gjort av norske myndigheiter.

Mitt spørsmål til næringsministeren
er om han har tenkt å gjera noko for å betra
rammevilkåra for denne industrien, om han vil ta kontakt
med Norsk Hydro og dei lokalsamfunna som blir ramma, eller
om han nok ein gong vil sitja som ein passiv tilskodar til at norske
industriarbeidsplassar blir flagga ut.

 Bortsett fra tilleggsbemerkningen på slutten
var det et konstruktivt spørsmål knyttet til hva
vi vil gjøre når det gjelder miljøkrav
som stilles til aluminiumsindustrien, og om næringsministeren
vil ta kontakt med Norsk Hydro. Jeg har allerede snakket med angjeldende
verk, og på fredag skal jeg besøke et av disse
verkene for å se på de problemstillingene Olav
Akselsen beskriver, og som det er all mulig
grunn til å se på.

Mitt generelle utgangspunkt når det
gjelder miljøkrav som stilles til industrien, er at vi
selvfølgelig må overholde de internasjonale forpliktelsene
vi har. Vi må selvfølgelig sørge for
at vi har en industri som har et positivt miljøstempel,
og det er industrien selv veldig opptatt av.

Det er klart at når man kommer i den
situasjonen at det er snakk om et være eller ikke være
for et verk – gitt at man får pålegg
som er særnorske, som ingen andre har, og som
eventuelt vil resultere i at en nedleggelse ikke
vil føre til mindre forbruk av aluminium, men bare til
at det bli produksjon et annet sted, hvor man
kan formode at det vil bli enda større miljøutslipp – er
det absolutt grunn til å stoppe opp og se på dette.
Derfor skal jeg altså til Nord-Norge på fredag
og besøke et av disse verkene som har fått miljøkrav
som oppfattes som meget tunge.

Jeg vil gjøre det helt klart at det
er Statens forurensningstilsyn som stiller kravene, og som har kompetansen når
det gjelder dette. Men som næringsminister er jeg selvfølgelig
opptatt av at det er en total balanse, og jeg vil se på om
det er grunnlag for å ta initiativ også fra
min side.

 Eg er einig med næringsministeren
i at me ikkje bør stilla særnorske
miljøkrav. Men det burde næringsministeren ha
tenkt gjennom i fjor då me faktisk fekk særnorske miljøkrav
som ein del av klimameldinga.

Men det var ikkje det dette spørsmålet
dreidde seg om. Dei miljøkrava me her snakkar om, er det
ingen som stiller spørsmål ved. Dei er heller
ikkje særnorske, dei er internasjonale. Det er
slik at ein har gammal teknologi som gjer at ein må stengja
delar av produksjonen. Dersom desse verka ikkje skal få sterkt
redusert kapasitet, med eit stort tap av arbeidsplassar, må det
altså investerast på nytt. Hydro er
no inne i sluttfasen. Dei vurderer om desse verka skal
få dei nødvendige investeringane. Signala til
no er at på grunn av aktiviteten bl.a. til kanadiske myndigheiter,
som trekkjer til seg denne typen investeringar, er det meir sannsynleg
at det blir nei enn ja.

Mitt klare og enkle spørsmål
til næringsministeren var om han hadde tenkt å gjera
noko. Sidan han snakka om heilt andre ting, reknar eg
med at han ikkje har tenkt så veldig gjennom
sin aksjon i forhold til dette problemet.

 Som jeg sa, har jeg fått full opprulling
fra Hydro i forhold til det angjeldende spørsmålet.
For å si det forsiktig tror jeg det er en noe forenklet
konklusjon å si at det bare er ett element som skal
inngå i vurderingen til Hydro om hvor de skal
foreta sine investeringer, som de skal begynne å høste
av om sju år.

Så vidt jeg husker, var det ti elementer
som inngikk i vurderingen som et standard utgangspunkt for hvor
det skal foretas investeringer. Der inngår det så enkle,
men likevel så alvorlige ting som hva vi formoder
at kostnadsnivået blir her i Norge, hva vi formoder blir
tilgang på elkraft og tilgang på arbeidskraft.
En masse elementer inngår i en slik vurdering. Også miljøelementet,
forurensningsproblematikken, inngår selvfølgelig
i dette, og de kravene som der stilles, må vi vekte. Men
det er en sterk overforenkling å si at det utelukkende
er miljøbiten som er årsaken.

 Vi går til siste hovedspørsmål.

 Jeg har et spørsmål til justisministeren.

Stortinget vedtar bl.a. rammen til politiet.
Det gjør man årlig i budsjettbehandlingen. Der
ligger selvfølgelig også investeringsbudsjettet
inne. Det går til personlig verneutstyr, det går
til teknisk utstyr og til tyngre utstyr, som bl.a. kjøretøy.

I fjor vår gjorde Stortinget et vedtak
i forbindelse med behandlingen av St.meld. nr. 51 for 2000-2001
om investeringer i et politihelikopter som skulle operere ut fra Oslo.
Dette presiserte Stortinget på nytt under budsjettbehandlingen
for inneværende år. Det som ligger i kortene,
er at helikopteret skal være operativt fra 1.
september. Anbudsprosessen ble i første omgang
stoppet og så kjørt i gang igjen. Det Stortinget
har presisert, er altså at helikopteret skal være
operativt fra 1. september i år. Jeg vil gjerne høre
justisministeren forsikre Stortinget om at Stortingets vedtak vil
bli iverksatt.

 Jeg kjenner veldig godt til Stortingets behandling
av saken. Den kunnskap som jeg har fått så langt,
er at det som representanten Ellingsen beskriver, skal
holde kjøreplanen. Jeg har fulgt saken, fordi det har vært
en diskusjon om anbud. Og jeg vil selvfølgelig på nytt
forsikre meg om at den kunnskapen jeg har fått, holder.
Stortingets bestilling har vært meget klar.  Beskrivelsen
av hva helikopteret skal brukes til for å bekjempe kriminalitet
og kunne forebygge f.eks. også trafikkulykker,
har vært meget klar. Departementet har her styrt, men vi
styrer altså gjennom Politidirektoratet, og den informasjonen
jeg nå sitter med, er slik. Men jeg skal etter
dette spørsmålet sjekke det nok en gang, slik
at jeg kan forvisse meg om at det som Stortinget har sagt og gitt
uttrykk for, også blir slik det blir, for det
er denne statsrådens oppfatning at helikopteret skal være
på plass, og det bør være operativt
slik som Stortinget har beskrevet det.  

 Jeg merket meg at justisministeren sa at det
skulle være i henhold til vedtak. Forutsetningene
til Stortinget ligger der, og det forventer jeg at ministeren følger
opp.

Av de begrunnelsene som lederen av styringsgruppen for
dette, Mikkelsen ved Oslo-politiet, bruker for å stoppe
prosessen, er bl.a. at styringsgruppen ønsker
en ny runde for å kunne ta hensyn til et spesielt
helikopter som skulle være ledig på markedet
for anbyderne. Finner justisministeren en slik argumentasjon fornuftig,
nemlig at anbudene skal skreddersys for én type
helikopter? Skal man ikke gjøre en totalvurdering
av hva som vil være mest funksjonelt for å få en
god og operativ politihelikoptertjeneste i Oslo?

 Gjennom Politidirektoratet forutsetter jeg
at spilleregler om anbud følges, jeg forutsetter at anbudene
skal være funksjonelle i forhold til det som
skal skje. Det er det jeg må legge til grunn, og det er også det
jeg så langt har fått som informasjon om dette.
Men fordi det har vært en debatt om det og en betydelig
interesse rundt det, vil jeg nok en gang forsikre meg
om at dette utvikler seg og er under den kontroll som det skal være.

 Tiden for den muntlige spørretimen
er omme, og vi går over til den ordinære spørretimen.





                    
                    
                    

 Det blir noen endringer
i den oppsatte spørsmålslisten, og presidenten
viser i den sammenheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 5, fra representanten
Ranveig Frøiland til olje- og energiministeren,
vil bli tatt opp av representanten Olav Akselsen.

Spørsmål 6, fra representanten Lena
Jensen til utdannings- og forskningsministeren, vil bli tatt opp
av representanten Rolf Reikvam.

Spørsmål 7, fra representanten
Finn Kristian Marthinsen til fiskeriministeren, vil bli
besvart av utdannings- og forskningsministeren på vegne
av fiskeriministeren, som er bortreist.

Spørsmålene 11 og 12, fra
henholdsvis representantene Øyvind Korsberg og Berit Brørby
til miljøvernministeren, utsettes til neste spørretime,
da statsråden er bortreist.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    



                    

 Dette spørsmålet,
fra representanten Ranveig Frøiland til olje-
og energiministeren, vil bli tatt opp av representanten Olav Akselsen.

 ««I løpet av et
par uker har energiverk i Danmark tatt i bruk tre gamle nedlagte
kullfyrte kraftverk for å forsyne norske strømkunder,» skriv
Bergens Tidende. Nærings- og ervervsministeren vil ikkje gripa
inn, fordi det er gode pengar å tena. Klimautslepp kjenner
ingen grenser, men med desse anlegga vil Noreg medverka
til vesentleg auke av klimautsleppa.

Kva tykkjer statsråden om dette, og
kva strategi har statsråden for å dekkja Noreg
sitt behov for straum frå meir miljøvennlege energiverk?»

 Vi har i vinter fått oppleve hvor
sårbar den norske elektrisitetsproduksjonen er for
variasjonene i nedbøren. Regjeringen ser det derfor som
helt avgjørende å bedre sikkerheten
i energiforsyningen på lengre sikt. Departementet
forbereder nå en melding til Stortinget som trekker opp
en strategi for å løse denne oppgaven.

Representanten Akselsen
viser til muligheten for import av strøm i perioder hvor
tilsiget til vannkraftverkene svikter. Med den norske
vannkraftavhengigheten er det helt nødvendig å være
tilkoblet et større og mer stabilt marked enn det norske.
Dette gjelder overføringsforbindelser både
til Norden og til andre europeiske land.

Miljøvirkningene av kraftutveksling
med utlandet vil variere. Så lenge Norge er en
del av et nordisk kraftmarked, kan og bør kraftflyten til
andre land svinge over døgnet og over ulike deler
av året. I tillegg vil utvekslingen variere
fra år til år. På denne måten
bidrar det felles kraftmarkedet til å utnytte ressursene våre
på en mest mulig effektiv måte.

Jeg vil understreke at det er et mål
for Regjeringen at vi skal ha en energiforsyning som sikrer at det
er nok energi i markedet til akseptable priser både
for husholdninger og industri og for den offentlige
forvaltningen. For å oppnå dette er det nødvendig
med omfattende tiltak over et bredt felt. I tillegg til å styrke
overføringskapasiteten for å unngå unødvendige
flaskehalser, både innenlands og mot utlandet,
vil jeg trekke fram fire viktige elementer som Regjeringen
prioriterer:

1.	Den rike tilgangen på ulike
nye, fornybare energikilder byr på mange muligheter til
en omlegging av energiproduksjonen
og energiforbruket. For å få dette til er vi avhengige
av at det utvikles et marked for alternative energiløsninger.
Her ønsker vi å ha en rolle som tilrettelegger
og pådriver.

2.	Vi må spare energi. Blant annet vil ny teknologi
gi oss bedrede muligheter til å bruke energi
på en mer fornuftig måte enn tidligere.
Jeg har satt som mål at satsingen gjennom Enova på sparing
og nye fornybare energikilder totalt skal bidra med 10 TWh innen
2010.

3.	Vi må få til en best mulig utnyttelse
av vannkraften vi allerede har bygd ut. Jeg mener det
derfor er svært viktig at det legges til rette for å modernisere
og oppruste vannkraftanleggene våre.

4.	Vi må utnytte naturgassressursene våre
på en fornuftig måte. Regjeringen vil nå følge
opp i samsvar med Stortingets vedtak i forbindelse med behandlingen
av gassmeldingen. Jeg ser med forventning fram til det videre arbeidet
med en langsiktig strategi for fornuftig bruk av naturgass som kan
gi viktige bidrag til en mer fleksibel energiforsyning. Dette gjelder både
direkte bruk av gass til energiformål og gasskraftverk
hvor CO2 håndteres på en forsvarlig måte.

Jeg mener Regjeringens satsingsområder
viser at vi ønsker å imøtekomme
framtidens krav til energiforsyningen med en betydelig innsats.
Det er nødvendig med omfattende tiltak over et bredt felt
for å bedre forsyningen. Som tidligere varslet
arbeider departementet nå med en stortingsmelding om forsyningssikkerheten
i energimarkedet der en rekke av disse spørsmålene
vil bli belyst.

 Då vil eg på vegner av spørjaren takka
for svaret.

Det som me opplevde sist vinter, var først
og fremst at dei spådomane som var sette fram bl.a. i ei
stortingmelding frå den førre regjeringa, slo
til, nemleg at me i Noreg har stilt oss i ein situasjon
der me har mykje lågare energiproduksjon
enn det me har bruk for, spesielt i eit tørrår.
Situasjonen førre vinter viser òg at det ikkje
nyttar å sjå dette spørsmålet
i eit norsk perspektiv. Me er heldige som er knytte til ein nordeuropeisk
og nordisk marknad på dette området,
men ved å importera kraft bidreg me til å auka
utsleppa langt meir enn det me kunne gjort om me hadde produsert
denne krafta på ein noko mindre forureinande måte
i Noreg.

Det eksemplet som kjem fram i spørsmålet,
viser at fordi me har teke heilt nasjonale miljøgrep,
har me faktisk påført det internasjonale samfunnet
større utslepp.

 Det er riktig at vi fikk en situasjon
som beskrevet i energimeldingen, fordi det oppstod en helt spesiell
værsituasjon. Men før eller senere ville
vi nok ha møtt den situasjonen, hvis vi ikke
da var i stand til å forsyne markedet med ny energi. Det
er en viktig målsetting for Regjeringen, og det bør være
en viktig målsetting for det samlede politiske miljøet,
at vi forsyner det nordiske markedet med mest mulig miljøvennlig
energi. Men så lenge vi deltar i dette markedet, må vi
selvfølgelig trekke på alle de typer
energiproduksjon som finnes
i de ulike land, enten det er kullkraftverk i Danmark eller
atomkraftverk i Finland og Sverige. Men som sagt, jo mer vi kan
bidra med i dette nordiske markedet, jo mer miljøvennlig
vil også sammensetningen av den nordiske energiporteføljen
bli. Og der har Norge en viktig oppgave og et viktig ansvar å ivareta.

 Det er slik at det i denne sal for nokre år
sidan var ein større debatt om bruk av gass i Noreg. Ein
del av dei som var motstandarar, hadde som grunngjeving at då ville
dei norske utsleppa bli større, mens tilhengjarane
meinte at det ville bidra til at ein fekk lågare nordiske
utslepp.

Mitt spørsmål er: Dersom
ein i dag hadde hatt gasskraftverk i Noreg, ville utsleppa i Norden
førre vinter vore større eller
mindre enn det dei blei?

 Jeg skal svare på det også.
Men det mest interessante er hva et gasskraftverk vil bidra med
på lengre sikt når det gjelder det som
jeg framholdt som et hovedansvar for
Norge, nemlig å sørge for miljøvennlig
energiproduksjon i det nordiske
markedet. Det er åpenbart at det er gasskraftverk med CO2-håndtering
som vil gi det. Gasskraftverk etter konvensjonell metode,
som slipper ut CO2, vil ikke bidra.

Når det gjelder sist vinter, er det
selvfølgelig slik at et gasskraftverk, selv om det er konvensjonelt,
gir mindre utslipp enn et kullkraftverk. Men det er på kort
sikt. Det er en kortsiktig løsning og vil ikke
gi den viktige, stabile, forutsigbare og langsiktige energiproduksjonen
som også gjør at vi kan overholde internasjonale
protokoller, som Kyotoprotokollen i dette tilfellet.





                

 »Dette spørsmålet,
fra representanten Lena Jensen til utdannings- og forskningsministeren,
vil bli tatt opp av representanten Rolf Reikvam.

 Jeg vil gjerne stille følgende spørsmål
til utdannings- og forskningsministeren:

«En ny rapport fra det svenske
skoleverket viser at større innslag av private skoler har
ført til økte sosiale skiller i skolen.
Undersøkelsen viser at privatskolene har økt etnisk,
sosioøkonomisk og prestasjonsmessig segregering. Ikke alle
har mulighet til å velge private alternativer.

Hvordan vil statsråden unngå at
vi får en tilsvarende utvikling i Norge med det
nye forslaget til privatskolelov, som også gir
skolene anledning til å ta skolepenger?»

 Skolverkets rapport «Valfrihet och
dess effekter inom skolområdet» belyser holdninger
til valgfrihet blant foreldre og skoleansvarlige
i kommunene. Rapporten viser at et stort flertall av foreldrene
i undersøkelsen mener at foreldre
og barn selv bør velge hvilken skole barna skal gå i.
Blant foreldrene som svarer at de aktivt har valgt skole for sine
barn, svarer også et stort flertall at de valgte
den nærmeste kommunale skolen for sine barn.
Det er derfor viktig å være oppmerksom
på at rapporten ikke omhandler privatskoler, men
valgfrihet. I rapporten konkluderes det med at det ikke
finnes noe klart svar på om valgfrihet fører til økt segregering
i skolesystemet. Det fremheves at segregering er et samfunnsproblem
som ikke ensidig kan kobles til valgfrihetstemaet. Både
svensk og internasjonal forskning gjennomgås.
Det vises til studier som tyder på at segregering
forsterkes noe, men også til en meget omfattende
og metodisk solid studie fra England og Wales som viser det motsatte.
På grunnlag av eksisterende forskning er det
derfor ikke mulig å trekke sikre konklusjoner
verken i den ene eller andre retningen.

Skolefaglig ansvarlige i kommunene fikk spørsmål om
hva de mener har skjedd som følge av valgfrihet.
Her er det store forskjeller mellom skolefaglig ansvarlige i byer
og i distriktene. I byene mener rundt en tredjedel av de
skolefaglig ansvarlige at valgmulighet i stor utstrekning, i ganske
stor utstrekning eller i noen utstrekning har
hatt en segregerende effekt, mens mellom 20 og 28 pst.
svarer at valgfrihet i noen grad har hatt en integrerende
effekt. I distriktene rapporteres det verken om økt integrering eller
segregering. Skolefaglig ansvarlige i kommunene som har erfaring
med valgfrihet, peker på en rekke positive effekter, så som
at valgfrihet har blitt en pådriver for skoleutvikling
og pedagogisk fornyelse også i offentlige skoler, økt
lydhørhet i skolesystemet og økt foreldreengasjement.

Privatskoler har i henhold til dagens regelverk
mulighet til å kreve skolepenger. Etter dagens
system skal summen av tilskuddet og foreldrebetalingen ikke
overstige driftsutgiftene i tilsvarende kommunale skoler, regnet med
utgangspunkt i nasjonale gjennomsnittstall. Dette prinsippet er
videreført i Ot.prp. nr. 33 for 2002-2003, Om lov om frittståande
skolar. Det vil altså fortsatt være en øvre
grense for foreldrebetalingen med referanse til kostnadsnivået
i den offentlige skolen. Denne begrensningen hindrer at
foreldrenes betalingsevne blir avgjørende for kvaliteten
i det skoletilbudet som barna mottar. Regjeringen har i Ot.prp.
nr. 80 for 2002-2003, Om tillegg til Ot.prp. nr. 33, fremmet et
forslag til ny finansieringsmodell for de frittstående
skolene som innebærer at tilskudd og maksimal
foreldrebetaling til de frittstående skolene skal baseres
på kostnadene i den kommunen der den frittstående
skolen ligger. Dette medfører at frittstående
og offentlige skoler i den samme kommunen får mer like økonomiske
rammevilkår.

Etter någjeldende privatskolelov
skal skolene ha hele landet som inntaksområde,
og en privatskole kan ikke stille andre krav
utover de formelle krav som stilles ved opptak i den offentlige
skolen. Dersom det er oversøkning til en skole, kan skolen
prioritere ut fra saklige hensyn, f.eks. kan det være
et særskilt behov for en utenlandsk elev å få plass
ved en internasjonal skole. Denne bestemmelsen er også videreført
i Ot.prp. nr. 33. Det er således ikke fritt for
skolene å velge elever verken etter någjeldende
privatskolelov eller etter lovforslaget om frittstående
skoler. Dette utelukker prestasjonsmessig segregering
ved opptak til frittstående grunnskoler.

I de store byene i Norge har vi sosial
segregering i den offentlige skolen allerede, som følge
av bosetting. Jeg tror økt valgfrihet vil kunne bidra til å redusere
denne typen segregering.

 Jeg takker for svaret.

Jeg velger å ta utgangspunkt i det
som Skolverket selv sier i sin pressemelding om denne
undersøkelsen. Overskriften på den pressemeldingen
er: «Valfrihet leder till skolutveckling, men
också till segregation.» Så Skolverket
er rimelig klar. Selv om statsråden prøvde å tone
det ned, så er Skolverket helt klar på at de har
hatt en utvikling i Sverige som har skapt segregasjon.
Så da har jeg lyst til å gå videre, til
statsråden. Statsråden har tidligere i forhold
til en del komparative studier vært opptatt av
at skolen vår, den offentlige skolen, ikke klarer å jevne
ut sosiale forskjeller. Det er ett av de problemene som vi har.
Men er dette veien å gå, når
de svenske privatskolene, slik Skolverket selv sier, fører
til økt segregering? Det er bestemte
sosiale grupper som søker til private skoler. Dette vil
jo da være med og forsterke det problemet som
statsråden selv har beskrevet som ett av problemene til
den offentlige skolen. Ser ikke statsråden dette
problemet?

 Jeg mener at man ikke kan nøye
seg med å lese en pressemelding. Jeg har lest hele rapporten.
Jeg mener at pressemeldingen til Skolverket overdriver
rapporten, og at Dagsavisens oppslag, som mange har lest, overdriver
overdrivelsen. Derimot har bladet Utdanning en ganske
god gjengivelse av selve rapporten. Denne rapporten handler om valgfrihet,
og i Sverige er det NB fritt skolevalg også mellom
offentlige skoler, offentlige grunnskoler, og det er det ikke
i Norge. Studiene om valgfriheten i Sverige, som også både
omfatter fritt skolevalg og et mer liberalt system med frittstående
skoler, leder likevel til den konklusjon at
det ikke kan trekkes klare konklusjoner. Noen
studier viser økt integrering, noen
viser noe økt segregering.

Men min holdning er at den segregeringen i
skolen som vi finner i alle land, i hovedsak skyldes bostedssegregeringen.
Hvis vi skal motvirke den, må vi gjøre det gjennom
integreringspolitikk, økonomisk politikk og veldig mange
andre ting. Skolesystemet kan i virkeligheten gjøre
ganske lite, fordi i alle land så velger
et 

stort

 flertall av foreldrene nærskolen,
som regel den offentlige nærskolen. I Norge
viser imidlertid motivene til de foreldrene som har sendt sine
barn til friskoler, at de ofte ønsker
en mer heterogen elevgruppe for barna enn den de får på nærskolen
sin. Så motivene til foreldre av barn
i friskoler i Norge er faktisk det
motsatte, nemlig å motvirke sosial
segregering. Dette synes jeg er veldig positivt.

 La meg først få understreke
at jeg har lest rapporten, iallfall det meste av den. Jeg mener
helt klart at det er samsvar mellom det som Skolverket
skriver i sin pressemelding, og det som rapporten understreker.
Valgfriheten har ført til segregasjon. Det er helt åpenbart,
det kan ikke være noen tvil
om at det er tilfellet. Og da blir det grunnleggende spørsmål,
som statsråden ikke svarte på: Når
vi ikke lykkes i den offentlige skolen i å bryte
ned de sosiale skillelinjene, er det da veien å gå å gjøre
det lettere å etablere privatskoler, slik at
flere kan søke seg bort fra den offentlige skolen?
Vi vet at det der er bestemte grupper som søker
til bestemte skoler, og det vil være
med og forsterke den segregasjonen. Det undrer meg at statsråden,
som har vært opptatt av dette – og jeg synes hun
har vært opptatt på en god måte
av at vi ikke har lykkes helt i den offentlige skolen – har
som svar å gjøre det lettere å etablere
private skoler. Min påstand er at vi vet, og jeg mener
den svenske rapporten understreker, at det fører
til økt segregering. Blir ikke det et helt galt
svar i forhold til de problemene vi ser også i
den offentlige skolen? Bør vi ikke sette inn
ressursene i den offentlige skolen for å unngå den
segregeringen?

 Jeg aksepterer ikke utgangspunktet.
Denne rapporten består delvis av en spørreundersøkelse
om hva folk tror og synes og mener, og delvis av faktisk forskning.
De faktiske studiene viser at det ikke kan trekkes klare
konklusjoner, og ser man på internasjonal forskning, kan
man heller ikke gjøre det. Jeg mener
at skolesystemet, hvis man studerer det i mange land, betyr ganske lite
for den sosiale segregeringen i skolen, fordi det er bostedet som
avgjør, og dermed integreringspolitikk, økonomisk
politikk osv. Men skolesystemet kan naturligvis bety litt,
og da kan det altså bety litt i den integrerende
retning eller litt i den segregerende retning. Hvis jeg
trodde at vårt forslag ville øke segregeringen,
ville jeg ikke ha fremmet det. Jeg tror det kan forsterke
integreringen. Blant annet ser vi dette gjennom en nylig fremlagt
studie som Norsk institutt for by- og regionforskning har gjort.
De har spurt norske foreldre: Hvorfor har du valgt en
friskole for dine barn? Svært mange
sier: Vi ønsker ikke de homogene elevgruppene som
de møter dersom vi velger nærskolen. Det gjelder f.eks.,
la meg si, i Oslo Vest, hvor det er en veldig liten andel
minoritetselever, og der foreldre kanskje ønsker å sende sine
barn til en friskole for at de skal møte
en høyere andel minoritetselever. Det synes jeg er positivt,
og derfor tror jeg det kan virke integrerende, til mindre
sosial segregering.





                

 Dette spørsmålet,
fra representanten Finn Kristian Marthinsen til fiskeriministeren,
vil bli besvart av utdannings- og forskningsministeren på vegne
av fiskeriministeren.

 Jeg tillater meg å stille følgende
spørsmål til ministeren:

«Trafikkhavnene i Sør-Norge
generelt og i Indre Oslofjord spesielt har nedgang
i trafikk. Ifølge fagpersoner skyldes dette store avgiftsøkninger
iverksatt av Kystverket, som ofte gjør
frakt langs veinettet mer lønnsomt enn sjøtransport.
Kostnadene for skip som f.eks. anløper Drammen havn, er
firedoblet de siste åtte år. En slik
vridning i transportvalg strider mot mål om mer transport med
skip av hensyn til miljøet.

Hva vil statsråden gjøre
for å sikre fortsatt transport av gods på sjøen?»

 Det er riktig at det har vært en nedgang
i trafikken til og fra norske havner de siste årene.
Årsakene til denne nedgangen er flere.

Svake konjunkturer i den internasjonale økonomien vil også ha
konsekvenser for skipstrafikken til og fra Norge, da både
skipsfartsnæringen og norsk økonomi er avhengige
av utviklingen i den internasjonale økonomien.

Men selvfølgelig er også kostnadene
knyttet til havneanløp et viktig moment. Kostnadene ved å gå til
norske havner består av to hovedkomponenter:
gebyrer for Kystverkets tjenester og avgifter til havnen. Havneavgiftene
fastsettes av den enkelte havn eller havneselskap og skal
dekke utgifter til drift og utbygging av havn. Kystverkets tjenester
er etablert for å ivareta behovene
for en sikker seilas langs kysten og er for en stor del finansiert gjennom
gebyrer.

Når representanten Marthinsen viser
til at kostnadene for skip som anløper Drammen, er firedoblet
de siste åtte år, vil dette ikke
gjelde alle fartøyer. Den økning det
her er snakk om, gjelder sannsynligvis for en avgrenset gruppe fartøyer
som fikk store gebyrøkninger som følge av at det
ble innført nye internasjonale måleregler i 1994.
Dette medførte at disse fartøyene
fikk en betydelig økning i registrert
bruttotonnasje. Beregningen av gebyrer baserer seg bl.a. på tonnasjestørrelsen.
Dette kan forklare deler av den omtalte gebyrøkningen.

Gebyrene til Kystverket har ikke økt
mye de siste årene, men har ligget i størrelsesorden
3–5 pst. årlig. Dette har vært
i overensstemmelse med den generelle pris- og lønnsveksten
i Norge.

Det koster å sørge for at
transporten skjer på en sikker og miljøvennlig
måte. I Oslofjorden har sikkerheten blitt betydelig
forbedret den siste tiårsperioden. Det har blitt etablert
en trafikksentral som overvåker skipsbevegelsene i Oslofjorden.
For innseilingen til Drammen havn ble det i 1999 innført
krav om taubåtassistanse for større skip etter
at det hadde vært flere nestenulykker i Svelvikstrømmen.
Tiltakene medfører selvfølgelig økte
kostnader ved anløp til havn. Men på den annen side
betyr dette økt sikkerhet og redusert fare for
ulykker i dette området med en stor befolkning og en sårbar
skjærgård som er rekreasjonsområde for
svært mange.

Med hovedtyngden av befolkning og næringsliv
lokalisert nær kysten er sjøtransporten viktig
og har stor betydning i det norske transportsystemet.
Det er mitt mål – eller i særdeleshet
fiskeriministerens mål, vil jeg vel si – fortsatt å sikre
og utvikle sjøtransporten som et konkurransedyktig transportalternativ.
Regjeringen vil ved rulleringen av Nasjonal
transportplan foreta en gjennomgang av avgifter og gebyrer på de
ulike transportsektorer. Stortingsmeldingen forventes fremmet tidlig
i 2004.

I det videre arbeidet vil fiskeriministeren
tett følge opp at Kystverket utfører sine
tjenester på et sikkerhetsmessig høyt nivå og
på en kostnadseffektiv
måte.

 Jeg takker for svaret, som til dels ikke
stemmer overens med de tallene og de beskrivelsene som jeg har fått
oppgitt av sentrale havnemyndigheter i det aktuelle området.

En forutsetning for å bygge Kystverkets
trafikksentral i Horten var et kostnadskutt
innenfor andre aktiviteter i de samme
områdene når sentralen blir operativ. Før
jul konstaterte Fiskeridepartementet at dette ikke ville
skje, i stedet økte kostnadene på nytt for båter
som anløper Indre Oslofjord. Ifølge
de opplysningene jeg har fått, er kostnadsøkningen
til Kystverket hvert år på samme nivå som
for det havnene totalt får inn på en båtlast,
mens ministeren sier at det er på 3–5 pst. årlig
og i overensstemmelse med kostnadsveksten i samfunnet generelt.

Det jeg egentlig lurer på, er om man
innenfor Fiskeridepartementet fokuserer så mye
på fisk at trafikkhavner og sjøtransport i Sør-Norge
glemmes. Burde man overføre trafikkhavnene til Samferdselsdepartementet?

 Det spørsmålet tror jeg ikke
det er riktig at jeg kommenterer her i dag.

Jeg tror det er riktig å si at gebyrene
har økt omtrent i takt med kostnads- og lønnsutviklingen.
Men som jeg sa, er det noen fartøyer
som har fått en kraftig gebyrøkning som følge
av de nye målereglene som kom i 1994, og det må antakelig
kunne forklare i hvert fall en stor del av den kostnadsveksten som
representanten viser til.

Men jeg kan jo fortelle at Regjeringen og Fiskeridepartementet
gjennomfører vurderinger og utredninger når det
gjelder gebyrstrukturen. Det er gjennomført en rekke utredninger
som følge av føringer som har vært lagt
i stortingsmeldinger tidligere, og det gjøres også vurderinger
i forhold til ESA, som har reist noen innvendinger mot
alminnelig kystgebyr. Alt dette skal om ikke lang tid
sendes på høring. Det vil selvfølgelig også bli berørt
i dokumenter som kommer til Stortinget, bl.a. i Nasjonal
transportplan, som jeg nevnte.

 Jeg står med noen tall foran
meg her for ulike båter som anløper Drammen havn.
Det er sikkert riktig, som ministeren antyder, at tallene kan ha
sammenheng med omlegging av beregningsmåter.
En båt som heter «Don Pascal», betalte
f.eks. i 1994 31 798 kr for å anløpe
Drammen havn. I år 2000, altså fire år
senere, betalte den 114 000 kr for å anløpe samme
havn. Slik er tallene jeg har foran meg her, for ganske
mange av de båtene som har et relativt regelmessig anløp
til Drammen havn.

Nå er det sikkert slik av forskjellige årsaker – også økonomiske årsaker.
Drammen havn er jo kjent for å være
importhavn for biler. Nå har man bestemt seg
for at bilene skal gå til Malmö, og så blir
de fraktet på trailere til Norge i stedet. Det
er en uheldig utviking, også miljømessig.
Vil man se på avgiftene i denne sammenheng – også miljøavgiftene
som legges på båtene inn til Drammen havn?

 Jeg kan opplyse at vi i
forbindelse med Nasjonal transportplan også legger
opp til å foreta en gjennomgang av avgifter og gebyrer
på ulike transportsektorer som vil åpne
for å sammenligne finansieringsformene for ulike transportsektorer
med tanke på hvilken betydning disse har for å nå politiske
mål, hvorav representanten var innom flere.

Jeg kan kanskje også nevne
at ESA har vurdert alminnelig kystgebyr til ikke å være
i overensstemmelse med EØS-avtalen om likebehandling av alle økonomiske
aktører innenfor avtaleområdet,
og at Kystdirektoratet derfor har utarbeidet et forslag om å utvide
alminnelig kystgebyr til å omfatte alle fartøyer, både
i innenriks- og i utenriksfart, over 500 registrert
bruttotonnasje. Dette forslaget vil innebære at de fartøyer som
i dag betaler alminnelig kystgebyr, vil få noe reduserte
gebyrer, fordi de samme kostnadene skal fordeles på flere
fartøyer enn tidligere. Dette er et forslag som skal
sendes på høring i 2003, og som er en del av det bildet
som nå inngår når man vurderer endringer
i gebyrstrukturen.





                

 Disse spørsmålene
er utsatt til neste spørretime.

Dermed er sak nr. 1 ferdigbehandlet.





                

 Det foreligger ikke
noe referat.





                    
                    
                    

