 Fra representanten Trond 

Giske

 foreligger søknad
om fødselspermisjon i tiden fra og med 20. mai
til og med 18. juni.

Etter forslag fra presidenten ble enstemmig
besluttet:

1.		Søknaden behandles straks
og innvilges.

2.		Vararepresentanten, Ola 

Røtvei

,
innkalles for å møte i permisjonstiden.





                    
                    
                    

 Stortinget mottok fredag meddelelse
fra Statsministerens kontor om at følgende regjeringsmedlemmer
vil møte til muntlig spørretime:

	statsråd Einar Steensnæs

	statsråd Svein Ludvigsen

	statsråd Børge Brende

De annonserte regjeringsmedlemmene er til stede,
og vi er klar til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. –

Vi starter da med første
hovedspørsmål, fra representanten Sylvia Brustad.

 Mitt spørsmål går
til olje- og energiministeren.

Denne regjeringa er en næringsfiendtlig
regjering. Arbeidsledigheten ser nå ut til å bite
seg fast på et veldig høyt nivå.
Vi har nå rundt 100 000 mennesker som er helt
uten arbeid. I stedet for å gjøre noe med dette
fremmer Regjeringa en hel rekke tiltak som drar i motsatt retning.
Senest har vi sett det i revidert nasjonalbudsjett. Det betyr at
de problemene som allerede er i industrien, kommer til å forsterkes.

Regjeringa kutter i tilskudd til nyskaping
for å etablere nye bedrifter, de kutter i forsknings-
og utviklingskontrakter, noe som bl.a. vil gå ut over bygging
av gassferjer, de kutter i arbeidsmarkedstiltak og næringsrettet forskning – bare
for å nevne noen eksempler.

Vi vet allerede nå at flere bedrifter
har trøbbel, eller vil få det i inneværende år,
og ikke minst kommer leverandørindustrien til å få problemer
ut i neste år. Mitt spørsmål er: Bekymrer
dette olje- og energiministeren?

 Representanten Sylvia Brustad påstår
at dette er en næringsfiendtlig regjering. Jeg synes en
slik påstand må prøves mot de faktiske
resultatene av hva Regjeringen har fått til. Det er utvilsomt
slik at gjennom en ansvarlig økonomisk
politikk og ved å tilrettelegge målrettet for å øke
sysselsetting og trygge arbeidsplassene
har vi oppnådd at industrien nå har økt sin
konkurranseevne. Vi ser at det går bedre i norsk
næringsliv. Konkurranseevnen øker. Renten er på et
lavt nivå, noe som gjør at bedriftene har fått økt
konkurranseevne. De får mindre finansieringsutgifter,
og på den måten vil også våre
konkurranseutsatte bedrifter ha en bedre situasjon.
Det er takket være at Regjeringen har tatt viktige grep
og har tatt det økonomiske ansvaret som ligger i å husholdere
med statens utgifter, at dette har lyktes.

Vi satser nå betydelig på å øke
det innovative potensialet i industrien og på den måten
skape bærekraftige, langsiktige arbeidsplasser, som er
viktig. Vår konkurransefordel ligger framfor alt i at vi
har en kompetent arbeidskraft som kan få fram nye produkter
som er konkurransedyktige, og som vil kunne ha et interessant
marked også med hensyn til eksport.

Det er riktig at det også er
en del bekymringsfulle trekk i dette. Vi vet at den globaliseringen
som kommer når det gjelder næringsvirksomhet, også slår
ganske kraftig ut innenfor f.eks.
leverandørindustrien. I forhold til petroleumsvirksomheten
vet man at de skuffende leteresultatene i 16. konsesjonsrunde
har betydning for leverandørindustrien. Det er årsaken
til at det er lagt opp til å utlyse et betydelig større
leteareal og til å målrette virkemidlene både
i forhold til skattepolitikken og til forskning og utvikling,
slik at også denne industrien kan ha lyse
utsikter framover.

 Jeg synes det er ganske utrolig
at statsråden bruker mesteparten av sitt svar til å si
hvor bra det går når det gjelder arbeidsledigheten.
Det føles ikke slik for de rundt 100 000
som er uten arbeid, og som er bekymret for om de greier både å betale
strømregning og å beholde hus og heim. Det føles ikke
slik for de mange som er uføretrygdet – kanskje
en del av dem hadde hatt lyst til og hadde hatt mulighet til å delta
i arbeidslivet dersom arbeidslivet
hadde vært lagt til rette for det – eller
for de mange som f.eks. nå blir presset ut i et ganske
brutalisert arbeidsliv fordi arbeidsgiverne betrakter dem som for
gamle.

Statsråden sier at han skal
måles på de faktiske ting. Ja, de faktiske tingene
er at under denne regjeringa har ledigheten steget dramatisk. Bare
innenfor industrien har det blitt 20 000
nye ledige i løpet av det siste året. Det vi ser
av konkrete forslag fra Regjeringa, er tiltak som gjør det
verre både for dem som er ledige, og for dem
som er i bedrifter, og som nå står i fare
for å miste jobben. Da er det slik at utsiktene innenfor
oljeindustrien og leverandørindustrien er negative.

Og jeg spør igjen: Bekymrer virkelig ikke
dette statsråden?

 Enhver som går arbeidsledig, er en
bekymring for denne regjeringen. Derfor har vi målrettet
tiltakene for å få arbeidsledigheten ned.

Jeg vil be Brustad om å dokumentere
at Regjeringen ikke har lyktes på dette punktet,
fordi vi ser at arbeidsledigheten nå er på vei
nedover, at den økonomiske politikken Regjeringen fører,
bidrar til at flere bedrifter blir konkurransedyktige, og at arbeidsplassene
dermed sikres. Vi har en vekst i BNP som er større enn
i de fleste andre land, høyere enn i mange av
de industrialiserte land som vi kan sammenligne oss med.

Arbeidsledigheten er atskillig lavere enn den
var på begynnelsen av 1990-tallet, da Arbeiderpartiet
satt med regjeringsmakt. Jeg vil be representanten Brustad være noe
forsiktig med å beskrive forholdene når det gjelder arbeidsledighet,
fordi denne regjeringen faktisk kan se tilbake på ganske gode
resultater i forhold til å øke sysselsettingen
og få arbeidsledigheten ned.

 Det blir fire oppfølgingsspørsmål – først Tore
Nordtun.

 Det som er et faktum, er at arbeidsledigheten
biter seg fast, og arbeidsledigheten er meget stor i den yngre
delen av befolkningen.

Men tilbake igjen til utslusingen i arbeidslivet:
Ved siste budsjettavtale fikk vi lønnsplikten
ned i forhold til forslaget fra Regjeringen, fra 30 dager
til 10 dager. Det var et skritt i riktig retning, samtidig
som også permisjonslovgivningen ble opprettholdt.

Mitt spørsmål til statsråden
er: Er han ikke bekymret for det vi nå ser spesielt
i leverandørindustrien, hvor de sier opp folk
istedenfor å bruke permitteringsreglene? Hvorfor
foreslår Regjeringen igjen å kutte i permitteringsreglene?

 Det er riktig at det i leverandørindustrien
er en del bekymringsfulle trekk. Vi ser at den internasjonale konkurransen
gjør at spesielt i arbeid hvor det er antallet
manntimer, altså arbeidstimer, som er den viktigste
innsatsfaktoren, har norsk leverandørindustri betydelige
utfordringer.

Konkurransefordelen er at norsk arbeidskraft
er meget kompetent, og at vi gjennom intelligente løsninger
og innovativitet likevel kan konkurrere. Regjeringens
målsetting er å sørge for at vi kan beholde
den viktige kompetansen vi har i den petromaritime klynge, og føre
disse viktige nøkkelbedriftene videre. Det har stor betydning også for
bosettingen langs kysten, som representanten Nordtun vil vite.

Vi ønsker å målrette
denne virksomheten, ikke gjennom generelle ordninger,
men ved å se på hva som er behovet innenfor
hver enkelt næring. Vi mener at de tiltakene
Regjeringen har initiert, vil være de tiltakene
som vil hjelpe denne industrien.

 Carl I. Hagen – til oppfølgingsspørsmål.

 Det er interessant å merke
seg at Regjeringens budsjettforlikspartner, Arbeiderpartiet, nå angriper
det budsjettet de selv har vært med på å vedta,
herunder en økning av permitteringsdagene som arbeidsgiver
må betale for, fra 4 til 10 dager. Det var noe
Fremskrittspartiet stoppet sist.

Så til leverandørindustrien.
Der var det forhåpninger til oljemeldingen om at man kanskje
ville sørge for at norsk kontinentalsokkel ble mer konkurransedyktig
i forhold til andre lands kontinentalsokler. Det er ingen øredøvende
jubel fra leverandørindustrien eller oljeindustrien.
I tillegg er det slik at det nå – på grunn
av mange omstendigheter – triller ekstraordinære
milliarder inn i statskassen som følge av de veldig høye
oljeprisene.

Vil olje- og energiministeren under stortingsbehandlingen
av oljemeldingen være villig til å vurdere å være med
på løsninger som kan gjøre det enda
mer attraktivt å få opp leteaktiviteten
på sokkelen, eventuelt endringer i skatteregler
og andre ting, på grunn av de nye midlene som
kan dekke dette inn, slik at vi med de bedrede rammevilkår
det ville være, kan gi leverandørindustrien optimisme?

 Jeg mener at både
gjennom de generelle virkemidler som Regjeringen legger opp til,
bl.a. når det gjelder skattepolitikken og avgiftspolitikken,
og ved de målrettede tiltak som er tatt inn i oljemeldingen,
har Regjeringen lagt til rette for viktige tiltak for å sørge
for at både leverandørindustrien og
oljeindustrien vil kunne videreføre sine aktiviteter.

Vi må innse at en del skuffende leteresultater,
særlig i 16. konsesjonsrunde, har skapt en usikkerhet som
nå slår inn i leverandørindustrien, slik
at vi ikke kan hindre en nedgang i investering
på norsk sokkel. Men Regjeringens målsetting er å utjevne
dette fallet i investering slik at det blir minst mulig, og at vi
derfor kan holde på arbeidsplassene.

Jeg mener for min del at de tiltakene
Regjeringen har skissert i oljemeldingen, er veltilpassede, og de
er målrettet mot å få økt aktivitet.
Men Regjeringen er ikke innstilt på å gi
alminnelig skattelette til en industri som har en
avkastning på investert kapital som de fleste industribedrifter bare
kan misunne den.

 Hallgeir H. Langeland – til
oppfølgingsspørsmål.

 SV er òg bekymra over den mangelen
på handlekraft som Regjeringa viser
når ein faktisk har 100 000 arbeidsledige.
Me hadde håpt at ein kunne bruka noko av det
verktøyet som SV har komme med forslag om, som
vil sysselsetja folk, m.a. innanfor energisektoren.

Eg er einig med statsråden
i at det er nokre signal i høve til skatt, offshore,
som kan skapa ein del aktivitet, m.a. CO2-deponering, som er eit
godt alternativ for å redusera klimagassutsleppa. Eg håper
at statsråden viser større aktivitet her og har
større vilje til å få realisert t.d. Gullfaks-prosjektet.

Ei anna problemstilling: Det har
no blitt avdekt at det foregår ei kraftig subsidiering
av verftsindustrien i Spania, bl.a. i samband med fregattsaka. Det
kan òg tenkjast at i samband med bygginga av Snøhvit
har den same subsidieringa foregått. Kva vil
statsråden gjera for å rydda opp i dette, slik
at norsk industri faktisk konkurrerer på lik
line?

 Når det gjelder det første
spørsmålet, om aktivt å utnytte den muligheten
som deponering av CO2 gir for å få mer ut av oljebrønnene,
viser jeg til at Regjeringen faktisk har tilrettelagt for flere
tiltak. Når det gjelder bruk av CO2, viser jeg til at det
i revidert nasjonalbudsjett ligger et forslag om å sette
av 2 milliarder kr til et eget fond for å utvikle
gasskraftverk med CO2-håndtering, og på den måten
bidra til at vi får en kraftforsyning basert på en
miljøvennlig energiproduksjon. Jeg mener at det
viser at Regjeringen handler aktivt.

Når det gjelder forholdet til det
spanske verftet, som nå får en straff fra EU på grunn
av ulovlig subsidiering, vet vi at dette er en sak som næringsministeren
følger meget aktivt opp. Det er uakseptabelt at det ikke
er like konkurranseregler innenfor
EØS-området, og Regjeringen vil ikke akseptere
at det jukses i den forstand at det gis ulovlig støtte.
Så dette er en sak som Regjeringen aktivt vil følge
opp.

 Marit Arnstad – til siste
oppfølgingsspørsmål i denne runden.

 Jeg har nok en følelse av at statsråden
skjønnmaler litt når det gjelder spørsmålet
om ledighet. Det store problemet i norsk økonomi nå er
at det går ganske bra, men at ledigheten biter
seg fast. Regjeringen sier jo sjøl i sitt reviderte
nasjonalbudsjett at ledigheten ikke kommer til å gå ned
noe særlig i løpet av året, med den politikken
som Regjeringen fører.

Det er klart at man skal bedømmes
på fakta. Men man kutter altså 165 mill. kr
i Innovasjon Norge, som man nettopp har satt i gang. Det
er et helt unødvendig og kortsiktig kutt, som skaper pessimisme
i næringslivet.

Når det gjelder offshore-siden, er
det en næring der vi burde hatt naturlige, konkurransemessige
fortrinn som vi kunne utnytte. Her er problemet
at Regjeringen har lagt seg på en næringsnøytral
linje som gjør at man ikke får lov å utnytte
de naturlige, konkurransemessige fortrinnene. Spørsmålet
er: Når har oljestatsråden
tenkt å gjøre noe med de næringsfiendtlige
permitteringsreglene som er foreslått av leverandørindustrien?
Når har han tenkt å gjøre noe i forhold
til bygging av gassferjer og også i forhold til
forskning og utvikling innenfor offshore
som kan gi økt verdiskaping på lang
sikt?

 For å begynne med det siste håper
jeg representanten Arnstad har merket seg at det i oljemeldingen
er lagt opp til at en skal sette av 1 milliard kr
til økt innsats innen petroleumsforskning.
Det vil ha stor betydning for en langsiktig satsing i denne viktige
næringen, og det vil selvfølgelig også bety at
den norske sokkelen vil bli mer attraktiv og mer konkurransedyktig etter
hvert som vi kan utvikle ny teknologi.

Når det gjelder gassferjer, vil det også være
kjent for Stortinget at samferdselsministeren har gitt grønt
lys for fem nye gassferjer. Det er en miljøvennlig og interessant utnyttelse
av nasjonale ressurser.

Når det gjelder skjønnmaling,
ber jeg ikke om noe annet enn at de som vurderer Regjeringens
innsats, forholder seg realistisk til det som
faktisk er oppnådd. Vi har klart å stoppe veksten
i arbeidsledigheten, som var bekymringsfull ut fra den økonomiske
situasjonen. Vi har gjennom forstandig økonomisk husholdering ikke bare klart å stanse
veksten, men er nå i ferd med å redusere den.
Så vår politikk har lyktes.

 Vi går videre til neste
hovedspørsmål.

 Jeg vil stille et spørsmål
til olje- og energiministeren.

I en paneldebatt på EBLs vinterkonferanse
i mars i år uttalte statsråd Steensnæs
at han ønsket å øke andelen fornybar
energi i Norge. Andelen fornybar energi i Norge er allerede
på 99 pst. Så hvis man vil bygge et gasskraftverk
som produserer 3 TWh, må man altså bygge
ut 301 TWh vindkraft – dette bare som et eksempel.

Uavhengig av om gasskraftverk er konvensjonelle eller
med CO2-håndtering, hvordan samsvarer statsråd Steensnæs’ ønske
med strategien for bygging av gasskraftverk i Norge, når
man samtidig skal øke andelen fornybar energi, som altså allerede
er på 99 pst.?

 Her gir jeg representanten Korsberg umiddelbart
rett. Det å kunne øke andelen fornybar energi
er krevende når vi allerede ligger på 99 pst.
Det som er Regjeringens målsetting, er å øke
satsingen på fornybar energi.

Vi har nå gjennom Energifondet avsatt
stadig mer for å få fram gode vindkraftprosjekter.
Vi har gjennom et eget program for fjernvarme ønsket å øke
kapasiteten fra de 2 TWh vi har i dag, til 6 TWh
i løpet av en femårsperiode. Vi satser også på gasskraftverk
med CO2-håndtering ved siden av at vi ønsker å øke
vannkraftproduksjonen, ikke minst gjennom Småkraft,
mikro- og minikraftverk.

Hvis vi skal lykkes med å få en
robust energiforsyning som er mindre avhengig av nedbør
enn den er i dag, er vi også nødt til å trekke
naturgassen inn i dette. Derfor er min ambisjon at samtidig som
vi tar naturgassen i bruk, øker vi, som jeg har nevnt,
innsatsen for fornybar energi gjennom Energifondet. Vi ser nå muligheten
for at vi kan ha større ambisjoner for denne satsingen
ettersom Energifondet nå får en betydelig økt
tilførsel. Men andelen av fornybar energi vil selvfølgelig ikke
kunne økes når man allerede ligger på 99 pst.

 Jeg takker statsråden for svaret,
spesielt den siste delen, der han korrigerer sine egne
uttalelser fra EBLs vinterkonferanse. Det synes jeg er bra.

Når det gjelder gasskraftverk med
CO2-håndtering, som er denne regjeringens redning ut av
en vanskelig energisituasjon, er det en teknologi
som ligger mellom 8 og 13 år fram i
tid, ifølge SINTEF og forskermiljøene. Så å tro
at det skal være løsningen, er som å tro
på julenissen.

Når det gjelder satsingen på vindkraft,
medfører det store naturinngrep. Man bygger ut i uberørt
natur. Det er også problematisk for Forsvaret,
og det er ikke minst store kostnader knyttet til linjenettet.
Mener statsråden at det er behov for en samlet
plan når det gjelder bygging av eventuelle vindkraftverk,
slik Fremskrittspartiet har foreslått?

 Bare kort med hensyn til uttalelsen
om at jeg hadde som ambisjon å øke andelen av
fornybar energi. Jeg vil be om at en forholder seg til det som er
de offisielle referatene, og ikke til det som måtte være
sitert i pressen.

Når det gjelder satsingen på gasskraftverk
med CO2-håndtering, er det riktig at Gassteknologiutvalget
hadde et perspektiv på 8–13 år.
Regjeringens ambisjon er gjennom en målrettet innsats når
det gjelder forskning og utvikling, og ved å delta
i viktige internasjonale programmer, bl.a. sammen med USA og EU, å framskynde
dette tidspunktet. Jeg ønsker å sette
ambisiøse mål for å få fram
robuste løsninger, og det går bl.a. gjennom å få til pilotanlegg.

Når det gjelder en samlet plan for
vindkraft, kan man gjerne fremme forslag om det. Jeg tror ikke
at det er en hensiktsmessig løsning, rett og slett fordi
vindkraften ennå ikke er utviklet på samme måte
som vannkraften, hvor en samlet plan har en god funksjon. Nå gjelder
det først og fremst å komme i gang med å bygge
vindkraftverk. Da er ikke en samlet plan en riktig løsning
her.

 Det blir tre oppfølgingsspørsmål – først Per
Sandberg.

 Fornybar energi eller ikke, CO2-frie
gasskraftverk eller ikke – denne regjeringen
spiller russisk rulett med mange industriarbeidsplasser. Særlig
gjelder det Norske Skog på Skogn i Nord-Trøndelag,
som nå har et tidsperspektiv på 12–13 år
på å få på plass et CO2-fritt
gasskraftverk, noe som selvfølgelig i deres langtidsplaner
blir altfor lenge. Derfor står hele hjørnesteinsbedriften
Norske Skog nå i fare, fordi denne regjeringen
spiller russisk rulett med disse arbeidsplassene.

Denne regjeringen har også vist
et sterkt engasjement i forhold til lokaldemokratiet. Nå viser
det seg at lokaldemokratiet i Midt-Norge, i særdeleshet
i Trondheim, viser sterkt engasjement og faktisk har lagt på plass 200 mill. kr
for å få en fortgang i etableringen av et gasskraftverk
på Skogn. Vil dette engasjementet gjøre inntrykk
på denne regjeringen i forhold til lokaldemokratiet, når
dette engasjementet øker etter hvert og det også sprer seg
utover til Nord-Trøndelag, der det nå legges hundrevis
av millioner kr på bordet for å få dette
gasskraftverket på plass?

 Jeg ser veldig positivt på at det
kommer regionale initiativ. Det gjelder ikke bare
fra Trondheimsregionen, men det er ulike regionale
initiativ, fra Grenland, Stavanger-området, Haugalandet,
Bergen-området, Trondheim og Hammerfest-området,
for å nevne noen. Det at en viser politisk vilje samtidig
som en også konkret kommer opp med
nødvendige midler, er positivt. Forutsetningen er selvfølgelig
at en er innenfor de rammer som regjering og
storting trekker opp.

Jeg har en god dialog med trondheimsmiljøet
om dette. Det jeg skjønner kan være
aktuelt, er å medfinansiere et pilotanlegg på Skogn
for å få fram et gasskraftverk med CO2-håndtering,
som etterpå kan eskaleres opp i full størrelse
og dermed eventuelt betjene en fjerde papirfabrikk på Skogn.
Jeg har god dialog med miljøet, som sagt, og
ser positivt på initiativet.

 Sylvia Brustad – til
oppfølgingsspørsmål.

 Til det siste: Hvis det statsråden
nå sa, betyr at statsråden er interessert
i å bidra til infrastruktur, skal han få full
støtte fra Arbeiderpartiet. Da ser jeg fram til gassmeldinga
som kommer i juni.

For øvrig må jeg si det er
noe uklart hva Regjeringa nå egentlig mener i
forhold til runden om fornybar energi. Vi hadde i går en
stor debatt i Stortinget om hvordan vi skal sikre nok strøm
til folk og bedrifter i tida framover. Det jeg tror er
ganske åpenbart, er at en kan enes
om mye når det gjelder fornybar energi, selv om Arbeiderpartiet ønsker
at vi skulle gått enda lenger. Vi er enige om å satse
på gasskraftverk med CO2-håndtering og forskning
og teknologi i den forbindelse. Men det som er hovedsvaret i dag
og for noen år framover, til vi kommer så langt
at vi kan ta i bruk ny teknologi, er at vi er nødt til å starte
bygging av gasskraftverk. Hvis ikke vil folk og bedrifter være
nødt til å oppleve skyhøye strømpriser
igjen hvis ikke værgudene er med oss, og det
er en risikosport som ikke er å anbefale. Så mitt
spørsmål er: Hva har Regjeringa tenkt å gjøre
dersom den ikke ønsker å bidra
noe mer aktivt og være litt mer offensiv i forhold
til gasskraftverk, hvis den skal hindre at den situasjonen
skal oppstå igjen?

 Når det gjelder infrastruktur, vil
jeg bare minne representanten Brustad om at
i Sem-erklæringen står det klart at vi ønsker å medfinansiere
infrastruktur der hvor den ikke fører fram til
et gasskraftverk som er konvensjonelt, altså uten CO2-håndtering.
Det er slike prosjekter som, så vidt jeg forstår,
er aktuelle i Trondheim. Så rammen for Regjeringens støtte
til infrastruktur må forstås innenfor
det som Regjeringen har sagt i den sammenheng.

Når det gjelder satsingen på gasskraftverk,
mener jeg at Regjeringen er meget offensiv. Vi har gjennom
suksessiv økning på energiforskning – mer
enn noen annen regjering faktisk har gjennomført – klart å få fram
interessante forskningsprosjekter som også internasjonalt
ser ut til å få god støtte. Vi ser positivt
på at vi gjennom et samarbeid med EU
og USA kan få fram slik teknologi, og med den nye avsetningen
på 2 milliarder kr til utvikling av gasskraftverk
med CO2-håndtering regner jeg med at tidspunktet for å realisere
slike gasskraftverk har kommet mye nærmere.

 Ingvild Vaggen Malvik – til
oppfølgingsspørsmål.

 Jeg må si at jeg er nokså overrasket
over statsrådens åpenbare meningsskifte i forhold
til satsing på fornybar energi.

Jeg kan bekrefte det som representanten Korsberg
forteller fra EBLs vinterkonferanse. Jeg var også til
stede, og det var jeg som stilte statsråden et direkte
spørsmål om han vil gå inn for at andelen
fornybar energi skal øke. Svaret var ja. Nå sier
statsråden noe annet, og det synes jeg er ganske
oppsiktsvekkende.

I går valgte Stortinget å si
nei til SVs forslag om 20 TWh som et alternativ til disse forurensende,
upopulære og kostbare gasskraftverkene som andre
partier på Stortinget ønsker
seg. Vi ønsker en målrettet satsing
på både bioenergi, vindkraft, enøk,
småskala og vannkraft, men det ville ikke Regjeringen
bli med på og være så offensiv som
det SV ønsket.

Steensnæs vil bygge gasskraftverk
med CO2-håndtering. Jeg skjønner problemet
hans i forhold til fornybar energi, men jeg synes at statsråden
må være konsekvent. Derfor vil jeg gjerne
at han svarer på samme spørsmål som jeg
stilte ham på EBLs vinterkonferanse: Vil han at andelen
fornybar el skal øke?

 Det dreier seg, så vidt
presidenten har oppfattet, om en økning fra 99 pst.
til 100 pst.

 Ja, det er for så vidt riktig forstått.

Det jeg har sagt, og det som står
i alle taler – det bør det ikke være
anledning til å misforstå overhodet – er
at Regjeringen holder fast ved sine ambisiøse
mål om å øke innsatsen for å få fram
mer fornybar el. Det gjør vi bl.a. gjennom Energifondet,
og det er veldig viktige og interessante prosjekter på gang også når
det gjelder vindkraft. Samtidig har Regjeringen sagt at i innsatsen
for å få en mer robust energiforsyning hører også gasskraftverk
med CO2-håndtering med. Vi ser ikke at det er
mulig å få til en slik robust energiforsyning
uten at vi også øker energiproduksjonen,
samtidig som vi legger vekt på energisparing. Da sier
det seg selv at siden gasskraftverk med CO2-håndtering ikke
kan regnes inn som en del av fornybar energi – den er miljøvennlig,
men ikke fornybar – kan vi heller ikke
ha noen ambisjoner om å øke andelen. Det
går bare ikke sammen, og det synes
jeg måtte være åpenbart for
enhver som har fulgt denne debatten og hørt det jeg har
sagt i ulike sammenhenger.

 Vi går videre til neste
hovedspørsmål.

 Mitt spørsmål går
til statsråd Steensnæs.

I 2001 var Kristelig Folkeparti
enig med SV i at hjemfallsinstituttet skulle bestå sammen
med statlig eierskap i Statkraft. Men vi har i det siste opplevd
at Kristelig Folkeparti med statsråd
Steensnæs i spissen har gått løs på hjemfallsinstituttet
med noe vi opplever som en uthuling. Det er ikke mer enn
to år siden stortingsflertallet tvang igjennom nedsettelsen
av det såkalte Hjemfallsutvalget, som nå er i
gang med utredningen sin. Vi har hele veien
ment at det er nødvendig å få utredninger
og dokumentasjon på bordet før man trekker konklusjoner,
men Regjeringen har det travelt i sin privatiseringsiver og tar seg ikke
tid til å utrede konsekvensene.

I bladet Energi pekes det på at de
lovendringene som Regjeringen har foreslått, vil bety
at man får bortfall av tidsbegrensninger, får
bortfall av hjemfall, av konsesjonskraft, konsesjonsavgifter, næringsfond
osv. Kan statsråden bekrefte at dette faller bort gjennom
bortfall av konsesjonsplikt?

 Jeg vil aller først si at Regjeringen
har som politikk at hjemfallsinstituttet skal bestå. Det
skal videreføres. Jeg er glad for at SV er enig med Regjeringen
i dette og støtter Regjeringen på det viktige
punktet. Det har vært uenighet om hvordan hjemfallet skal
gjennomføres. Det er det utvalget skal se på.
Jeg vil be om at representanten Vaggen Malvik ikke skaper
tvil om Regjeringens holdning.

Denne saken, som for øvrig er til
behandling i Stortinget – jeg vet ikke hvor riktig
det er å gå for dypt inn i dette, men det ble
jo et tema også i går – gjelder
ganske små vannkraftverk, vanligvis eid av bønder
og andre med fallrettigheter i distriktene. Regjeringen
har sett det som viktig å kunne skape tilleggsinntekter
og utnytte vannkraftressursene på en fornuftig måte,
skape inntekter og bygge ut vannkraftanlegg som ikke på samme måte
som større vannkraftanlegg vil være
i strid med viktige miljø- og naturverninteresser.
Dette er små vannkraftverk, opp til 40–50 mill. kr
i investeringer. Forholdet er at hvis slike vannkraftverk skal bygges
ut i dag, må eierne vanligvis selge dem for i det hele
tatt å få realisert verdiene. Det er nemlig ikke
lov å leie dem ut. Ved å heve grensen til
4 000 naturhestekrefter, slik Regjeringens forslag er, sørger
vi for at bønder og andre med fallrettigheter
i distriktene fortsatt kan eie vannkraftverk, ved at de leier dem
ut og dermed får evigvarende inntekter. Det er det som
er det viktige.

Jeg er skuffet over at SV ikke ser
at dette først og fremst er god distriktspolitikk. SV har
svingt et norsk flagg over dette og mener at det er et
gigantisk utsalg av norske fossefall. Det er med respekt å melde
helt feil. Det er faktisk ingen indikasjon på at utenlandske
eiere skulle ha sin interesse rettet mot så små kraftverk.
Det er helt andre størrelser på de kraftverkene
(presidenten klubber). Derfor er dette først og fremst
god distriktspolitikk, som også styrker norsk
eierskap (presidenten klubber).

 Presidenten verdsetter at statsråden
tok seg inn i svevet.

 Jeg har merket meg statsrådens uttalelser
i Klassekampen om nasjonalisme. Jeg lurer på om statsråden
mener at det å ønske nasjonal
politisk styring og kontroll og offentlig eierskap over naturressursene
er noe som kan avfeies med den type beskyldninger som
er framsatt i Klassekampen, at dette er å spille på nasjonalisme.
Synes statsråden at det er et rimelig argument, eller
skjønner statsråden realitetene bak dette? Vi
opplever det som et angrep på hjemfallsinstituttet,
en lov som har gjeldt siden 1917. Vi ser ikke noe behov
for en hastebehandling. Vi ønsker at dette spørsmålet
skal utsettes til Hjemfallsutvalget har sagt sin mening om saken.

 Jeg vil bare presisere at dette ikke
er å selge ut norske vannfall, men å sikre
norsk eierskap. Slik som reglene er i dag, vil kraftverk i denne
størrelsesorden vanligvis måtte selges av bøndene,
fordi de er av en størrelse som gjør at bøndene ikke
uten videre kan bygge dem ut selv. De må selge. De har ikke
lov til å leie ut. Nå får bøndene
mulighet til å leie ut og få evigvarende kraftkontrakter
med utbyggerne.

Det jeg reagerer på, er en uttalelse
fra representanten Vaggen Malvik:

«Med
et pennestrøk og i et hastverksarbeid vil regjeringen endre
loven som beskytter norske fosser mot privatisering. Dermed
snikprivatiserer regjeringen det norske folks eiendom
og naturressurser slik at de forsvinner for godt.»

Den type karakteristikk
av bønder som eier fallrettigheter i dag, tar
jeg sterk avstand fra. Det er også slik i dag at noen eier
disse. Hvis Vaggen Malvik mener at dette er snikprivatisering,
fordi de ikke eies av staten eller
kommunen, er jeg helt uenig. Dette er viktig eiendom for bønder
og andre med fallrettigheter og skal fremdeles være
privateid.

 Presidenten vil uttrykke en viss
tvil om hvorvidt det kan finnes evigvarende leieinntekter, men anser
det kanskje mest som et teologisk spørsmål.

Det blir tre oppfølgingsspørsmål – først Inge
Ryan.

 Nord-Norges ledende avis har på lederplass
i dag følgende overskrift: «Stopp dem!» Videre
står det: «Stortinget skal ikke gamble
med det norske folks eiendom.»

Jeg er en av dem som har stor tillit til det
som står i Nordlys, og synes at de ofte setter
en god dagsorden. Jeg synes at ordet «gambling» er
et godt ord, men det er en enda større gambling
som er under oppseiling. Det er det Regjeringen sier om
Statkraft. Det sies nå at Statkraft skal gjøres
om til AS, og samtidig at staten ikke lenger skal være
eneeier av Statkraft, fordi man skal gå utenlands og søke
industrielle partnere. Dette er etter min mening en svært
alvorlig og stor sak. Mitt spørsmål til statsråd
Steensnæs blir derfor: Ser ikke statsråden
at det som nå skjer, både med småkraftverk
og med Statkraft, er det første og et svært
viktig steg mot full privatisering av norsk vannkraft, og at Nordlys
faktisk har et poeng når de sier «Stopp
dem!»?

 La meg kort kommentere det første,
om å gamble med norske fossefall. Jeg tror representanten
Ryan vet hva jeg mener om offentlig eierskap og norsk
eierskap når det gjelder fossefall. Jeg har uttalt meg
i Elkem-saken, og jeg mener at det på en måte
illustrerer hva jeg står for i forhold til norsk eierskap
og offentlig eierskap når det gjelder fossefall.

Når det gjelder Statkraft, vil jeg – denne
saken er under behandling – bare kort kommentere
at det i denne sammenheng ikke dreier seg om
noe utsalg verken til norske private interesser eller
til utlandet. Det dreier seg ikke om noen
børsnotering. Det dreier seg ikke om
en delprivatisering. Det dreier seg om en omorganisering for å gjøre
det som fikk tilslutning i eierskapsmeldingen, nemlig å gjøre
det mulig for Statkraft, i en eventuell interessant
industriell kooperasjon med andre interesser, å kunne
inngå i viktige industrielle strategier. Dette vil Stortinget
få full anledning til å komme tilbake til og med
andre ord ha full kontroll på.

 Sylvia Brustad – til
oppfølgingsspørsmål.

 Arbeiderpartiet ønsker
at vi fortsatt skal ha offentlig kontroll over våre
vannressurser og ta vare på arvesølvet
vårt.

Jeg er enig med statsråden i at den
saken som representanten Vaggen Malvik tok opp her, gjelder små kraftverk.
Jeg er også enig i at det er et potensial
for å ta ut mer kraft. Det er ikke det diskusjonen
egentlig går på. Der Regjeringa har vært
noe uklar, er i forhold til om dette berører hjemfall eller
ikke, og eventuelt hvor mye som berøres. La det bare være
helt klart at Arbeiderpartiet er veldig
for å redusere saksbehandlingstida i slike saker. Vi er
nødt til å få slike saker igjennom raskere
for å få mer kraft ut, men vi mener
det må kunne gjøres på en slik måte
at det ikke berører hjemfallsreglene.

Mitt spørsmål er: Kan statsråden
bekrefte at det er mulig å redusere saksbehandlingstida
for flere saker, for det er mange måter å redusere
den på uten at man berører hjemfallsinstituttet?

 Dette med offentlig kontroll og styring av
vannkraftressursene er jeg helt enig i. Det er også min
oppfatning at staten og det offentlige bør ha et sterkt
eierskap i norske vannkraftreserver og i norsk vannkraftutbygging.
Det er også viktig at vi har for oss det en kan
kalle retorikken, at dette er folkets arvesølv og nasjonens
eiendom. Alt dette er jeg helt enig i.

Når det gjelder disse kraftverkene
vi nå snakker om, de små kraftverkene, er de eid
av private interesser i distriktene, av bønder
og andre med sterke interesser for å bo
i distriktene. Jeg synes det ville være meningsløst
om vi skulle legge opp til et hjemfall slik at disse private interessene
var nødt til å levere fra seg dette til staten etter en
viss tid. Dette er små kraftverk, og de bør beholdes som
private interesser. Eierskapet bør ligge i distriktene, og
vi har ingen indikasjoner på at dette er noe som utlendinger
overhodet vil interessere seg for. Jeg kan bekrefte for Brustad
at konsesjonen følger dette med hjemfall. Det er altså ikke
mulig å holde på hjemfallet hvis konsesjonsgrensen
flyttes.

 Marit Arnstad – til oppfølgingsspørsmål.

 Senterpartiet har ikke noen
grunn til å betvile statsrådens ønske
om å opprettholde hjemfallsordningen,
og vi deler også synspunktene om at flere private
ute i distriktene bør få muligheten til å drive
mini- eller mikrokraftverk eller småkraftverk,
og ser det som en viktig tilleggsnæring. Men det er klart
at denne saken illustrerer at når det blir gjort noe som
kan skape usikkerhet omkring hjemfallsordningen, reageres det i
det politiske miljøet. Det er etter min mening
et sunnhetstegn.

Det er to ting som har skapt usikkerhet i denne
saken. Det ene er hastverket. Hvorfor må man gjennomføre
dette nå, når man faktisk har hjemfallsordningen
til utredning? Hvorfor kan en ikke vente på den
utredningen som er under arbeid? Det andre er: Hvorfor
går en så langt opp i størrelse som opp
mot 40 GWh når det gjelder den typen kraftverk? Det er
veldig høyt i forhold til dagens fritak for konsesjon,
som etter det jeg forstår, ligger en plass mellom
5 og 10 GWh.

 Dagens grense ligger på 1 000 naturhestekrefter,
altså en fjerdedel av det som vi nå foreslår.
Jeg går ut ifra at representanten Arnstad, og de som har
uttalt seg kritisk eller spørrende til dette, ikke
mener at vi nå også skal ha
hjemfall på de 1 000 naturhestekreftene og frata
bønder og andre med eierrettigheter det viktige
eierskapet. Det at vi løfter det til 4 000 naturhestekrefter,
er meget vel gjennomtenkt. Det er fremdeles en størrelse
som er opp mot de små og mellomstore småkraftverkene.
Det er altså ikke de store småkraftverkene
engang. Det er med andre ord å sikre det norske
eierskapet, for ellers ville dette bli solgt ut, slik det kan selges
ut i dag til utlendinger og andre hvis de får
konsesjon.

Så sier representanten Arnstad
at vi har hatt hastverk. Dette har vært ute til høring
i halvannet år. Av de 20 høringsinstansene som
uttalte seg, har vi fått én innvending. Det var
fra en fylkesmann. LVK, Landssamanslutninga av Vasskraftkommunar,
har vært helt enig i dette. Alle andre
som har vært hørt, har vært enige. Jeg
kan ikke skjønne at dette er en sak som kaller
på så sterke innvendinger som det jeg føler
enkelte representanter har i denne saken.

 Vi går videre til neste
hovedspørsmål.

 Jeg vil gjerne stille et spørsmål
til fiskeriministeren.

Norge unngikk også i denne
omgang straffetoll på laks til EU etter ganske
lang tids arbeid. Fra den siden utreder man nå kvoter som
et alternativ til straffetoll, og man er inne i en slik
prosess.

Jeg skal være veldig kort
i mitt første spørsmål: Hva har
fiskeriministeren tenkt å foreta seg for å sikre
lønnsomhet og sikre framtiden til denne næringen
i forhold til vårt viktigste marked?

 Det er riktig at skotske oppdrettere følte
konkurransen fra en kostnadseffektiv
norsk lakseproduksjon så ubehagelig
at de bad om beskyttelsestiltak. Britiske og irske myndigheter krevde
da at EU-kommisjonen dro i gang en safeguard-sak. Vi har hele
tiden hevdet at Norge har en god sak, og har avvist den.
Og vi har varslet at vi om nødvendig vil bringe saken inn
for WTO, for det er helt klart et brudd på WTO-regelverket.

Vi er tilfreds med at vi foreløpig
har avverget umiddelbare straffetollreaksjoner fra EU. Det ble truet
med 12–14 pst. i 200 dager, fra 16. mai til 5. desember,
hvilket hadde betydd 600–700 mill. kr i ekstra
toll for norsk laks til EU. Vi har nå en god dialog
med EU om denne saken for å avverge nye handelsendringer
innenfor denne 200-dagersperioden, enten det skulle dreie
seg om toll eller kvote. Vi har også en
dialog med sikte på å få et
mer langsiktig, stabilt rammeverk for norsk lakseeksport. Men jeg
vil ikke spekulere i hva det kan medføre, for
det er for tidlig. Vår holdning er at vi har en god sak,
og at det nå er viktig at myndigheter og næringen,
som har et særdeles godt samarbeid, holder kontakten med både gamle
og nye EU-medlemmer og forhindrer nye tiltak.

 Det er vel og bra at man holder god kontakt
med EU i denne saken. Det er helt nødvendig. Men det er
også en del andre ting som burde gjøres.
Dessverre har statsråden i så måte
i noen grad latt næringen seile sin egen sjø ved å oppheve fôrkvoten,
som var et viktig tiltak, og ved å tillate 50 nye oppdrettskonsesjoner
som øker volumene. Hans statssekretær har ved
flere anledninger uttalt at den situasjonen man er oppe
i, får næringen rydde opp i selv. Det er ikke myndighetenes
oppgave. Dette er for enkelt. Myndighetene har i en så stor
og viktig næring for nasjonen ansvar for å bidra
til å iverksette tiltak som kan stabilisere
markedet, og som kan sikre at man får gode priser
og unngår motreaksjoner. Samtidig burde det også satses
langt mer på å få innpass på andre
markeder og ta større markedsandeler der for på den
måten å diversifisere salget.

 Jeg er overrasket over at representanten Enoksen
tilkjennegir manglende innsikt i næringens rammevilkår.
Det er altså slik at fôrkvotene er strammere i år
enn de har vært de senere år. Vi har fôrkvote,
og konsesjonene som er tildelt de to siste årene, er ikke
kommet i produksjon. Så ingen av disse forholdene påvirker
markedet og tilførselen av norsk laks.

Jeg er enig i at medlemskap
i EU ville ha hindret at vi fikk slike reaksjoner
som i den forrige laksesaken, så vel som den
trusselen som henger over næringen nå. Vi jobber
samtidig med å få fisk implementert i WTO-regelverket,
for det kan gi mest stabile og forutsigbare rammevilkår
for den store eksporten av fisk. Frihandelsavtaler gjennom EFTA-systemet
er et annet spor vi følger, og vi håper på et
snarlig gjennombrudd bl.a. i Sør-Korea. Vi arbeider også med
andre markeder: Russland, når de blir medlemmer
av WTO, Japan og India er viktige markeder. USA, der vi fikk en
handelshindring for noen år siden, åpner
for en «sunset review» i 2005. Så Regjeringen er
meget aktiv på dette området, og næringen
gir uttrykk for at man er tilfreds.

 Det blir tre oppfølgingsspørsmål – først Åsa
Elvik.

 Eg ser i gårsdagens Nordlys at statsråden
får skryt for å ha gjort ein god jobb for å hindre
at straffetoll vart påført oss i denne omgangen,
og han får også skryt for å ha
klart å mobilisere andre medlemmer av Regjeringa,
statsminister og utanriksminister, i den jobben.

Ein kan vel ikkje vere
ueinig i at det er bra at Noreg har unngått straffetoll
på laks til EU i dag. Men eg synest vi skal vere
litt audmjuke og spørje: Korfor oppstår denne
situasjonen? Då registrerer eg at både
analytikarar og fagfolk seier at Noreg kunne
ha vore litt meir aktiv og signalisert at vi er i stand
til å regulere produksjonen i Noreg. Signala om mogleg
oppheving av fôrkvoten og nye konsesjonar som kom i fjor,
er jo motstridande signal i forhold til å vere
tydeleg på at vi er i stand til å regulere produksjonen
av laks i Noreg. Mitt spørsmål til statsråden
er om vi ikkje burde vurdere å gi nokre tydelegare signal
nettopp i dette spørsmålet.

 Presidenten vil anta at
det må bekymre fiskeriministeren at han har fått
skryt i Nordlys.

 Den beskrivelsen som det refereres til i Nordlys,
tar jeg til etterretning, og jeg fortsetter
arbeidet for å sikre norsk eksport av fisk, som
er Norges nest største eksportnæring,
best mulig markedsadgang. Markedsadgangen er klart et myndighetsansvar.
Men jeg understreker igjen at vi har strengere fôrkvote
i år enn vi har hatt tidligere år, og næringen
har ikke bare vært tilfreds med det
heller. De nye konsesjonene som er tildelt, vil ikke være
i produksjon og tilføre fisk på markedet
før om ett–to år, så de har ikke
påvirket denne situasjonen. Hovedproblemet for norsk laks
på EU-markedet er at skotske og irske produsenter – dvs.
deler av skotsk industri, og altså bare en liten
del av industrien – ser på dette som en trussel.
Samtidig er både forbrukerne og bearbeidingsindustrien
i EU opptatt av å få norsk laks. Det er nettopp
det som har påvirket at vi har fått gjennomslag
så langt som vi har fått. Det er tydelige signaler
fra Regjeringen på dette området. Det skjønner
jeg at også næringen har oppfattet.

 Marit Arnstad – til oppfølgingsspørsmål.

 Jeg skal være enig i at
det er et problem for Norge at det skotske og
irske miljøet er så ivrig etter å prøve å begrense
norsk laks til markedet. Men vi må også ta
innover oss at det er Norges ansvar at vi har en næring
som utvikler seg stabilt og balansert, og som også har
et realistisk forhold til markedet. Det har
vi lært oss på andre områder,
innenfor gass og olje. Det bør vi også lære
oss når det gjelder oppdrettsfisken. Det det er spørsmål
om her i dag, er om statsråden mener at det er
gjort nok på det området.

Jeg hører at statsråden sier
her i dag at vi nå har strammet inn fôrkvotene,
og at det implisitt skulle være et virkemiddel som har
balansert næringen. Spørsmålet
er om denne regjeringen vil fortsette med fôrkvoter etter
2004, altså at en ser det som et tjenlig virkemiddel for å prøve å stabilisere
næringen også i årene
framover, og om man også er villig til å vurdere
andre tiltak, som å slutte med frisleppet av
konsesjoner og muligens vurdere innføring av PO-er.

 Vi har varslet at vi vil vurdere ethvert forslag
fra næringen seriøst, også dette
med PO. Næringen har vel ikke en helt klar oppfatning
av hvordan de ønsker at et slikt PO skal innrettes,
men det er et arbeid vi har satt i gang etter at næringen
bad oss om det for et par måneders tid siden.

Når det gjelder fôrkvotene,
er det et faktum at årets kvoter er strengere, strammere
enn de har vært de seinere årene. Det ble innført
allerede i fjor før safeguard-saken ble reist. Vi har varslet
at vi ønsker å avvikle
det fra nyttår og innføre et nytt system
som vi også har varslet vil kunne være like
stramt som fôrkvotene, men som vil gjøre det enklere å utøve
kontroll, og det vil være større muligheter
til å utnytte bærekraften i de enkelte anleggene. Så ut
fra miljøhensyn mener vi at det såkalte
MTB-systemet er bedre enn fôrkvotene. Men i det
arbeidet som nå pågår, vurderer
vi alle sider sammen med næringen.

 Steinar Bastesen – til oppfølgingsspørsmål.

 Fiskeriministeren har gjort en utmerket jobb
når det gjelder å unngå straffetoll.
Men når det gjelder hans hjertesukk om at han hadde sluppet
det hvis vi hadde vært medlem av EU, er jeg ikke
enig med ham, for som fiskeriministeren utmerket godt vet, er det
utkastpåbud i EU, men det er ilandføringspåbud
i Norge. Så vi har det motsatte regimet. Nå vil
jeg spørre fiskeriministeren: Hva gjør han for
at EU skal oppfylle EØS-avtalen? Fisk er jo fritatt i EØS-avtalen,
og det skulle ikke vært pålagt toll
i forhold til laksenæringen i det hele
tatt, for ifølge EØS-avtalen skulle ikke fiskevarer,
ferskfisk, bli pålagt toll. Hva gjør Fiskeridepartementet
for at EU skal opprettholde EØS-avtalen?

 Det kan nok være mange synspunkter
som kan framføres i forhold til et norsk EU-medlemskap,
men det kan ikke herske tvil om at når
det gjelder de problemene som laksenæringen har hatt på EU-markedet, både
i forhold til den forrige laksesaken og i forhold til
safeguard-saken, som nå løper, hadde et medlemskap
forhindret det. Hvis Norge hadde vært
medlem av EU, ville det ikke ha vært mulig for
skotske eller andre oppdrettere å kreve
at kommisjonen skulle iverksette tiltak overfor
norsk laks. Det kan det ikke herske tvil om,
og næringen – ja ikke bare
næringen, men også organisasjonen «Kysten
inn i EU» – er helt tydelig på at når
det gjelder oppdrettsnæringen og laks, ville vi hatt stabile
rammevilkår for laksenæringen, som hadde betydd
flere norske arbeidsplasser. Det er jo et tankekors at
i Danmark er det flere som jobber med bearbeiding av norsk laks,
enn det er i Norge. Så vi er altså i den situasjon
at vi eksporterer verdiskaping. Vi eksporterer arbeidsplasser
når det gjelder denne delen av næringen, og det
er denne delen av næringen jeg svarer for nå.

 Da går vi videre til neste
og siste hovedspørsmål i dagens muntlige spørretime.

 Jeg har et spørsmål til fiskeriministeren.

I Regjeringens forslag til revidert nasjonalbudsjett
er det store kutt på Fiskeridepartementets område.
Kuttene vil etter min mening ramme hardt. Det mest dramatiske forslaget
er imidlertid å si opp hovedavtalen for fiskerinæringen,
altså stryke hele fiskeriavtalen, en avtale som ble
inngått for ca. 40 år siden, og som har meget
stor betydning for livet ved kysten. Føler statsråden
seg vel med å foreta en så drastisk omlegging
for næring og lokalsamfunn bare gjennom et forslag
i et kapittel i revidert nasjonalbudsjett? Burde ikke
en så stor omlegging ha kommet som egen sak til Stortinget
når man ønsker å fremme det?

  Regjeringen har lagt fram revidert nasjonalbudsjett
og som en del av det også oppsigelsen av hovedavtalen.
Jeg finner det vel ikke riktig at vi skal ta den debatten
her og nå. Men jeg understreker at vi har gjort dette ut
fra erkjennelsen av at næringen nå er subsidiefri,
og at de ordninger som vi måtte ønske å videreføre,
med fordel kan legges inn i statsbudsjettet. På den måten
får Stortinget en reell innflytelse over de distriktspolitiske eller
sosiale virkemidler som hovedavtalen har innbefattet. Så kunne
vi jo sist år  konstatere  at  hovedavtalen  ble  vedtatt
 i  Stortinget –50 mill. kr. Bruddet
kom da kravet fra Fiskarlaget var på 200 mill. kr.
En annen side ved det er at man må kunne drøfte
om Fiskarlaget med den organisasjonsprosent det har av fiskere,
alene er det som skal tale denne delen av næringens
sak. Men dette er en sak som ligger til behandling i Stortinget.
Der vil nok Stortinget vite å gjøre sine
vedtak i løpet av våren.

 Det er jo kjent at Stortinget har gitt fiskerinæringen
en spesiell rolle i næringspolitikken, og også i
distriktspolitikken, og de viktigste målene
fiskeripolitisk kan etter min mening bare nås
gjennom statlig deltakelse og engasjement. Da er det et spørsmål
fra min side: Hvorfor vil statsråden melde staten ut av
denne viktige oppgaven og legge hindringer i veien for
at næringen skal få forhandle om disse viktige
spørsmålene? Det er jo de som har kunnskapen om
dette. Det er jo de som vet hvor skoen trykker. Hvorfor er det så maktpåliggende
for statsråden å kutte en avtale som har ligget
der i 40 år og har fungert godt?

 Vi kan nok diskutere hvor godt den har fungert,
når kravet var 200 mill. kr og Stortinget
vedtar 50 mill. kr. Dernest, når man
gjør et poeng av de distriktspolitiske virkemidlene, er
bl.a. dette med struktur, som var innbefattet der, et forhold som
Stortinget kommer til å fatte vedtak om hvert år,
fordi det er avgiftsfinansiert. Vi behandlet i går sjøpattedyrmeldingen,
og Stortinget gjorde det i den forbindelse helt klart at man ønsket å videreføre,
i et omfang, støtten til selfangst. Føringstilskudd
er en del av avtalen som vi har prioritert. Det er slike ordninger
som Stortinget nå kan få mulighet til å påvirke
på en helt annen måte enn ved å vedta
en avtale når det er blitt, slik som for 2004, brudd i
forhandlingene. Jeg tror at det både for næringen
og for storting og regjering vil være et ryddigere forhold
at dette blir behandlet på vanlig måte, og at
næringen ikke lenger trenger å ha støtteavtalen,
som lett blir oppfattet som en subsidiering
av næringen.

 Det blir tre oppfølgingsspørsmål – først Odd
Roger Enoksen.

 Jeg må innrømme at det kunne være
fristende å gå tilbake til forrige runde
og fôrkvoter, men jeg skal la det være
og holde meg til fiskeriavtalen denne gangen. Er det slik at statsråden
mener at om Stortinget over statsbudsjettet bevilger støtte
til føringstilskudd, minstelott og den type ting,
har det et mindre element av subsidiering
i seg enn om det skjer i form av en framforhandlet avtale hvor fiskerinæringen
påtar seg en del samfunnsoppgaver, som f.eks. å opprettholde
de små fiskemottakene langs kysten, noe som føringstilskuddet
medvirker til?

 Jeg bare korrigerer representanten
Enoksen på at det var ingen framforhandlet avtale. Det
var et brudd, hvor det var et gap fra 50 mill. kr
til 200 mill. kr. Regjeringen kommer tilbake til
de enkelte elementer, om vi ønsker å fremme
forslag, og Stortinget står, som jeg sier, selvfølgelig
fritt til å gjøre de vedtak det måtte ønske.

 Åsa Elvik – til oppfølgingsspørsmål.

 Eg trur at grunnen til at reaksjonane på Regjeringa
sitt forslag i revidert er så sterke, er at ein i næringa
har lita tiltru til at ein fiskeriminister som har gjort
det til eit retorisk viktig poeng at fiskeria skal bli meir butikk
og mindre politikk, vil vidareføre desse viktige
ordningane: føringstilskottet, lineegningstilskottet
og garantilotten. Og eg trur reaksjonane er så sterke fordi
dette kjem i nokre bisetningar i revidert budsjett, der ein attpåtil
argumenterer med at sidan avtalen er så liten, er det ikkje
nokon vits i å vidareføre han. Ein avviklar også garantilotten
så å seie med umiddelbar verknad. Eg trur at det
er grunnane til at reaksjonane er så sterke.

Vi kunne godt ha vore med og sett
på avtaleregimet i forhold til kven som skal forhandle
og den type ting, men å gjere det med eit pennestrøk
i samband med revidert budsjett, synest eg rett og slett er litt
respektlaust i forhold til næringa.

 Jeg vil ta avstand fra at dette skulle være
gjort med et pennestrøk. Regjeringen har lagt fram et forslag
som Stortinget skal behandle i forbindelse med revidert nasjonalbudsjett,
og det er både en seriøs og skikkelig måte å legge
saken fram for Stortinget på. Jeg registrerer også at
representanten Elvik ikke har fått med seg at
lineegningstilskuddet allerede er avviklet, så det berøres ikke
av dette.

Så er det slik at det ikke
er sterke reaksjoner, som det framstilles her, mot at vi har foreslått
dette. Jeg synes faktisk at representanten Elvik, og andre
stortingsrepresentanter også, burde være
glade for at vi har utviklet denne næringen så langt
at det ikke lenger er behov for subsidier. Næringen
er blitt subsidiefri, avtalen er oppfylt, og man burde gripe muligheten
som ligger i at næringen skal behandles på samme måte
som alle andre næringer, enten det
gjelder distriktspolitiske virkemidler eller andre
virkemidler som storting og regjering ønsker å bruke,
og det bør legges inn i det ordinære statsbudsjettet.

 Steinar Bastesen – til oppfølgingsspørsmål.

 Fiskeriministeren sier at reaksjonene ikke
er sterke. Han har ikke lest Fiskeribladet fra fredag.
Der er reaksjonene veldig sterke på at fiskeriavtalen er
oppsagt. Regjeringen burde heller lagt fram en melding for Stortinget
om fiskerienes betydning for bosettingen og for fortjenesten for
kystbefolkningen generelt. Men mantraet Regjeringen, og spesielt Høyre,
har, er jo at det skal være lønnsomt.
Jeg er enig i det, men lønnsomt for hvem? Er det de som
går på havet, og de som bor i bygdene, det skal være
lønnsomt for, eller er det de som sitter på Aker
brygge og svinger store glass og sier at det er fiskeren «min» som
er ute og fisker i dag. Er det dem fiskeriministeren og Høyre
vil at det skal være lønnsomt for?

 Det er ingen tvil om at fiskeriavtalen først
og fremst har vært innrettet mot at fiskerne skulle nyte
godt av den, så det å bringe inn andre
grupper er høyst usaklig.

Dernest er det en lønnsom næring,
og det synes jeg vi skulle være glade for at
vi er i ferd med å oppnå på område etter
område. Det som rapporteres langs kysten – og jeg
beveger meg ganske mye langs kysten og bor i et fiskevær – er
at lønnsomheten øker, og at det er positivt.

Så er det slik at det etterlyses en
melding. Stortinget skal få en melding om de marine
næringer og rammevilkårene og mulighetene som
er der, våren 2005. Det har vi varslet Stortinget om, så det
kommer.

 Aud Gaundal – til siste
oppfølgingsspørsmål.

 Det er ingen tvil om at dette er fiskeripolitikk,
men det er i aller høyeste grad distriktspolitikk. Og mye
av avtalens innhold og ordninger er jo nettopp innrettet
mot å skape aktivitet langs kysten. Da blir spørsmålet:
Når disse ordningene nå faller bort, på hvilken måte
har fiskeriministeren tenkt å erstatte disse, slik at distriktene ikke
tappes enda mer? Eller er det slik at fiskeripolitikken ikke
skal være med og skape aktivitet og bosetting
langs kysten? Det er den delen jeg på en måte
føler at vi i revidert budsjett ikke
har noen mulighet til å se helheten i.

 Nå skal man ikke overdrive
betydningen av fiskeriavtalen, som var på 50 mill. kr for
dette året, i en distriktspolitisk sammenheng. I så måte
vil vi måtte bruke sterkere virkemidler i distriktspolitikken
enn det.

Mesteparten av dette var knyttet til subsidiering
av selfangst, for å holde den i gang, det var knyttet til
garantilott, og det var knyttet til føringstilskudd. Regjeringen
vil i budsjettet for 2005, som skal legges fram til høsten,
vurdere hvilken av disse eller andre tiltak
av distriktspolitisk karakter knyttet til fiskerinæringen
som skal videreføres. Det skal Stortinget få ta
stilling til i den ordinære budsjettproposisjonen, og så vil
fiskerne, og andre som måtte være
interessert, kunne påvirke Stortinget i den sammenhengen.
Det synes jeg faktisk er en bedre og ryddigere situasjon
enn at vi har en avtale. Jeg viser også til at
bruddet kom på 200 mill. kr på kravet, mens Stortinget
vedtok 50 mill. kr. I en slik situasjon er det ikke
mange muligheter for næringen til å påvirke
Stortinget. Så dette synes jeg faktisk er et positivt håndslag
til næringen.

 Da er tiden for den muntlige spørretimen
omme, og vi går over til den ordinære spørretimen.





                    
                    
                    

 Det blir en lang rekke endringer
i den oppsatte spørsmålslisten, og presidenten
viser i den sammenheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 1, fra representanten
Bjarne Håkon Hanssen til helseministeren, utsettes til
neste spørretime, da statsråden er bortreist.

Spørsmål 2, fra representanten
Harald T. Nesvik til helseministeren, vil bli besvart av sosialministeren
på vegne av helseministeren, som er bortreist. Etter
anmodning fra sosialministeren blir spørsmålet
flyttet og besvart før spørsmål 12, som
skal besvares av samme statsråd.

Spørsmål 3, fra representanten
Bendiks H. Arnesen til landbruksministeren, vil bli besvart av justisministeren
på vegne av landbruksministeren, som er bortreist.

Spørsmål 7, fra representanten
Steinar Bastesen til kultur- og kirkeministeren, utsettes til neste
spørretime, da statsråden er bortreist.

Spørsmål 10, fra representanten
Ulf Erik Knudsen til barne- og familieministeren, vil bli besvart
av olje- og energiministeren på vegne av barne- og familieministeren,
som er bortreist.

Spørsmål 14, fra representanten
Ranveig Frøiland til samferdselsministeren, bortfaller,
da spørreren ikke er til stede.

Spørsmål 16, fra representanten
Per Roar Bredvold til forsvarsministeren, vil bli besvart av miljøvernministeren
på vegne av forsvarsministeren, som er bortreist. Etter
anmodning fra miljøvernministeren blir spørsmålet
flyttet og besvart før spørsmål 3.





                    
                    








        

Spørsmål 1


    
        

Spørsmål 16


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 2


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    



                    

 Dette spørsmålet
er utsatt til neste spørretime.

Spørsmål 2 vil bli besvart
senere, før spørsmål 12.

Vi går da til spørsmål
16.





                

 Dette spørsmålet,
fra representanten Per Roar Bredvold til forsvarsministeren, vil
bli besvart av miljøvernministeren på vegne av
forsvarsministeren.

 Jeg ønsker å stille
forsvarsministeren følgende spørsmål,
som vil bli besvart av miljøvernministeren:

«I forbindelse med de utenlandsoperasjoner
Forsvaret deltar i, foregår det kontinuerlig en risikovurdering
av oppdragene. Midt i en periode med større
uro i Kosovo og Irak ønsker nå Forsvaret å senke
risikotilleggene i disse områdene.

Mener statsråden det nå er
slik at sikkerhetssituasjonen i Kosovo, Irak og Afghanistan
er av en slik karakter at en slik nedjustering
er hensiktsmessig?»

 Myndighet til å fastsette risikotillegg
er delegert til forsvarssjefen. Risikotillegget er differensiert
i seks nivåer, hvor det høyeste nivå er
ment for ekstreme trusselsituasjoner.

Vurdering og eventuell justering
av risikotillegget skjer rutinemessig kvartalsvis. Justering av nivå er
gjenstand for drøftinger mellom partene. Nivået
fastsettes på grunnlag av E-tjenestens trusselvurderinger
mot norsk militært personell, avdelingstype samt oppdragets
art og mandat. Eventuelle reduksjoner i tillegget kan først iverksettes etter
to måneder fra justeringsdato, mens en økning
kan skje raskere.

Forsvarsdepartementet har full tillit til at
forsvarssjefen forvalter sitt arbeidsgiveransvar ved at det fortløpende
gjennomføres trusselvurderinger i kombinasjon med avdelingstype
og oppdragets art. Endringene av en eller flere av faktorene
kan i drøftinger medføre at risikotillegget justeres.

I henhold til tariffavtale
er det rutinemessig gjennomført en vurdering av faktorene
for fastsetting av tillegget. Drøftinger mellom
partene har resultert i at risikotilleggene for de respektive operasjonsområdene
blir justert fra det kommende kontingentskifte, og senest fra 1. juli 2004.
I Afghanistan ble risikotillegget
for kontingent I til «Operation Enduring Freedom» fastsatt
til nivå 6, 11 000 kr. Dette
var basert på at kontingenten var den første,
og de foreliggende trusselvurderinger.

Tillegget har siden blitt opprettholdt. Nytt nivå for
Afghanistan er fastsatt til nivå 5,
8 000 kr, fordi kombinasjonen av trusselvurderingen,
avdelingstype som utplasseres, og det oppdrag de skal utføre,
blir endret.

Risikotillegget for avdelingene i Irak er på nivå 6.
De stabsoffisersstillingene vi har i Irak, er planlagt videreført,
mens ingeniørbidraget trekkes tilbake som forutsatt. Nytt nivå for
stabsoffiserene er fastsatt til nivå 5, 8 000 kr,
fordi kombinasjonen av trusselvurderingen og det oppdrag de skal
utføre, vil bli endret. Dette er en vurdering som forsvarssjefen
har foretatt.

Risikotillegget for KFOR har ligget fast på nivå 4
siden kontingent I i 1999. Den nåværende
hærstyrken i Kosovo blir avløst av et helikopterbidrag.
Kombinasjonen av trusselvurderingen og de transportoppdrag
helikopteravdelingen skal utføre, blir endret
i forhold til de oppdrag dagens hæravdeling løser
på bakken. Dette medfører at det nye nivået
er fastsatt til nivå 3, 4 200 kr.

Forsvarsdepartementet har, som sagt, full tillit
til at forsvarssjefen ivaretar sitt arbeidsgiveransvar, og at de foreslåtte
 justeringer  er  hensiktsmessige  og  basert  på E-tjenestens
løpende trusselvurdering, avdelingens type, oppdragets
art og mandat.

 Først må jeg få takke
statsråden for et godt og utfyllende svar. Det var veldig
informativt for dem som ikke var klar over at slik er
det, og slik fungerer det.

Det er ca. 1 000 offiserer/soldater
som er ute i utenlandstjeneste. Det er klart at for dem betyr det økonomiske
mye også, i tillegg til mange andre ting som
gjør at man reiser ut for å gjøre denne
innsatsen.

Men tilbake til dette med økonomi.
Det er jo det som kanskje teller forholdsvis mye for den enkelte
familie. Det er ganske mange som med uro og forundring
ser på hvordan risikotillegget nå blir justert
ned, i en situasjon der uroen som er i dette området,
kanskje heller øker. Jeg ser bl.a. at Offisersforbundet
er veldig i tvil om det er riktig å redusere dette. Vi
skal ikke gå inn i den debatten her og nå,
men jeg ville bare belyse det med dette spørsmålet og
få opplyst om for det norske folk hvordan dette
fungerer.

 På forsvarsministerens vegne vil jeg
takke for at representanten synes at det var et uttømmende
svar. Som sagt har Forsvarsdepartementet også bestemt
at det er forsvarssjefen som har arbeidsgiveransvar for offiserene
og soldatene og skal fastsette risikotillegget. Det fastsettes med
basis i en fagmilitær vurdering av trusselbildet.

Som jeg sa, er viktige elementer i dette Etterretningstjenestens
trusselvurdering mot norsk militært personell, avdelingstype
samt oppdragets art og mandat. Det som nå skjer i Irak,
er at hoveddelen av kontingenten trekkes tilbake som forutsatt,
og da vil man måtte foreta en helhetlig vurdering fra forsvarssjefens side
knyttet til de ulike elementene og komponentene her. Så dette
er ikke en politisk vurdering, men en fagmilitær
vurdering i forhold til trusselbildet, og som fastsettes fagmilitært.
Men man iverksetter dette først etter to måneder
fra justeringsdato.

 Jeg vil bare bemerke at jeg håper
det er en fortløpende vurdering. Det er det jeg fikk svar
på også, og det kan jo selvfølgelig være
at noe av dette blir justert opp igjen når man ser at det
er behov for det.

 Forsvarsdepartementet forutsetter jo at forsvarssjefen
på en fagmilitær basis løpende foretar
de nødvendige vurderinger av trusselbildet, basert på de
tre elementene som jeg nevnte.

 Vi går så tilbake
til spørsmål 3.





                

 Dette spørsmålet,
fra representanten Bendiks H. Arnesen til landbruksministeren, vil
bli besvart av justisministeren på vegne av landbruksministeren.

 Jeg tillater meg å stille følgende
spørsmål:

«Avliving av dyr på gården
blir betegnet som et dyrevelferdsmessig ledd i nisjeproduksjon og
verdiskaping.

Har statsråden planer om å iverksette
løsninger slik at god dyrevelferd, optimal kjøttkvalitet
og bærekraftig verdiskaping kan gjenspeiles
i lokalsamfunnet og dermed kunne gi forbrukerne tilgang på kortreist
mat alle steder i landet?»

 Avliving og slakting for omsetning skal skje
på godkjent slakteri, enten dette gjelder et ordinært
slakteri eller et mindre anlegg. Ved siden av
regelverk som skal sikre god hygiene under slakting,
har vi også bestemmelser som sikrer dyrevelferd
på slakteriet. Det er videre fastsatt forskrifter for transport
av dyr som bl.a. regulerer transporttider. Vi kommer ikke
utenom at det store flertallet av dyr som slaktes her i landet,
må transporteres, men også her skal dyr
beskyttes og behandles best mulig.

I dag er det slakteriforskriften som regulerer
slakting av storfe, småfe og svin. Slakting av fjørfe,
oppdrettet vilt og viltlevende vilt reguleres av andre
forskrifter. I tillegg er slakting av alle dyr på slakterier
regulert av «Forskrift om dyrevern i slakterier».
Slakting for omsetning, uansett om det skjer i tilknytning til gården eller
ikke, må skje i lokaler som oppfyller disse kravene, og
for øvrig være i samsvar med forskriftene.
Slakting av dyr på gården til bonden og hans/ hennes
husstand omfattes ikke av de nevnte forskriftene.

For slakterier med såkalt begrenset
kapasitet anvendes mindre strenge krav som gir mulighet
for noen forenklinger.

Nye hygienebestemmelser for hele
matområdet er under utvikling og vil gjelde fra januar
2006.

Et overordnet mål med de nye bestemmelsene
er innenfor en fleksibel ramme å sikre
et høyt nivå av mattrygghet
og dyrevelferd ved transport og slakting.

Det nye regelverket
fra 2006 skal være fleksibelt og nyansert. Forenklet
regelverk vil gjelde for enkelte typer produkter som kun omsettes
på det lokale markedet. Landbruksdepartementet vil i særlig
grad søke å tilpasse dette regelverket
til norske tradisjonelle produkter, hvor det kreves særlige
løsninger for produksjon, bearbeiding og distribusjon.
Videre vil det søkes å imøtekomme behovene
til virksomheter som driver under vanskelige geografiske forutsetninger,
for, blant flere hensyn, å redusere dyras transporttider
i spredtbygde deler av landet.

 Jeg takker statsråden for svaret.

Nå har jeg merket meg at Regjeringen
i forslag til revidert budsjett vil kutte i verdiskapingsprogrammet
for landbruket, men jeg håper jo at verdiskapingsprogrammet
blir videreført. Og skal det videreføres, må noe
gjøres med slakteristrukturen og muligheten for slakting nærmest
mulig bruket.

Jeg hører statsråden si at
det er endringer på gang her, og det hilser jeg velkommen.
Men de bør komme fort.

Jeg har også merket meg
at i Østerrike finnes det 5 000 gårdsslakterier,
og i Tyskland er det 9 000 gårdsslakterier. Dette
er småskalaslakterier som så absolutt ville kunne
tjene verdiskapingsprogrammet også her hos oss.
Er vi strengere når det gjelder EU/EØS-reglene, eller er
det slik at Østerrike og Tyskland bryter disse bestemmelsene?

 Det er mange som kan hente inspirasjon og kunnskap
fra andre land innen matproduksjon. Her gir
representanten eksempler på det.

Som jeg har nevnt tidligere, har regelverket noen åpninger
for småskalaproduksjon. Da gjelder det å kjenne til
og utnytte de mulighetene som ligger der. Det er også riktig
at mange EU-land gjennom årtier har hatt en sammenhengende
tradisjon med småskalaproduksjon, og for forvaltningen
i disse landene er ikke problemstillinger knyttet til
slik produksjon noe nytt. Som jeg nå har
brakt i kunnskap, synes det ikke å være
så stor forskjell på kravene i regelverket. Det
er vel heller slik at det er tradisjonen, kunnskapen og forståelsen
for slik produksjon som er annerledes. Det kan
virke som om forvaltningen i de landene det ble vist til, har vist
større evne til regelverkfortolkning. Som følge
av dette har myndighetene i mange av landene sett at det er nødvendig å følge
opp med mye tilsyn og rettledning. Disse spørsmålene
vil i tiden framover også bli fulgt
opp i Mattilsynet. Det er etablert et eget prosjekt for å følge
opp disse spørsmålene i Norge.

 Jeg har et lite tilleggsspørsmål.
Det er mange oppegående nisjeprodusenter rundt om i landet.
Blant annet har det vært jobbet med å få etablert
topp moderne slaktebiler, hvor man kjører ut på gården,
avliver og utvommer dyret og tar det inn til et foredlingsanlegg.
Det har hittil blitt stoppet av regelverket. Vil også slike
løsninger bli vurdert når nytt regelverk skal
etableres?

 Tidligere var det bare rein som ble
tillatt slaktet på såkalte mobile slakterier.
Forhenværende Statens næringsmiddeltilsyn godkjente
i 2003 planene for et mobilt anlegg for slakting av småfe,
storfe og svin. Slakting ved mobile anlegg kan være et
alternativ til slakting ved store industrielle slakteanlegg og små faste
installasjoner. Felles for alle disse typene slakterier
er at dyrevelferden og mattryggheten skal være
god. Slakting ved små anlegg vil erfaringsmessig falle
dyrere ut enn slakting ved større anlegg.

Jeg tror jeg til slutt vil gjenta det jeg sa
på vegne av landbruksministeren, nemlig at det nye regelverket
for 2006 skal være fleksibelt og nyansert. Forenklet regelverk
vil gjelde for enkelte typer produkter som kun omsettes på det
lokale marked. Landbruksdepartementet vil i særlig grad søke å tilpasse
dette regelverket til norske tradisjonelle
produkter hvor det kreves særlige løsninger ved
produksjon, bearbeiding og distribusjon.





                

 Dette spørsmålet
er utsatt til neste spørretime.





                

 Dette spørsmålet,
fra representanten Ulf Erik Knudsen til barne- og familieministeren,
vil bli besvart av olje- og energiministeren på vegne av
barne- og familieministeren.

 Jeg tillater meg å stille statsråden
følgende spørsmål:

«Vi har fra departementets side, og
fra statsråden selv, hørt at fra 2001 og frem
til i dag har barnehageutgiftene økt fra 4,5 til 10,8 mrd.
kr, dvs. mer enn doblet på 3 år. Samtidig hører
vi om offentlige og private barnehager som hevder at de ikke
får nok midler til å følge opp Stortingets
vedtak om makspris.

Kan statsråden redegjøre
for hvordan de nesten 6 mrd. kr nye og friske
midler har blitt brukt?»

 Jeg tillater meg å gi følgende
svar på vegne av barne- og familieministeren:

Fra 2000 – og ikke fra 2001,
slik det står i spørsmålet – og
fram til i dag er det lagt inn betydelige økte
statlige midler i barnehagesektoren. Statstilskuddene er økt
med om lag 90 pst. i de private barnehagene og om lag 70 pst. i
de kommunale. Størstedelen av den økte
ressursinnsatsen er gitt som økt statstilskudd til driften
av barnehagene. I tillegg er det i samme periode
blitt etablert nye barnehageplasser til nær 17 000
barn.

Den største økningen
i statstilskuddet kom høsten 2003, da tilskuddssatsene økte
med 33 pst. i private barnehager og 19 pst. i kommunale barnehager.
I kroner og øre betydde denne økningen en reell
vekst i statstilskuddet på 1,8 milliarder kr på årsbasis.
Økningen ble gitt med den klare intensjonen at midlene skulle brukes
til å redusere foreldrebetalingen. Dette var fra statens side
hovedfinansieringen av maksimalpris. Beregninger viste at økningen
la til rette for at barnehageeiere allerede da kunne tilby foreldre
en gjennomsnittlig foreldrebetaling på 2 500 kr
i måneden for en heltidsplass. Undersøkelser som
er gjennomført, viser at foreldrebetalingen har gått betydelig
ned. Den seneste foreldrebetalingsundersøkelsen fra SSB
viser at gjennomsnittlig foreldrebetaling for en heltidsplass i
januar 2004 var i underkant av 2 750 kr for en
familie med husholdningsinntekt på 375 000 kr. SSBs
undersøkelse viser også at de private
barnehagene var godt på vei – gjennomsnittsbetalingen
var 2 850 kr for en heltidsplass. De økte
midlene fra staten har dermed i hovedsak blitt brukt i henhold til
intensjonene.

I 2004 har staten lagt inn ytterligere 485 mill. kr
som skjønnsmidler til kommunene. Dette ekstra
påfyllet av statlige midler i tillegg til fjorårets økning
vil ut fra de beregninger som er gjort, sette alle kommuner
i stand til å sikre maksimalpris i alle barnehager,
slik forskriften krever. Økonomisk har dermed staten gjort sin del
av jobben. Den nevnte foreldrebetalingsundersøkelsen viser også at
de fleste barnehagene allerede før 1. mai var
godt i nærheten av maksimalpris.

Den usikkerheten som er signalisert fra kommuner
og barnehageeiere, kan i hovedsak skyldes to ting. For det første:
Barnehageforliket forutsetter at kommunene skal opprettholde
sin ressursinnsats på dagens
nivå, dvs. at økte statlige midler ikke
skal kunne brukes til å redusere bruken av frie midler
på barnehager. De statlige midlene er tildelt med dette
som en klar forutsetning. De kommuner som ikke har fulgt
opp, mener seg nå å være underfinansiert.
Disse kommunene må imidlertid uansett legge inn de midler
som er nødvendige, hvis de har redusert sin egeninnsats.
Staten kan ikke finansiere maksimalpris
to ganger. Det andre forholdet som har skapt usikkerhet, er hvorvidt
private barnehager får dekket det inntektstapet som maksimalpris
for mange betyr. Dette er kommunens ansvar gjennom forskriften om
likeverdig behandling.

 Jeg takker for svaret, som jeg oppfatter som ikke
helt betryggende. Som statsråden påpekte, har
vi kommuner som hevder at reformen ikke er fullfinansiert.
Det er også en rekke private barnehager som mener
at de ikke har fått de pengene de skal ha fra
kommunene. Noen av dem har inngått avtaler med
foreldrene om å opprettholde
prisen de har pr. i dag, noen sier de må stenge
i sommermånedene, og atter andre har truet med å avvikle.
Det må altså være propper i
systemet som sørger for at pengene ikke kommer
fram dit de skal. Det er selvfølgelig mulig å skylde
på kommunene, men jeg frykter at det også kan være
andre ting som ligger til grunn for dette. I den ytterste
konsekvens kan det føre til at private barnehager
går konkurs dersom de ikke får de pengene
de skal.

 Som jeg sa i mitt første svar, har
staten gjort sin del av jobben. Det er til sammen lagt inn betydelig økte
midler for å kunne møte forutsetningen
om maksimalpris. Men det er altså en del usikkerhetsfaktorer,
og jeg pekte på to av dem. På grunn av tidsfaktoren
i gjennomføringen av forliket har mange kommuner ennå ikke
kommet i mål med beregningen av hvor mye de private barnehagene
eventuelt har krav på i kommunalt tilskudd. Jeg
kan derfor ha en viss forståelse for at enkelte
private barnehager kvier seg for å sette ned prisen inntil
de vet helt konkret hva kommunen legger inn av midler.
I slike situasjoner må kommunen i samarbeid
med de private eierne finne en hensiktsmessig løsning i
en overgangsfase. Det viktigste er at foreldrene ikke
taper, men er sikret en betaling innenfor en makspris
fra mai måned.

Barne- og familiedepartementet vil følge nøye
med på hvordan forskriften om maksimalpris nå følges
opp i kommunene. Forskriften blir også grundig evaluert,
og allerede nå er det i gang en undersøkelse som
vil gi en første oversikt over hvordan kommuner
og private barnehager har tilpasset seg sitt betalingssystem.

 Det er godt å høre
at man vil følge opp dette på en ordentlig måte.
Det virker som om man i mange kommuner har store problemer
i forhold til dette med å beregne seg fram til hva de private
barnehagene skal ha. I den sammenheng vil jeg også etterlyse
hva man gjør i departementet for å assistere
kommunene i denne sammenhengen. Har man satt på nok personellressurser
i departementet til å assistere kommunene?
Det kan fortone seg som om man der ikke har de ressurser
og den informasjon som skal til for å bistå kommunene
i det arbeidet som nå gjøres.

 Siden jeg ikke er konstitusjonelt
ansvarlig statsråd, skal jeg nå være
litt forsiktig med å analysere årsaker. Jeg tillater meg
likevel å antyde at årsaken til at vi ikke
har fått en tilfredsstillende situasjon, og til at en del
barnehager fremdeles har en pris som er over den som var forventet ifølge
maksimalprissatsingen, i stor grad skyldes mangel på oppfølging
når det gjelder å sette ned prisene ifølge
den ressurstilførsel
som kommunene faktisk har fått.

Jeg viste til de betydelige midler som staten
har satt av med Stortingets tilslutning. Nå er det opp
til kommunene å gjennomføre tiltaket. Det vil ikke være
akseptabelt at det som er øremerket og tiltenkt barnehagene,
f.eks., går til andre kommunale formål,
uansett hvor formålstjenlige og aktverdige disse måtte
være. Det er viktig at foreldrene nå ikke
blir skadelidende ved at kommunene nøler med å gjennomføre
det som har vært en klar sentral forutsetning.





                

 Dette spørsmålet,
fra representanten Harald T. Nesvik til helseministeren, vil bli
besvart av sosialministeren på vegne av helseministeren,
som er bortreist.

 Jeg vil få stille følgende
spørsmål til helseministeren:

«I henhold til opplysninger gitt av
Statens helsetilsyn er det en bekymringsfull mangel på utarbeidelse
av individuelle planer knyttet til behandlingskjeden innen
det psykiske helsevesenet. Mangelfulle planer viser seg å gjelde
innen snart alle ledd i behandlings- og oppfølgningskjeden.

Hva vil statsråden foreta seg slik
at en er sikker på at arbeidet med utarbeidelse av individuelle
planer blir tatt på alvor?»

 Forskrift om individuelle planer
trådte i kraft 1. juli 2002. Individuelle planer
er et viktig samarbeidsverktøy for å sikre at
mennesker med behov for langvarige og koordinerte tjenester skal
få et helhetlig og individuelt tilpasset tjenestetilbud. Rapporter
og tilbakemeldinger har imidlertid vist at arbeidet med individuelle
planer for nettopp mennesker med psykiske lidelser ennå ikke
har kommet godt nok i gang. Dette var bakgrunnen for at Regjeringen
i tilknytning til budsjettet for 2004 varslet behov for ytterligere intensivering
av innsatsen på dette området.

Som en direkte følge av dette har
Sosial- og helsedepartementet innledet et samarbeid
med SINTEF Helse og Statens kunnskaps- og utviklingssenter for helhetlig
rehabilitering – omtalt som SKUR – om et toårig
prosjekt om individuelle planer. Samarbeidsprosjektet vil ta form av
opplegg for innføring av planverktøy for individuelle planer
for mennesker med psykiske lidelser.

Prosjektet vil etablere og kurse
et nettverk av kontaktpersoner i hvert fylke, der spesialisthelsetjenesten,
den kommunale helse- og sosialtjeneste
samt brukerne deltar som likeverdige partnere. Videre skal det gjennom
prosjektet tilbys en lokal veiledning og konsultasjon overfor både
kommuner og helseforetak. Målsettingen for prosjektet er
at de fylkesvise nettverkene er etablert og har startet
opp sin aktivitet i inneværende år. Det er en
klar målsetting at flere kommuner og helseforetak skal
være i gang med individuelle planer for mennesker med psykiske
lidelser i løpet av dette året. Prosjektets endelige
målsetting er at samtlige kommuner og helseforetak skal være
i gang med dette arbeidet i løpet av 2005.

De regionale
helseforetakene er i styringsdokumentet for 2004 pålagt å sørge
for at plikten til å utarbeide individuelle planer for
pasienter med kroniske og sammensatte lidelser ivaretas. Det skal
samarbeides med kommunene om dette arbeidet.

Kommunerundskrivet for 2004 presiserer viktigheten
av samhandling mellom kommunene og spesialisthelsetjenesten
og at det utarbeides individuelle planer for dem som har behov for
koordinerte og langvarige tjenester.

Landets fylkesmenn er i embetsoppdraget for
2004 bedt om å gi råd og veiledning, spesielt
om å formidle kunnskap og erfaringer og følge
med i kommunenes arbeid med å implementere forskriften
om individuelle planer.

Som jeg nevnte innledningsvis, er individuelle
planer et viktig samarbeidsverktøy for å sikre
et helhetlig og individuelt tilpasset tjenestetilbud til mennesker
med behov for koordinerte tjenester. Tilbakemeldingene om mangelfull
implementering av dette arbeidet i kommuner og helseforetak blir
tatt alvorlig. I brev av 3. mai i år til Sosial- og helsedirektoratet
bad derfor Helsedepartementet om å få en oppsummering
og statusrapport med hensyn til hvor langt dette arbeidet nå er
kommet i kommuner og helseforetak. Departementet vil følge
utviklingen nøye.

 Jeg takker statsråden for et grundig
svar. Men jeg kan ikke si meg helt fornøyd med
det tempoet som man legger opp til når det gjelder selve
gjennomføringen av hvordan vi skal få flest mulige
kommuner til å følge opp det kravet de faktisk har
på seg til å utarbeide individuelle planer, for
det viser seg i veldig stor grad at det er førstehåndsleddet
som skal utarbeide planene, og at det følges ikke
opp i tilstrekkelig grad.

Jeg er også kjent med at
det er utarbeidet en veileder for kommunene når det gjelder
utarbeidelse av individuelle planer. Men det ser åpenbart
ut til at dette ikke fungerer.

Statsråden sa i sitt svar at målsettingen
er at flere kommuner skal ha innført dette i løpet
av året, og samtlige i løpet av 2005. Så vidt
jeg vet, er det allerede lovfestet at det skal utarbeides
individuelle planer. Da er spørsmålet mitt til
statsråden: Synes ikke statsråden at det
da er vel passivt når målsettingen er at loven ikke skal
følges opp i alle kommuner før i 2005?

 Som representanten påpeker, er det
slik at det er førsteinstansen, uavhengig av hvor vedkommende
henvender seg, som har plikt til å ta det første
initiativet til at en slik individuell plan blir utarbeidet og iverksatt.
Men når det gjelder oppfølgingen, særlig
i forhold til helse, som jo dette spørsmålet omhandler,
har vi sett at det har variert veldig hvordan dette har vært
implementert ute i Kommune-Norge. Derfor har også departementet
og helseministeren vært veldig offensive
i forhold til at dette skal på plass. Det tas inn både
i styringsdokumentet til helseforetakene, det er etablert
et eget prosjekt i forhold til SINTEF Helse og kommunene, det er
lagt en tidsplan i forhold til når dette skal være
etablert, og det er tatt inn i kommunerundskrivet. I tillegg er også fylkesmennene
gitt i embetsoppdrag å følge med.

Jeg skulle veldig gjerne ha sett at dette var
på plass med én gang, og at man kunne si: Nå gjelder
loven. Slik vet vi at det ikke er. Det tar tid å etablere
prosesser for å få dette på banen, men
med det løpet som nå er lagt i forhold til alle
de involverte om å få dette på plass,
har jeg gode forhåpninger om at målsettingen
nås i flere kommuner i 2004, og at alle har dette
på plass i 2005.

 Jeg takker statsråden nok en gang
for svaret. Men jeg må nok en gang få bemerke
at jeg synes at man har en holdning som ikke er offensiv
nok. Jeg respekterer selvfølgelig at det tar tid. Men jeg
skulle ønske at man hadde en målsetting
som var litt mer offensiv enn bare «i løpet
av 2005».

Årsaken er veldig enkel, for dette gjelder
veldig ofte personer med sammensatte behov. Det kan være
rusmiddelmisbrukere, som har både rusmiddelproblemer og psykiske
problemer. Og det er en rekke andre sammensatte lidelser
der det er veldig viktig å fokusere på hele behandlingskjeden,
slik at pasienten kan få raskest mulig hjelp til å takle sine
problemer. Derfor er det viktig at planene utarbeides.

Spørsmålet mitt til statsråden
blir: Vil statsråden nå i hvert fall sørge
for at man sikrer at de veilederne som allerede er utarbeidet, blir
godt nok kjent, og at man også sørger
for ytterligere å følge opp det kommunikasjonsmessige
ut til kommunene?

 Alle disse tiltakene som vi har vært inne
på her, er iverksatt eller blir iverksatt. Dette
med veiledere er også et viktig tiltak i så måte.
Og så er det jo nettopp ut fra en erkjennelse
av at man ennå ikke har kommet godt
nok i gang, at man har denne offensive holdning fra departementets
side.

Jeg er helt enig med representanten. Selvfølgelig
må det være slik at i den skoleringen
som veldig mange gjør overfor kommunene, må også veilederen være
en del av bildet.

Jeg har lyst til å understreke: Særlig
i forhold til mennesker med psykiske lidelser, som var utgangspunktet
for representantens spørsmål, er det et skille
i regelverket når det gjelder
individuelle planer, nemlig at det skal være slik
at alle har rett på at det utarbeides individuelle
planer, men for det som går på det tunge psykiske
helsevernet, gjelder dette også uavhengig av
pasientens samtykke.

 Vi går da til spørsmål
12.





                

 Dette spørsmålet
bortfaller.





                

 Det foreligger ikke
noe referat.





                    
                    
                    

