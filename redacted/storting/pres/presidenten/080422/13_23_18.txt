 Neste talar er interpellant og sommarvikar Sonja Irene Sjøli. (Munterheit i salen) 




 Jeg vil gjerne oppfordre andre som har erfaring med fødselshjelp, til å bidra ute i Distrikts-Norge i sommerferien. 




Jeg vil takke for en god og konstruktiv debatt. Jeg synes det er betryggende at statsråden nå slår fast at ikke noe fødetilbud skal stenge av økonomiske grunner. Og jeg er tilfreds med at statsråden nå vil følge situasjonen ved St Olavs Hospital nøye - det tror jeg er høyst påkrevd. Jeg vet at hun er godt informert om situasjonen der. 




Jeg er også fornøyd med at det nå blir en ukentlig vurdering av situasjonen, at et forutsigbart og trygt tilbud til kvinnene må sikres, og at man også er opptatt av arbeidsmiljøet. Det må være et godt og trygt arbeidsmiljø også på en fødeavdeling. Der er det en ganske hektisk aktivitet, ikke bare på dagtid, men faktisk døgnet rundt - og ofte om kvelden og natten. Det kan jeg underskrive på. 




Noe som også gjelder St Olavs Hospital, er at de ikke skal redusere aktiviteten bare i sommerferien. Av økonomiske grunner vil de faktisk gjøre reduksjonen permanent. Det fikk jeg opplyst av klinikksjefen, av styreleder og av fagdirektør ved St Olavs Hospital da jeg var der forrige onsdag. Dette mener jeg statsråden må være oppmerksom på. Jeg har det også skriftlig at de av økonomiske grunner må forvente at det vil bli en mer eller mindre permanent situasjon at de må stenge en fødeavdeling om natten og i helgene. 




Flere har vært inne på at vi har et godt og trygt tilbud i Norge, og det er jeg enig i. Opplevelse av trygghet, forutsigbarhet og sikkerhet er helt avgjørende for fødselsforløpet, for utfallet av fødselen og for selve fødselsopplevelsen. Det kan jeg virkelig bekrefte, som jordmor både ved store og små fødeavdelinger og som distriktsjordmor i Distrikts-Norge gjennom mange år. 




Lav dødelighet og relativt få fødselsskader er et målbart bevis på faglig dyktighet og et godt og forsvarlig tilbud. Men lav dødelighet kan ikke være det eneste målet på kvaliteten i svangerskaps- og fødselsomsorgen. Det er også andre kvaliteter som er viktig for tryggheten til den fødende kvinnen. 




Jeg har bare helt til slutt lyst til å si: Representanten Ludvigsen var visst ikke helt fornøyd med mitt engasjement når det gjaldt Distrikts-Norge - men da tror jeg han hørte dårlig etter. Jeg brukte St Olavs Hospital som et eksempel på at også ved de store fødeavdelingene, hvor man skulle tro at tilbudet var på plass, er det utfordringer. Men jeg tok ikke minst opp situasjonen for gravide og fødende og behovet for en styrket beredskap og følgetjeneste nettopp i distriktene.




 Interpellanten har reist en veldig viktig debatt. Jeg synes også det har vært en god debatt. 




Jeg er helt enig med representanten Sjøli i at lav dødelighet ikke er det eneste målet på kvalitet. Men det er sjølsagt kjempetragisk når et barn dør, og det må vi prøve å forhindre. Et annet eksempel er antall rifter som fødende kvinner i Norge får. Det er betydelig høyere enn i f.eks. Finland, Sverige og Danmark. Det er det ingen logisk forklaring på. Vi vet nok noe om hvorfor det skjer, men det bør ikke være slik. Det er et annet mål på at ikke alt er som det bør være. Derfor må vi omorganisere en del. Det opplever jeg at det er ganske brei enighet om. 




Jeg opplever også at det er brei enighet her. Jeg skal ikke uttrykke glede på vegne av opposisjonen, men det er i hvert fall ikke noen motforestillinger mot at det kommer en stortingsmelding. Jeg har heller ikke hørt noen motforestillinger mot tanken om også å ta inn brukere i det nye nasjonale rådet for kvalitet og prioritering i helsetjenesten. Det har jeg merket meg. 




Representanten Nesvik har rett i at vi jevnt over har et veldig godt fødetilbud i Norge. Sammenligner vi oss med andre land, er det ingen tvil om det. Men det er klart at det er ting som både bør og skal bli enda bedre, slik flere har vært inne på. 




Når det gjelder sommerstenging, er det, slik jeg ser det, sjølsagt forskjell på om det skjer i de delene av landet som har lange avstander, som flere har vært inne på, f.eks. i deler av Nord-Norge, eller om det skjer der hvor det er 20 minutter eller en halv time mellom to fødeinstitusjoner. Det er to vidt forskjellige situasjoner. Derfor er det med glede jeg i hvert fall kan si at tre fødeavdelinger i Nord-Norge som var stengt i fjor, vil være åpne i år. Det er der avstandene er størst, at utfordringene har vært størst. 




Så vil jeg ikke utelukke at jeg kommer til å ta enda sterkere grep når det gjelder sommerstenginger generelt. For det er klart at alle vet at ferien kommer, alle vet at folk skal ha ferie, og alle vet omtrent hvor lang ferie man skal ha. Noen steder har det vært problemer med også å skaffe god nok kvalitet på det personellet som skal være der. Vi må være trygge for at det er god kvalitet på det personellet som er der. Vi greier altså å løse en del av det, særlig der det er mest kritisk for inneværende år. Vi skal greie det også framover. 




Med andre ord: Det skal være trygghet hele året i hele landet. Det er mitt mål. Det opplever jeg at det er brei oppslutning om. Derfor skal Regjeringa komme med sine forslag så snart vi er klar for det. 




Ellers kan jeg si helt kort at når det gjelder Narvik Sykehus, ligger alt til rette for at det skal være åpent hele året. Dersom det er faglig forsvarlig, tyder alt på det. 




Så kan jeg også avkrefte at Voss Sjukehus skal sommerstenges, som representanten Høie var inne på. Det kommer ikke til å bli sommerstengt på Voss Sjukehus. 




For øvrig tar jeg med meg mange gode innspill, som også er et godt oppspill til arbeidet med stortingsmeldinga. 




 Debatten i sak nr. 4 er slutt. 





                    
                    
                    

