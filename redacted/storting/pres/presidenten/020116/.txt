 Stortinget mottok mandag meddelelse fra
Statsministerens kontor om at følgende vil møte
til muntlig spørretime:

utenriksminister Jan Petersen

statsråd Lars Sponheim

statsråd Kristin Clemet

De annonserte regjeringsmedlemmer er til stede,
og vi er klar til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første
hovedspørsmål, fra representanten Arne
Sortevik.

 Jeg har et spørsmål til utdannings-
og forskningsministeren.

Den norske monopolskolen, enhetsskolen,
svikter på mange felt. Ikke bare har
OECDs siste rapport vist at Norge plasserer seg betenkelig
langt nede på resultatlisten når
det gjelder lesing, matematikk og naturfag. Undersøkelser
viser også at det er mye uro i norske skoleklasser.
Skolen synes også å svikte der det kreves spesialundervisning.
Foreldre som har barn med lese- og skrivevansker,
føler at skolen ikke gir hjelp som hjelper.

Resultatet kan bli nedslående for
de barna det gjelder. Jeg viser til oppslag i media mandag den 14.
januar om en person som har fått såkalt spesialundervisning
i ni år til den utrolige sum av 1 mill. kr.
Personen er ifølge oppslaget nå 20 år
og analfabet. Her er det altså pøst på med penger
med null resultat.

Hva vil statsråden gjøre
for å sikre bedre kvalitet i den spesialundervisning
som blir gitt i norsk skole, undervisning som eleven etter
opplæringsloven har rett til å få og kommunen
plikt til å gi? Hva vil statsråden gjøre
for at det offentlige tilbudet til elever med lese- og skrivevansker
kan bli bedre?

 Det er helt riktig som representanten Sortevik
er inne på, at det ikke er alle
resultater i norsk skole som vi er like fornøyd
med. Den rapporten vi har fått fra OECD, den såkalte
PISA-rapporten, viser at selv om vi bruker veldig mye ressurser
på norsk skole, skårer vi middels når
det gjelder faglige resultater, at vi har mer uro og flere disiplinproblemer
i norsk skole enn i skolen i mange andre land, og at vi
også har store forskjeller mellom sterke og svake
elever. Vi utjevner riktignok forskjeller på bakgrunn av
foreldres økonomi, men vi utjevner ikke forskjeller
av andre årsaker.

Dette er det viktig å få gjort
noe med. Regjeringen har nedsatt et utvalg som skal se på kvaliteten
i hele grunnopplæringen. Vi ønsker å se
grunnskole og videregående opplæring
bedre i sammenheng. Her vil man selvfølgelig også se
på dette med spesialundervisning.

Når det gjelder de oppslagene som
har vært i Dagbladet, som representanten Sortevik viste
til, må jeg for det første ta forbehold
om historien. Det kan være sider ved den vi ikke
kjenner til. Det kan også ha vært andre
problemer. Men det er klart at det er sterkt beklagelig dersom en
elev etter å ha gått gjennom en lang
skolegang ikke har lært å lese.

Det er kommunene og fylkeskommunene som har
ansvaret for å gi spesialundervisning. Vi håper
og tror likevel at en del av de tiltakene staten har gjennomført
den senere tid, kan bidra til at dette blir bedre. Noen
steder er det veldig bra, men noen steder er det ikke
så bra.

Det statlige myndigheter har gjort, er bl.a. å forbedre opplæringsloven.
Det er utarbeidet veiledningshefter for spesialundervisning. Det
er også iverksatt utprøving
av obligatorisk bruk av kartleggingsprøver i leseferdighet. Jeg
vil også nevne at vi skal styrke timetallet i norsk, noe som
ble vedtatt i forbindelse med det siste statsbudsjettet.

Hvis jeg skal peke på det
jeg tror er aller viktigst, er det tross alt kompetansen til vårt
lærerkorps. Vi har jo integrert mange elever
i norsk skole, alle elever i prinsippet, men kompetansen
når det gjelder spesialpedagogikk, er kanskje ikke
så god som den skulle være. Derfor stiller det
krav til lærerutdanningen, som vi skal revidere, men også til
etter- og videreutdanningen.

 Jeg takker for svaret. Den motsatte enden av
problemstillingen knyttet til de store midlene som brukes til spesialundervisning,
er faktisk å få tilgang til slik undervisning.
En naturlig oppfølging er derfor å spørre:
Hvem eier midlene til spesialundervisning, som også er
en lovfestet rett etter individbasert utredning? Er det
kommunene som fritt kan disponere midler som er ment brukt til spesialundervisning, eller
er det slik at eleven og foreldrene faktisk har et ord med i laget når
det gjelder å skaffe seg tilgang til de ressursene som skal
brukes til lovfestet spesialundervisning?

 Foreldrene skal naturligvis ha et ord med i
laget når det gjelder sine barns skolegang, og
spesielt hvis man føler at elevene, sønner
og døtre, har spesielle problemer. Men det er kommuner
og fylkeskommuner som har ansvaret for all opplæring innenfor
sin kommune og sin fylkeskommune, og det gjelder også spesialundervisningen.
Utdanningskontorene i fylkene har tilsynsansvar. Det departementet
kan bidra med, er lov og regelverk, og der mener jeg at
vi har fått noe bedre lover og regelverk, som
er vedtatt i dette hus de senere år, men selvfølgelig
er det også brukt ressurser fra statens side.
Det kan gjelde bl.a. veiledning og etter- og videreutdanning for å gjøre
det lettere for kommuner og fylkeskommuner å oppfylle sine
forpliktelser.

Men jeg vender tilbake til kompetansespørsmålet. Ofte
snakker man om ressurser. Jeg tror at kompetanse hos skoleledere
og hos lærere er et helt avgjørende spørsmål
for å få en god spesialundervisning. Men foreldre skal
selvfølgelig ha medinnflytelse
hvis de føler at deres barn går glipp
av noe helt vesentlig i skolegangen.

 Det blir oppfølgingsspørsmål – Rolf Reikvam.

 Først en liten kommentar til disse
komparative studiene som viser at norske elever leser og
skriver sånn ca. på gjennomsnittet. Vi må ikke
fremstille dette som dårlig. Det er ikke godt
nok kanskje, men norske elever ligger jo over gjennomsnittet
i forhold til elevene i en god del land vi sammenligner oss med. Norske
elevers prestasjoner og resultater er ganske gode. Så bildet
er mer nyansert enn det vi ofte kan få inntrykk av.

Så til spesialundervisning. Det som ofte
blir brukt i spesialundervisning er at elevene blir tatt ut og får
enkelttimer, i stedet for at en da på mange måter
ser disse spesialressursene som en del av skolens samlede
ressurser. Mitt spørsmål til statsråden
blir derfor: Er hun villig til å se på bruken
av ressursene til spesialundervisning der vi tar ut elevene og bruker
enkelttimer, slik at vi heller samkjører dette som en samlet
ressurs, at skolene i større grad får frihet til å disponere
midlene slik de synes det er hensiktsmessig når det gjelder
bruken av spesialressurser? For vi har ganske mye spesialressurser
i skolen i dag.

 Jeg synes alltid vi bør se på bruken
av ressursene, særlig hvis vi bruker mye ressurser og ikke
får de resultatene vi ønsker oss. Det
representanten Reikvam her er inne på, at man
kan gjøre lokale individuelle tilpasninger, synes jeg også er
et veldig viktig moment. Men hele hensikten bak spesialundervisningen
og det regelverket vi har fått
de senere år, er jo at det skal være
individuelt tilpasset. Det skal gis realistiske opplæringsmål
for elevene som man skal sette opp i fellesskap, så skal
man ha en individuell opplæringsplan, og så skal
den evalueres. Hvis man følger et slikt regime skulle man
tro at det var individuelt og lokalt tilpasset. Men man lykkes altså ikke
over alt. Derfor vil jeg uten videre kunne være
med på å vurdere bruken av ressursene og se på om
vi kan få til dette enda bedre, og selvfølgelig også se
på om vi kan gi større frihet til den det angår.
For hvert tilfelle her er helt unikt og helt forskjellig.

 Åslaug Haga – til oppfølgingsspørsmål.

 Det er jo sånn at sosiale og faglige
problemer veldig ofte henger sammen.
Barn som faller utenfor sosialt, får også problemer
svært ofte med å henge med faglig sett.
Vi vet at det nå er en mye røffere skolehverdag.
Dels er det sånn at barn ofte har lært
mindre om grensesetting hjemme. Vi vet at antallet barn
med store atferdsproblemer stadig øker, og vi vet at vold
i skolen er en økende trend. I det hele tatt
vet vi veldig mye om en røffere skolehverdag, og at mange
barn har sosiale problemer i skolen. Nettopp
i lys av den sammenhengen som det ofte er mellom
sosiale og faglige problemer, blir mitt spørsmål
til statsråden om hun vil satse på å styrke
innslaget av miljøarbeidere og sosialarbeidere i skolen – vi
vet at det finnes en del, men ønsker statsråden å gjøre
dette på en systematisk måte for å fange
opp barna tidlig nok?

 Presidenten vil minne om at også når
representantene står på talerstolen i salen, er
det en forutsetning at man skal se lyset når taletiden
er ute.

 Ja.

 Det siste konkrete spørsmålet
som representanten Haga tar opp, nemlig om vi bør åpne
for at også andre yrkesgrupper enn
dem vi tradisjonelt har hatt i skolen, bør kunne komme
inn i skolen i større utstrekning, er jeg positiv til.
Jeg synes vi bør være mer fleksible både
når det gjelder skoleledere og kanskje også lærerressurser,
men også andre yrkesgrupper bør kunne
komme inn, fordi skolen har ulike typer av problemer
og utfordringer som den skal møte.

Når det gjelder dette med integrasjon,
har vi nå i denne runden berørt kanskje to typer
integrasjon. Vi må skille litt mellom at vi har
integrerte elever, f.eks. med funksjonshemninger, i norsk skole,
og at vi også integrerer elever som er «vanskelige»,
som har atferdsproblemer og uro. Dette må vi takle litt
forskjellig. Men det er riktig som representanten Haga sier, at
av og til henger dette sammen. Har man ett problem, kan det også gi
seg utslag på andre områder. Jeg er
positiv til at man også kan integrere andre
yrkesgrupper i skolen.

 Ursula Evje – siste oppfølgingsspørsmål.

 Denne spørsmålsrunden synes å vise
at når det gjelder midlene til spesialpedagogikk som er
individuelt innrettet i henhold til lov, så mangler det
i henhold til oppslagene i avisen en kvalitetssikring av at midlene
kommer til anvendelse på en slik måte
at de virkelig hjelper den enkelte elev til å komme gjennom sine problemer.
Den kommunen som denne eleven kommer fra, har ingen slik kvalitetskontroll.
Det er kommunen selv klar over, da den har vært i rettsapparatet
ved et par anledninger.

Vil statsråden medvirke til at Statens
utdanningskontor får en vesentlig mer aktiv rolle når
det gjelder kvalitetskontroll av midlene til spesialundervisning?

 Selv om midlene til Statens utdanningskontor
ble beskåret av stortingsflertallet ved siste budsjettbehandling,
er jeg av den oppfatning at de har en meget viktig rolle å spille,
og at særlig tilsynsoppgaven er veldig viktig.
Jeg mener at vi bør satse på mer mangfold
i skolen, at det må gis større frihet til den enkelte
skole, skoleledere, lærere osv. til å gjennomføre undervisning
og opplæring på den måte som passer best. På den
annen side er vi nødt til å ha noen
kvalitetskrav som er absolutte, og som tilsynsmyndighetene sørger
for blir overholdt. Jeg er veldig opptatt av at denne tilsynsfunksjonen
er god, og jeg vil gjerne medvirke til at den også blir
styrket. Dette gjelder også på spesialundervisningens
område.

 Vi går videre til neste
hovedspørsmål.

 Jeg vil stille et spørsmål
til utenriksministeren.

Med rette eller urette har utenriksministeren
blitt oppfattet som å være mer skeptisk
til en debatt om Norges forhold til EU enn det Einar Steensnæs
fra Kristelig Folkeparti er. Hva er utenriksministerens
kommentar til dette?

 Min kommentar er at når noen
har oppfattet det slik at Einar Steensnæs er mer EU-vennlig
enn meg, bør man skjønne at noe er galt. Jeg er
leder for det partiet som har et helt klart
partiprogram når det gjelder EU-medlemskap. Vår
horisont er helt klar. Når vi allikevel kunne inngå et
kompromiss på Sem, var det nettopp fordi det ikke
er mulig å virkeliggjøre det standpunktet i nær
fremtid.

Jeg tror at noe av uklarheten i debatten kommer
av at folk legger svært forskjellige ting i hva en EU-debatt
er. For noen dreier det seg om å debattere 

når

 en EU-søknad skal komme,
andre legger det i det at man løpende skal debattere
de tingene som er viktige for oss, knyttet til Europa. Ikke
minst det siste er det meget viktig å gjøre. Og
på mange måter gjør vi det hver dag. Også Stortinget gjør
det svært ofte, sist da vi aksepterte samarbeidsavtalen
om Europol. Stortinget vil få en EØS-melding i løpet av
våren, som vil gi et nytt utgangspunkt for en slik debatt.
Det er ingen tvil om at en løpende debatt av vårt
forhold til de europeiske prosesser er meget viktig.

Men en eventuell debatt om et norsk
medlemskap – i den forstand at man
debatterer om man skal søke eller ikke – ligger etter
mitt skjønn noe lenger inn i fremtiden. Og når
jeg mener at den gjør det, er det fordi jeg har
vært aktivt med i to folkeavstemmingsdebatter og således
har solid erfaring i å tape. Når Høyre ønsker å reise
denne saken en neste gang, er det med sikte på å vinne.

 Jeg takker utenriksministeren for svaret.

Selv om utenriksministeren er skeptisk til
en debatt om Norges forhold til EU, går jeg ut fra at han
står ved at en utvidelse av EU til å omfatte de
søkerlandene i Sentral-Europa som ønsker
det, er en fordel både for Norge og for resten
av Europa.

 Ja, det er jeg ikke et øyeblikk
i tvil om. Det er for så vidt også en
festnet norsk oppfatning, som jeg har inntrykk av forener de av
oss som har et mål om medlemskap, og de av oss som mener at
norsk medlemskap ikke er en riktig
vei å gå. Det har vært bred tilslutning
i Stortinget til at en utvidelse er en god ting for Europa.

Når representanten Øyangen reiser
spørsmålet, antar jeg at det også skyldes
at jeg har drodlet litt omkring spørsmålet: Hvilke
elementer kan få folkeflertallet til å snu? Jeg
har vært litt skeptisk til om en utvidelse i Sørøst-Europa
nødvendigvis er det elementet som vil få nordmenn
til å snu. Jeg tror at mer direkte virkninger for Norge
i så fall er poenget, men det er en antagelse og ikke
en nedvurdering av viktigheten av utvidelsen for hele
Europa. Jeg ønsker den i aller høyeste
grad velkommen.

 Vi går videre til neste
hovedspørsmål.

 Jeg vil gjerne stille et spørsmål
til utenriksministeren.

SV har i mange spørretimer på rad
prøvd å finne ut hva som er Regjeringens holdning
til et rettsoppgjør etter terroraksjonene i forbindelse
med pågripelser av fanger etter krigshandlingene
mot Afghanistan. Vi har ikke lyktes så langt,
og jeg tillater meg å prøve på nytt.

Man har nå tatt diverse fanger. Så langt
er 20 fanger fraktet fra Afghanistan
til Cuba, for internering der. Behandlingen av disse fangene får
meget sterk kritikk både fra Amnesty International og fra
Human Rights Watch. Det dreier seg om neddoping av fanger
og oppbevaring nærmest i bur, under sterk flombelysning.
Den slags type tilstander er i mange andre stater
regnet som tortur.

Mitt spørsmål er for det
første: Hva mener Regjeringen er akseptabel behandling
av fanger? I mange andre regimer behandler man fanger
på meget nedverdigende og kritikkverdige måter,
og Norge er i mange sammenhenger opptatt av å ta
opp dette. For det andre: Hva er Regjeringens oppfatning av hva
som er et rettsoppgjør som er en internasjonal rettsorden
verdig, etter terrorhandlingene mot USA ?

 Dette er spørsmål som jeg
har svart på en rekke ganger tidligere.

Kristin Halvorsen og andre
har fått det helt klare svaret at i bunnen for de rettsoppgjørene
som skal foretas, må internasjonale konvensjoner og grunnleggende
rettssikkerhetsgarantier ligge. Det har jeg sagt en rekke ganger,
og jeg synes det er pussig at Kristin Halvorsen
later som om hun ikke har hørt akkurat det svaret,
for det er gitt mange ganger.

Fru Halvorsen hadde også et
spørsmål knyttet til de fangene som nå er
på Cuba. Også på det punktet
har jeg gjort det klart at her må de grunnleggende kravene være overholdt.
Det å ydmyke fanger, som Kristin Halvorsen var inne
på, er en metode som ikke kan få aksept.
Jeg har svart på spørsmålet også fra
pressen, som riktignok ikke oppfattet svaret, dvs. de
oppfattet tydeligvis ikke hva jeg egentlig sa, siden de
gjemte det bort langt ute i artikkelen. Men det vi har sett i avisene
nå, har vært så vidt bekymringsfullt
at vi har tatt det opp med amerikanske myndigheter
for å få klarlagt hva de faktiske omstendigheter
er. Og siden enkelte aviser ikke har oppfattet at det å ta
opp et slikt spørsmål i seg selv er et politisk
signal, vil jeg gjerne understreke at det selvfølgelig
gir uttrykk for den bekymring vi har på bakgrunn av det
vi har sett i pressen.

Den gode nyheten i saken er at det
internasjonale Røde Kors nå får
anledning til å inspisere fangenes vilkår nærmere.
Dermed vil vi få en meget god og uhildet vurdering av om
dette tilfredsstiller eller ikke tilfredsstiller de
grunnleggende kravene som må stilles til behandling av
fanger.

 Det er et klart framskritt at det internasjonale Røde
Kors får tilgang til å se hvordan forholdene er
i disse fangeleirene.

Jeg tror kanskje at det ikke nødvendigvis
er norsk presse og SV som er spesielt tungnem i disse
spørsmålene, men at utenriksminister Jan Petersen
formulerer seg så forsiktig i forhold til å ta
opp viktige og vesentlige spørsmål med USA at
det er vanskelig å se at det vises noen
muskler.

La meg komme tilbake til det som nå er
et mulig rettsoppgjør. Det er riktig som utenriksminister
Petersen sier, og som han i mange sammenhenger understreker, at grunnleggende
menneskerettigheter skal respekteres i forbindelse med dette. Men
det er fryktelig vanskelig å få utenriksministeren
til å si om han mener at grunnleggende menneskerettigheter
blir respektert hvis man gjennomfører dette rettsoppgjøret
med et militærtribunal, der man ikke har anledning
til å få innsikt i bevisførsel, og der
det ikke er mulig å anke annet enn
til presidenten.

Bakgrunnen for at vi tar opp disse spørsmålene
er dels rettssikkerhets- og menneskerettighetsspørsmål,
men også at vi er avhengig av et rettsoppgjør
som har internasjonal legitimitet, ikke bare
blant USAs nærmeste venner.

 Presidenten vil uttrykke en viss
tvil om hvorvidt «muskler» er den viktigste
forutsetning for en utenriksminister.

 Det er kjekt å ha!

 Det er selvsagt et spørsmål
om hva man setter i fokus.

Det jeg vil avvise blankt, er at vi ikke
har vært klar på det som gjelder de grunnleggende
spørsmål. At det ikke passer i det budskapet
Kristin Halvorsen vil ha frem, er en annen sak.
Jeg vil ønske og håpe at det kan lyttes
litt mer til det jeg sier om disse spørsmålene.
Jeg tror det er vurderinger fra min side som stemmer godt
med de viktige norske holdningene vi har, og det vi vet
om sakene.

Hvis vi forlater de fangene som nå er
på Cuba, og går over til å snakke om
selve tribunalet, er det helt på det rene at
det rammeverket som president Bush vedtok, utelukkende var et rammeverk.
Det var en rekke spørsmål der som simpelthen var
uløste, men som allikevel ikke minst Kristin
Halvorsen har ment at vi burde ha protestert
på grunnlag av. Nå er det mye som tyder på,
slik vi ser av offentliggjøringen av det som nå kommer,
at en god del av de spørsmålene som Kristin Halvorsen
har bekymret seg om, også løses, så som
spørsmål om offentlighet, om at rimelig tvil skal
komme tiltalte til gode, om rett til forsvarer samt om ankeadgang.
Men det behøver ikke å bety
at vi på noen måte er fremme
i disse spørsmålene. (presidenten klubber) Jeg
nevner dette bare som referat og i forbifarten. Jeg tror
det er en stor fordel for seriøsiteten i den dialog
man skal ha, at man også vet hva man snakker
om. Vi har altså gitt uttrykk for at (presidenten klubber)
de grunnleggende prinsippene må opprettholdes, og så vil
vi få en videre dialog om det mer spesifikke.

 Presidenten vil antyde at dette med å se lyset
også gjelder for statsråder!

Det bli oppfølgingsspørsmål – Åslaug
Haga.

 Vesten gikk til krig i Afghanistan for å forsvare
menneskerettighetene og mot dem som står for terror. Det
var hele grunnlaget for hvorfor mange av oss kunne akseptere
den krigen. Det utgangspunktet forplikter sjølsagt. Og
det vi har sett av Regjeringas håndtering i forhold til
en militærdomstol, i forhold til synet på klasebomber
og også i forhold til behandlingen av Taliban-fanger – selv
om jeg er glad for de signalene som kommer nå i forhold
til dette – er ikke en regjering som har vært
villig til å gå i spissen i forhold til å forsvare menneskerettighetene.
Jeg sier ikke at Regjeringa ikke har
lagt det til grunn, men det vi ikke har sett, er en regjering
som er villig til å gå i spissen i forhold til
disse spørsmålene.

Den rollen Norge tradisjonelt har
hatt i internasjonal politikk, har ikke minst vært å stå på barrikadene
for menneskerettighetene (presidenten klubber). Jeg har sett lyset,
og mitt spørsmål til utenriksministeren kommer
nå: Det vi har sett fra Regjeringas side i forhold
til disse spørsmålene i den senere tida, betyr
det en endring av norsk menneskerettighetspolitikk?

 Det er slik å forstå at
dette med å se lyset inkluderer spørsmålet.
Det kommer ikke i tillegg.

 Jeg må først si at lyset
på denne talerstolen fremkommer i form av et null, så det
presidenten anmoder om, er å se nullet. Det skal jeg love å gjøre
for fremtiden.

Jeg vil bare si meget klart at svaret
på Åslaug Hagas spørsmål selvfølgelig
er nei. Det er ingen som helst endring i norsk menneskerettighetspolitikk.
Vi er høyt oppe på banen,
og det er bakgrunnen for det spørsmålet som nå er
rettet til amerikanske myndigheter.
I bunnen av det ligger det en bekymring. Vi må forsikre
oss om at de grunnleggende kravene er ivaretatt. Så Åslaug
Haga kan være helt sikker på at dette
blir ivaretatt.

Når Åslaug Haga sier at
hun ikke har sett Regjeringens politikk på dette
området, må jeg få lov til å si
at det åpenbart i noen grad må være
et viljesspørsmål. Vi har vært tydelige
på det som gjelder de grunnleggende prinsipper her.

Jeg må for øvrig si at jeg
reserverer meg litt mot formuleringen om at man «gikk til
krig i Afghanistan». Vi må huske på at
det som var åpningen av krigen, var terroranslaget mot
USA. Det man her har gjort, er å forsvare seg etter
den provokasjonen som det var, og det er helt klart hjemlet i FN-beslutninger.

 Bjørn Jacobsen – til
siste oppfølgingsspørsmål.

 Noko av det vanskelegaste å vinne
er freden. Når krigen kjem til ein ende, er det viktigaste
av alt å ha prinsippa klare. Vi har hatt internasjonale
krigsoppgjer som har sett standardar før. Nürnberg-prosessen etter
andre verdskrig slo m.a. fast at det å handle etter
ordrar ikkje var nok til å unnskylde handlinga.

Det rettsoppgjeret etter 11. september
vi no står framfor, skal vi leve med også i
ettertid. Om vi ikkje klarar å setje nye standardar,
kan vi iallfall prøve å unngå at standarden
på internasjonale rettsoppgjer blir senka. Eg vil spørje
utanriksministeren kva slags initiativ Regjeringa vil
ta i så måte.

 La meg først si at jeg er helt enig
i at freden må vinnes. Det har mange sider, og rettsoppgjøret
er en av dem. Det andre er det gjenoppbyggingsarbeidet
som nå foregår i Afghanistan, som ligger
utenfor dette spørsmålet.

Når det gjelder selve rettsoppgjøret,
er jeg helt enig i at det må tilfredsstille de rettssikkerhetsgarantier
og de standarder som vi har vært vant til. Vi har altså når
det gjelder det spørsmålet som nå er
nevnt, nemlig behandlingen av fangene på Cuba, en dialog
med amerikanske myndigheter om det,
og vi har samtidig også sagt det samme om militærtribunalene,
nemlig at de grunnleggende standarder må opprettholdes.
Det viktige er å holde denne dialogen, slik at disse tingene
imøtekommes.

Jeg har ikke tatt initiativ
til at man skal ta dette ut av amerikansk jurisdiksjon
og inn i en form for internasjonale tribunaler. Jeg tror jeg har
diskutert dette med Jacobsen før, og vil bare
minne om at et internasjonalt tribunal som var ment å fungere
i de tilfeller hvor de nasjonale rettssystemene ikke fungerte, ikke
er opprettet, og jeg har altså ikke tenkt å ta
noe initiativ i den retning. Det viktige er
at vi overholder de grunnleggende kravene.

 Vi går til neste hovedspørsmål.

 Jeg vil gjerne stille et spørsmål
til landbruksministeren.

Inntektsnivået i norsk landbruk har
sakket betydelig av i forhold til inntektsutviklingen i resten av
samfunnet. I perioder har den også vært
negativ. Dette er et av hovedproblemene i norsk landbruksnæring
for øyeblikket, med høy bruksavgang og særdeles
lav rekruttering som resultat.

Landbruksministeren har ved flere anledninger
uttalt seg positivt om norsk landbruks framtid, og mitt spørsmål
til landbruksministeren blir da: Hvilke virkemidler ønsker
landbruksministeren å bruke for å utvikle
landbruket framover og å sikre tilstrekkelig
lønnsomhet for den enkelte yrkesutøver?

 Representanten Enoksen har helt rett i at det
viktigste spørsmålet for landbruket, rekrutteringen,
det å få inn nye generasjoner som tør
satse på denne næringen og en framtid der, er
knyttet til inntektsspørsmål. I dag er nok situasjonen
slik at det er vanskelig å se for seg
at vi har et inntektsnivå som gjør at vi klarer å bringe
med oss videre til neste generasjon det antall bønder som
vi har i dag. Det er vår store utfordring.

Jeg har gitt uttrykk for ved mange anledninger
at skal vi klare å skape en optimisme i landbruket, må det
bygge på en realisme om hva utfordringen er. Og den store
utfordringen tror jeg vi kan isolere langt på vei til melkeproduksjonen,
som i dag utgjør to tredeler av de 12 milliardene som brukes
til overføringer. Samtidig er situasjonen den at mye av
kapasiteten i melkeproduksjonen som ble bygd opp rundt 1970-tallet,
består av bygninger som nå krever betydelige investeringer,
og på mange gårdsbruk står man overfor
et generasjonsskifte. Og her er den store utfordringen. Hvordan
skal vi lage rammebetingelser for neste generasjon melkebønder
som vil binde opp millioner i investeringer og ha tillit til at
det er mulig å leve fornuftig av dette de neste
20-30 årene framover, som er forløpet på en
slik generasjon? Dette er vår store utfordring. Det vil
måtte bety – og jeg tror det er riktig å være
så ærlig, selv om det aldri har vært
god latin i landbruket å snakke så ærlig
om det – at det ikke er mulig å bygge
videre på en struktur basert på 13-14 melkekyr, som
vi har i dag. De som skal bygge og satse for en ny generasjon melkeproduksjon,
må nok få et høyere produksjonsvolum.
Det betyr at kvoter må over på færre bønder,
og det kommer nok til å bli denne vårens store landbrukspolitiske
spørsmål.

 Det er helt tydelig at landbruksministeren
nå har til hensikt å legge til rette for en ganske
kraftig strukturendring i norsk landbruk.
Vi har jo fått det signalet at skatt skal være
et av de viktigste virkemidlene ved neste års
jordbruksavtale. Det ble klargjort gjennom fjorårets
budsjettbehandling, da det ble kuttet 300 mill. kr på inneværende års
jordbruksavtale i forhold til fjorårets.

Når landbruksministeren legger så stor
vekt på rekruttering som han gjør, og i tillegg
har til hensikt å bruke skatt som virkemiddel
for å øke inntektene i landbruket – selv
om vi vet at nettopp i en rekrutteringsfase har man lave
inntekter, er sjelden i skatteposisjon, og at det kan gå mange år
før man blir det, bl.a. på bakgrunn av det landbruksministeren
nå sier, store investeringer som foreligger
ved generasjonsskifte – kan landbruksministeren da svare
på hvordan han ser for seg at nettopp skatt som
et rekrutteringsmessig virkemiddel skal styrke interessen for å overta
gårdsbruk, når det vil gå årevis
før man får effekt av skattegrep?

 Jeg vil ikke si meg enig i at landbruksministeren
her legger til rette for en sterk strukturrasjonalisering i melkeproduksjonen.
Det er slik at hvis vi ikke gjør noe, hvis vi bare
lar det som nå skjer, skje, kommer det til å bli
veldig mange nedlegginger framover, fordi mange i neste generasjon ikke
vil se det som mulig å gå på nye investeringer.
Det er denne utfordringen vi må møte
med politikk, og en realistisk politikk, for å skape
en framtid og optimisme for det betydelige antall bønder
spredt over hele landet som fortsatt skal drive med melkeproduksjon.

Så har Regjeringen sagt at vi ønsker å bruke
skatt som virkemiddel også når det gjelder
inntekt. Det arbeider vi nå med og har som ambisjon å fremme
foran jordbruksforhandlingene til våren og senere for Stortinget,
i håp om å skaffe flertall for en slik løsning.
Det tror vi er helt nødvendig av flere grunner. Dette er
en næring som mottar betydelige overføringer.
Samtidig vet vi – siste tall vi kjenner, er fra 1999 – at
av 67 000 bruk i Norge er det rundt 16 000
som overhodet ikke har skattbart overskudd. Det gjelder
nok ikke først og fremst bare etablerere,
det gjelder nok også de som på en måte
utnytter et system hvor man ikke ser seg tjent med å frembringe
noe overskudd. Ved å bruke noe av overføringene
til skattelettelser, vil man få en kostnadseffektivitet
ved at det er ønskelig å sørge for at
inntekten er større enn kostnadene, og det kan skape en
gunstig effekt for landbruket.

 Det blir oppfølgingsspørsmål – Morten Lund.

 Venstre, Kristelig Folkeparti og Senterpartiet
reagerte sterkt på at Arbeiderpartiet ikke ville
følge opp enigheten om landbruksmeldingen når
det gjaldt inntektsutviklingen. Noe av protesten vår gikk
på at gjennomsnittsbrukene som produserer melk i Sogn og Fjordane
og Hordaland, ikke ville få den inntektsutviklingen
vi hadde sagt de skulle få. Nå høres
det ut for meg som at statsråd Sponheim sier
at det synes han heller ikke det er viktig at de skal
få.

I Nationen for et par dager siden ble det som
vi trodde, bekreftet, at inntekten i landbruket i de to fylkene
går sterkere ned enn andre steder. Statssekretæren
til statsråden sa at det syntes noe dramatisk, og at det
måtte vi få gjort noe med. Er statsråden uenig
i det som statssekretæren sa i Nationen for to dager siden,
at dette var en utvikling som en ikke ville skulle fortsette?

 Representanten Morten Lund og jeg og mange
andre representanter i denne sal har gjennom mange år
vært opptatt av inntektsutviklingen i landbruket, og det
har vært laget mange gode formuleringer. Jeg
vet at ingen har vært i stand til å levere resultatene,
for det er noen sterke krefter rundt dette som er mye
sterkere enn de målformuleringene en måtte kunne
klare å få til gjennom stortingsmeldinger og annet.
Og da tror jeg vi skal gå herfra og videre framover
med å bringe en type realisme inn i dette. Hva
må til for å kunne skaffe selvstendig næringsdrivende,
som bønder er, en mulighet til å skaffe seg større
inntekter? Det har Regjeringen gått løs på.
En betydelig del av de ressursene som brukes for å skaffe
inntekter til landbruket, er låst opp i melkeproduksjonen,
som har vært kvoteregulert nå i snart 20 år,
og som gjør at det er den viktigste
produksjonen i norsk landbruk som ikke har vært
med på så veldig mye av den effektivisering og
utvikling som har skjedd på andre områder,
f.eks. innen svineproduksjonen hvor det har vært
en eventyrlig utvikling.

Iallfall ønsker Regjeringen å invitere
Stortinget til å være med og forme en
landbrukspolitikk som ikke bare har fine
målformuleringer, men som faktisk kan levere inntektsmuligheter
for dem som i framtiden skal være i landbruksnæringen.

 Inge Ryan – til
oppfølgingsspørsmål.

 Vi har en kraftig sentralisering her i landet,
og tall som vi har fått nå nylig, viser at det
skjer en kraftig sentralisering i landbruket. Tilskuddet til landbruket
i sentrale strøk som Oslo og Akershus har de
siste fem årene økt med nesten 50 pst.,
mens overføringene til landbruket i Finnmark, Tromsø og
Sogn og Fjordane enten står på stedet hvil eller
har en tilbakegang.

Er landbruksministeren fornøyd
med at det skjer en betydelig sentralisering i landbruket, der sentrale
strøk av landet faktisk får mer av overføringene,
mens de strøka som sliter med nedgang i bosetting, får
mindre av overføringene?

 Det er min oppfatning at den viktigste
begrunnelsen for at vi har en så ambisiøs landbrukspolitikk
i Norge, og at det norske folk velger å bruke
så mye av felles ressurser på å opprettholde
et landbruk av et omfang som vi har, og som vi ønsker å ha, er
nettopp den distriktspolitiske begrunnelsen. Hvis vi ikke
sørger for å ha et landbruk over hele
landet, er det heller ikke et politisk grunnlag, tror
jeg, for å opprettholde en
ambisiøs landbrukspolitikk. Det er mitt syn, og det er
min ambisjon.

I all debatt om distriktspolitikk og utflytting
av statlige institusjoner til andre store byer, som liksom
er litt av det den distriktspolitiske debatten handler om, vil det være
naturlig at en landbruksminister mener at det nettopp
er de som bor og bruker arealene spredt, og
som representerer de egentlige utkanter, som den egentlige distriktspolitikken
er for. Og det er Regjeringens ambisjon at vi skal klare å opprettholde
en spredning av landbruksproduksjonen minst på det nivå vi
har i dag, selv om vi vil oppleve en rasjonalisering i de enkelte
distrikter. Kanskje det i framtiden heller vil lyse
i én noe større bygning som har framtiden
foran seg, enn i mange små som er i ferd med å falle
sammen.

 Øystein Hedstrøm – til
oppfølgingsspørsmål.

 Det må være åpenbart
for alle og enhver i denne sal at landbrukssektoren må rasjonaliseres,
effektiviseres og bli mer konkurransedyktig i årene som
kommer. Om vi ikke klarer å få til vedtak
i denne sal, vil internasjonale organer som WTO bestemme
for oss. Det vil bli mindre mulighet til subsidier, f.eks.
eksportsubsidier, og endringer når det gjelder det tollbaserte
vernet, vil tvinge seg frem.

Statsråden var inne på melkesektoren,
den mest gjennomregulerte av alle landbrukssektorer og
den mest kostbare – ca. 6 milliarder kr, og i Aftenposten
i dag leser vi at Q-meieriene har vanskelig
for å knytte primærprodusenter innenfor
melkeproduksjonen til seg. Vil statsråden gjøre
noe for å liberalisere ordningen med melkekvoter, slik
at vi får en viss konkurranse, slik at ikke Tine
skal sitte med et tilnærmet monopol med 99,6 pst. kontroll over
all melk?

 La meg først få si at vi
bor i et land langt mot nord, hvor Vårherre har laget det
slik at det bare er 3 pst. av arealet som er
jordbruksareal, og bare 1 pst. som kan brukes til matkorn.
Og det er først de siste par generasjonene at vi på en
god måte har klart å fø oss
i dette landet, så vi trenger en landbrukspolitikk som er
tilpasset Norges spesielle situasjon. De fleste land i Europa
har eksempelvis 60–80 pst. av sitt areal som
jordbruksareal under bedre klimatiske forhold, så vi
trenger en særlig norsk landbrukspolitikk som tar vare
på dette sårbare landbruket. Det er jo interessant å se
at når det gjelder utviklingen i debatten med våre
naboland, ikke minst med EU, og i internasjonale fora
er Norge mer og mer samstemt med EU i dets landbrukspolitiske
syn, i synet på at landbruket fyller flere og viktigere
oppgaver enn bare de handelspolitiske. Det viste f.eks.
forhandlingene i WTO.

Q-meieriene er på plass – heldigvis.
Vi har fått den første spede konkurranse.
Det tror jeg vi skal være glad for. Det gjør alle
bedre. Q-meieriene må nå sørge for å konkurrere
om primærprodusentene, og som jeg sa i et tidligere svar:
Denne vårens store landbrukspolitiske debatt blir hvordan
vi kan myke opp i omsetningen av melkekvoter
for å sørge for at de som skal bli i melkeproduksjonen,
kan få et grunnlag å investere på.

 Eirin Faldet – til oppfølgingsspørsmål.

 Jeg knytter mitt oppfølgingsspørsmål
til dette med rekruttering i landbruket.

Statsråden har gjentatte ganger nevnt
at det kan være aktuelt å ta i bruk
utenlandsk arbeidskraft i Norge. I går hadde vi et møte
med Hedmark Bondelag, som var bekymret for arbeidskraften på gårdsbrukene.
De hadde gode erfaringer med sesongarbeidere fra utlandet,
og mitt spørsmål blir da: Er det slik at statsråden
kan tenke seg å åpne for, eventuelt
utvide, muligheten for sesongarbeidere til bruk i jordbruket? Er
dette eventuelt en sak som statsråden vil gå videre
med?

 Jeg kan forsikre representanten om at er det
noe statsråden er opptatt av både på landbruksområdet
og når det gjelder det norske samfunns utvikling
for øvrig, så er det tilgangen på arbeidskraft framover,
og vi trenger å gå utenfor EØS-området
for å skaffe norsk næringsliv og i og for seg hele
det norske samfunn den arbeidskraft som vi trenger, også innenfor offentlig
sektor og definitivt innenfor landbruket. Det
er slik at dersom vi bare skulle ha den tilgangen på arbeidskraft
som vi har innenlands, de nærmeste årene framover,
og naturlig rekruttering, ville hele tilveksten måtte brukes
på omsorgssektoren, og næringslivet ville komme til å bli
veldig lidende. Så dette blir vår utfordring.

Jeg tror det må være
viktig å kunne skille mellom det som på den
ene siden er vår flyktning- og asylpolitikk, som er en
forpliktelse vi har, og det som er en aktiv rekruttering av arbeidskraft
som vi i Norge trenger, og som også er
bra for dem som kommer hit. Jeg kan forsikre representanten om at
dette er landbruksministeren opptatt av. Landbruket er helt avhengig
av både direkte arbeidskraft og også av
at det norske samfunnsliv får arbeidskraft utenfra,
slik at presset inn mot landbrukets arbeidskraft ikke
blir så stort. Landbrukets største konkurranseflate
er kampen om arbeidskraft mer enn kampen om internasjonal politikk,
handelsregimer og hva det måtte være.

 Vi går videre til neste
hovedspørsmål.

 Jeg har et spørsmål til utdanningsministeren.

I november i fjor fikk norske myndigheter
svar fra EFTAs overvåkingsorgan, ESA, om at ordningen med
at tre professorater ved Universitetet i Oslo skal forbeholdes
kvalifiserte kvinnelige søkere, er i strid med EØS-avtalen.
Regjeringen Stoltenberg signaliserte at norske myndigheter
fastholdt sin politikk i et tidligere svar til ESA. Hva har statsråden
tenkt å gjøre i denne konkrete saken?

 Det kan jeg på det nåværende
tidspunkt ikke gi et endelig svar
på. Vi har en tre måneders frist på oss
til å gi en tilbakemelding. Vi har for tiden saken til
behandling i departementet, og det er også en
sak som det er naturlig at Regjeringen drøfter. Det vil ikke
gå lang tid før jeg kan gi et endelig
svar på dette, men jeg kan ikke gjøre
det akkurat nå.

Det som er klart, er at vi på dette
punkt blir utfordret på to områder. Det ene er
at det er et alvorlig underliggende problem i sektoren
at et meget lite antall av disse stillingene er besatt
av kvinner. Det er viktig å få opp denne kvinneandelen.
Det kan skje gjennom de tiltakene som vi her snakker om, ved et
slags kvoteringstiltak eller ved å reservere
stillinger for kvinner. Men det er klart at man også kan
tenke seg at det kan settes inn stimulansetiltak på andre
områder. Dessuten blir Norge utfordret når
det gjelder vår lovgivning. Det gjelder både
universitets- og høyskoleloven, og det gjelder i en viss
utstrekning muligens også likestillingsloven, eller
i hvert fall praktiseringen av likestillingsloven.

Jeg vil ganske snart kunne redegjøre
for hvorledes Regjeringen vil følge opp dette,
men på det nåværende tidspunkt er det
litt tidlig. Vi er ennå ikke ferdig
med å behandle saken.

 Jeg takker statsråden for svaret.

Det er ingen tvil om at dette er en prinsipielt
viktig sak som også har stor betydning for likestillingspolitikken
i Norge. Vi vet jo hvordan situasjonen er når det gjelder kvinnelige
professorater. Andelen er kun 12 pst. – et tall som
Likestillingssenteret har opplyst gjelder både
for 2000 og 2001. Det er derfor ingen tvil om at vi har en helt
klar utfordring på dette punktet.

Når Universitetet i Oslo
selv så tydelig ønsker å ta
opp dette problemet – jeg vet jo og
har forståelse for at Regjeringen må drøfte
det, men nå er vi i en situasjon hvor tidsfristen
holder på å gå ut – mener
jeg det vil være naturlig og selvfølgelig
at en står veldig fast på den forrige
regjeringens vedtak og faktisk viser litt muskler, og om nødvendig
bringer denne saken inn for domstolene.

 Det viktigste er kanskje ikke å vise
muskler, men å oppnå resultater.

Jeg er klar over at antallet kvinnelige professorer
er lite – 13 pst., etter det
jeg har fått oppgitt. Men når jeg først
står her i en dialog med representanten Bekkemellem
Orheim, kan jeg kanskje få lov til å legge til
noe når det gjelder likestilling. I mitt forrige
virke i NHO hadde vi også mange debatter som
gjaldt andelen kvinner i styrer i norske bedrifter, en
andel som også er meget lav. Nå diskuterer
vi andelen kvinnelige professorer, som er meget lav. Det jeg er enda
mer opptatt av på den sektoren jeg nå har fått
ansvaret for, er den høye andelen kvinner i resten
av utdanningssystemet, i grunnopplæringen, altså i grunnskole
og videregående skole, som er i ferd
med å bli totalt feminisert. Siden både
representanten Bekkemellem Orheim og jeg er opptatt av likestilling,
tror jeg vi av og til også skulle skifte fokus
og interessere oss for det, for her tror jeg noe av kimen til problemet
ligger. Grunnen til at vi har problemer på høyere
nivåer, er at det er et så kjønnssegregert
arbeidsmarked andre steder, bl.a. i møte med
barn i barnehage og skole.

 Det er vel helt umulig å følge
opp, president?

 Presidenten vil tillate seg å minne
om, siden nasjonalforsamlingen akkurat i dag åpenbart er
spesielt opptatt av muskler, at de primært ikke
er til for å vises, men for å brukes.

Trond Giske – til oppfølgingsspørsmål.

 Jeg kan ikke se at det er helt riktig at
disse problemene finnes i grunnskolen og videregående
utdanning, for det er et faktum at det nå er et flertall av
kvinner blant studentene i høyere utdanning. Det er derfor ikke
rekrutteringen til det akademiske miljøet som er problemet
i forhold til likestilling ved universiteter og høyskoler.
Det er rekrutteringen til lederstillingene ved universiteter og
høyskoler som er problemet. Når 1 av 9 professorater
er besatt av kvinner, må det føles ganske absurd
for alle de kvinnelige studentene i høyere utdanning å møte
en virkelighet som tilhører fortiden. Det er regnet ut
at dersom den naturlige utviklingen skulle fortsette som i dag,
vil det kanskje gå langt inn i det neste århundret
før vi har fått en jevn balanse mellom
menn og kvinner i professoratene.

Mitt spørsmål til statsråden
er derfor: Hva vil statsråden – i tillegg til å sette
i verk kvoteringstiltak – gjøre for å rette
opp denne situasjonen i høyere utdanning?

 Jeg er helt uenig med representanten
Giske i at det sterkt kjønnssegregerte arbeidsmarkedet
vi har, som er et av verdens mest kjønnsdelte arbeidsmarkeder, ikke
påvirker utviklingen høyere opp i samfunnslivet,
om vi kan bruke det uttrykket når det gjelder
lederstillinger. Det føler jeg meg ganske overbevist
om. Når barn møter rollemodeller, bl.a. i barnehage
og skole, som gir et så ensidig bilde av hva menn gjør, og
hva kvinner gjør, påvirker det også holdninger,
valg av fag og utdanning og i hvilken grad man søker seg
til lederstillinger og virkelig har ambisjoner om det.

Men jeg er enig med representanten Giske i
at vi er nødt til – det er det underliggende temaet
her – også å finne fram til
andre tiltak for å rekruttere kvinner til toppstillinger
innen sektoren. Grunnen til det er jo at uansett hva Regjeringen
måtte velge å gjøre når det
gjelder den aktuelle saken, er det ikke sikkert at det
vil føre fram, og da må vi også ha
andre tiltak for å rekruttere flere kvinner.

Jeg vil henvise til at vi skal legge fram en
stortingsmelding til våren om rekruttering av vitenskapelig
personell til høyere utdanning. Der vil man også ta
for seg likestillingsproblematikken som en vesentlig del.

 Vi går videre til neste
hovedspørsmål.

 Jeg vil få stille et spørsmål til
utenriksministeren.

Israel gikk til aksjon i Gaza
i forrige uke for å stoppe bl.a. smugling av
våpen. USAs utenriksminister kalte aksjonen en selvforsvarsaksjon.
Her hjemme gikk utenriksministeren ut og kritiserte Israel i skarpe
ordelag, og Utenriksdepartementet skulle drøfte om ikke Norge
skulle komme med reaksjoner mot Israel som en
straff for aksjonen i Gaza.

Den omtalte aksjonen fra Israel skal på ingen måte forsvares,
og det er debatt internt i den israelske regjering om dette var
riktig. Men vi har nå nesten daglig opplevd terrorhandlinger
fra palestinsk side, i tillegg til at det er avdekket
forsøk på storstilt våpensmugling til
de palestinske områder. Dette
har blitt kritisert av norske myndigheter, men jeg har ikke
opplevd at man fra norsk side har snakket om reaksjoner
som en følge av disse handlingene. Mener utenriksministeren
at det er like naturlig med norske reaksjoner
mot de palestinske myndigheter for
den terrorisme som har sitt utspring
fra deres område, som det er med reaksjoner
mot Israel for deres aksjon i Gaza?

 Jeg blir jevnlig utsatt for to typer kritikk
når det gjelder Midtøsten. Det ene er at jeg ikke
er kritisk nok overfor Israel. Det andre er at jeg ikke
er kritisk nok overfor Palestina. Det er en kritikk som jeg i og
for seg på mange måter kan forstå, fordi
det er grunnlag for å rette kritikk begge veier.

Det jeg imidlertid må være
meget tydelig på, er at det nå er svært
viktig at man bryter voldsspiralen. Det betyr at vi har vært
veldig tydelige i forhold til palestinerne, i forhold til Arafat.
Morten Høglund vil sikkert huske at vi i hele
desember måned var svært tydelige på at
nå måtte Arafat gjøre det han kunne gjøre
for å holde volden under kontroll. Og det presset som omverdenen
da la på ham, var det mange som syntes var urimelig sterkt,
fordi man sa at Arafat ikke hadde så stor kontroll
at det var rimelig å legge det presset på ham.
Vi gjorde det likevel, og vi fikk Arafats tale den 16.
desember, som var et meget tydelig signal til den arabisktalende
befolkning – talen ble holdt på arabisk. Etter
det var det en betydelig nedgang i voldshandlingene, og det er svært
viktig. Men da er det samtidig viktig at man fra israelsk side
viser tilbakeholdenhet og bryter voldsspiralen, og derfor har jeg også en
rekke ganger vært kritisk til de mottiltakene som israelerne
har foretatt. Jeg har f.eks. vært svært kritisk
til alt det som dreier seg om å holde tilbake
midler, og til det å ydmyke selvstyremyndighetene, slik
man gjorde ved å nekte Arafat å reise til Betlehem.
Det som er hensikten med dette, er å forsøke å bidra
til å dempe volden og uroen og få partene tilbake
til å arbeide etter Tenet-planen og gjennomføre
de tillitsskapende tiltak Mitchell-kommisjonen foreslo. Når
det er kommet på plass, ja da er det mulig å komme
videre for å snakke om substans. Og derfor er jeg redd
for at jeg også i mitt virke fremover kommer
til å bli skutt på fra begge sider i debatten.

 Jeg takker for svaret, selv om jeg følte
at jeg ikke fikk svar på det jeg egentlig spurte
om.

Men for å følge opp litt:
Israel og dets befolkning opplever nå gang på gang
terroraksjoner som rammer sterkt. Det skaper frykt og utrygghet,
og man ønsker å få gjort noe
med det. Tilsvarende opplevde USA den 11. september et massivt terrorangrep,
og store deler av verden, inkludert Norge, støttet opp
om væpnede aksjoner for å knuse de terrorister
som stod bak disse gjerningene.

Prinsipielt vil jeg da spørre om ikke
utenriksministeren er enig i at den samme rett som USA hadde til å forsvare
seg mot terror etter 11. september, også må gjelde for
Israel i forhold til palestinsk terror, uten
at vi dermed skal forsvare overgrep mot uskyldige og former for
kollektiv avstraffelse?

 Det var ikke min mening å snakke
meg bort fra spørsmålet, men jeg forstod det slik
at Høglund var opptatt av om jeg hadde satt tilstrekkelig
søkelys på terroren i Midtøsten som kom
fra palestinsk side. Jeg mener meget
bestemt at det søkelyset vi satte på den
på det meget kritiske tidspunktet i desember – da
vi nesten ensidig satte lyset den veien – var
riktig og viktig. Jeg er helt enig i at det må det tas
avstand fra og slås ned på terrorisme
av alle slag. En av grunnene til at Norge etter
råd fra meg avholdt seg fra å stemme for den berømte
sikkerhetsrådsresolusjonen, var jo nettopp at
den ikke var sterk nok når det gjaldt de terroristanslagene
som da hadde vært.

Jeg er ikke i tvil om at vi har vært
meget sterke når det gjelder spørsmålet
om terrorisme. At man har rett til å forsvare seg, er også helt
på det rene. Men det er samtidig på det rene
at man må forsvare seg på en slik måte
at man ikke innleder en voldsspiral, men greier å bryte
den, og det er den beskjeden vi har gitt.

 Vi går videre til neste
hovedspørsmål, og etter reglementets
bestemmelse om tidsskjemaet for muntlig
spørretime, blir det formodentlig det siste hovedspørsmålet
i dagens spørretime.

 Jeg vil gjerne stille et spørsmål
til utdannings- og forskningsministeren.

Ifølge NIBRs rapport om sykehusoppgjøret
mangler fylkeskommunene nærmere 2 milliarder kr etter
at sykehusene ble overført til staten, fordi
staten ikke økonomisk har ryddet opp etter
seg.

Det er de fylkeskommunale sykehusene
som har opparbeidet underskuddet, og ikke de videregående
skolene, men det er de videregående
skolene som nå er nødt til å være
buffer og ta det økonomiske tapet. Resultatene lar ikke
vente på seg. Ifølge NRK for noen dager
siden har Sør-Trøndelag fylkeskommune bestemt
at veldig få privatister vil få ta eksamen, eller
at eksamensavgiften vil fordobles.

Mitt spørsmål er: Er ministeren
bekymret for denne utviklingen? Hva vil ministeren som ansvarlig
for videregående skoler i Norge, gjøre
for å gripe tak i denne problematikken?

 Det er riktig at jeg er ansvarlig
for utdanningspolitikken. Men vi toucher vel her inn på området
kommuneøkonomi, et område som også kommunalministeren
har et betydelig ansvar for. Til sammen har selvfølgelig
Regjeringen ansvaret for det hele.

Jeg mener at staten har ryddet opp
for seg. Kommuner og fylkeskommuner som skoleeiere har ansvaret
for grunnskole og videregående opplæring,
men det er klart at Regjeringen følger situasjonen i Kommune-Norge nøye.
Det er særlig ved to korsveier man vurderer situasjonen.
Det er når man legger fram de årlige budsjettene, og
når man reviderer budsjettene. I den forbindelse vil selvfølgelig
kommuneøkonomien være
et tema også i Regjeringens drøftelser,
og også i de fremlegg vi gjør.

Om jeg er bekymret for tilstanden i norsk skole eller
i videregående opplæring?
Ja, jeg kan alltids være bekymret. Det vi vet
om norsk skole, er at det er store variasjoner. Det er store variasjoner
når det gjelder f.eks. bygg. Der har vi nå iverksatt
en statlig låneordning som jeg er veldig spent på å se
utnyttelsen av, for her kan vi kanskje få en opprustning
av bygg. Og så er jeg veldig opptatt av de variasjonene
vi ser når det gjelder innholdet. Her forsøker
vi å høyne kvaliteten gjennom ulike
typer av tiltak. Men jeg tror aldri vi kommer i den situasjon
at kommuner og fylkeskommuner sier seg strålende
fornøyd med de ressursmessige rammebetingelsene
de har, og at det ikke er noe mer de kunne ønske
seg at staten kunne gjøre. Det vil nok alltid være
slik at man vil kunne ønske seg flere ressurser.
Men jeg tror også vi er nødt til å være opptatt
av systemforandringer og forandringer som går utover selve
pengebruken.

 Jeg vil først takke for svaret.

Om ikke ministeren griper inn, så vil
tilbudet i den videregående skolen
bli ytterligere forringet, er jeg redd for, med nedleggelse av linjefag
og av skoler. Jeg er spesielt bekymret for de konsekvensene
det vil få for de kostnadskrevende
linjer, slik som de yrkesrettede linjene.

Ansvaret for å sikre utdanning i vårt
moderne kompetansesamfunn ligger, mener jeg, hos utdanningsministeren.
Vil ministeren gå inn og gripe tak i kvalitets- og kapasitetskravet
i den videregående skolen?

 Jeg finner ingen grunn til å foregripe
begivenhetenes gang nå. Det er vel slik at det kanskje
foreligger noen skremsler, noen
trusler, men nå får vi se hvordan dette utvikler
seg.

Jeg vil trekke en liten parallell. Forleden
sendte vi ut det vi var nødt til når det gjelder å trekke
tilbake det statlige tilskuddet for deler av landslinjetilbudet,
som en følge av et kutt som skjedde her i Stortinget i
forbindelse med budsjettbehandlingen. Det har vært litt
støy rundt dette i den offentlige debatt, men det kommer
jo nå visse signaler om at fylkeskommunene muligens kan
drive disse tilbudene videre. Vi la opp til å trekke tilbake
det statlige tilskuddet der hvor kostnadene var minst. Og de signalene
vi nå får om at fylkeskommunene kanskje kan se seg
i stand til å drive tilbudene videre, viser at det kanskje
er mulig å prioritere annerledes hvis man virkelig prioriterer
skole og utdanning.

Jeg ønsker at kommuner og
fylker skal prioritere utdanning høyt, og jeg har håp
om at fylkeskommunen nå får et større
incentiv til å gjøre det når dette blir
et veldig viktig virksomhetsområde for fylkene.

 Vi var litt sent ute med møtestart
i dag. Det betyr at vi innenfor den reglementsmessige
klokketimen kan få plass til et hovedspørsmål
til.

 Jeg vil stille et spørsmål
til statsråd Clemet.

En OECD-undersøkelse viser at 13-åringenes
holdninger i forhold til yrkesvalg plasserer Norge
på topp når det gjelder kjønnsforskjeller
og yrkesvalg. Professor Svein Sjøberg ved Universitetet
i Oslo sier at den samme tendensen gjelder eldre
ungdommer. På bakgrunn av at Norge har det mest
kjønnsdelte arbeidsmarkedet i hele OECD, som
statsråden har nevnt, er dette en uheldig og bekymringsverdig
utvikling. Det er kommet signaler om at den sittende regjering bl.a.
vil styrke norskundervisningen og matematikkundervisningen.

Mitt spørsmål er: Hvilken
strategi har statsråden for å styrke likestillingsperspektivet
i norsk skoleverk?

 Det er riktig som representanten er inne
på, at det i den senere tid er avdekket forbausende store
forskjeller i norsk skole, både når
det gjelder faglige ferdigheter og når det gjelder kjønnsforskjeller.
Det er faktisk knyttet til det tema vi var inne
på i en tidligere runde, at kjønnssegregering
og kjønnsdelingen i det norske arbeidsmarkedet
er stort. Vi ser at dette går igjen når vi spør
om elevers interesser, utdannings- og yrkesvalg.

Hva kan dette komme av? Jeg tror det bl.a.
kommer av det kjønnsdelte arbeidsmarkedet barn og unge
møter i barnehage og i skole. Jeg tror det er veldig viktig å rekruttere
flere menn til læreryrket, slik at det til slutt ikke bare
blir kvinner som er i læreryrket. Vi kommer til å satse
på det. Vi skal ganske snart sette i gang en
rekrutteringskampanje for læreryrket, og vi kommer spesielt
til å rette den mot menn, og i og for seg også mot
minoriteter, som vi gjerne vil ha inn i skolen.

Det holder naturligvis ikke bare
med kampanjer. Jeg tror det er viktig å oppgradere dette
yrket på mange måter. Det kan oppgraderes via
høyere lønn med mer individuelle vurderinger,
men det kan også oppgraderes ved at utdanningen
gjøres viktigere, bedre og mer interessant, og
at vi formidler hvor viktig dette yrket er. Vi fremlegger en stortingsmelding
om lærerutdanningen nå i vår. Da kommer
vi til å stille større krav til lærerutdanningens innhold,
og jeg håper at de som gjennomgår lærerutdanningen,
lærerhøyskolen, også tar utdanningen
mer alvorlig. Det finnes visse rapporter som tyder på at
man bruker mindre tid på lærerutdanningen
enn man bruker på mange andre yrkesutdanninger.

Jeg tror at skal man styrke likestillingsperspektivet, handler
det ikke bare om undervisning til elevene eller om
rådgivning, men man må også vise
det i praksis. Det kommer bl.a. an på hvordan lærersammensetningen
er.

 Stoltenberg-regjeringa sørget for
at det ble laget en ny likestillingsveileder for grunnskolen, for
den videregående opplæringen
og for voksenopplæringen. Denne veilederen inneholder en
rekke eksempler på hvordan elever kan
jobbe aktivt med likestilling. Vi har med andre ord verktøyet,
men jeg er usikker på i hvor stor grad dette arbeidet prioriteres
i en hektisk skolehverdag.

Mitt oppfølgingsspørsmål
blir: Hvordan vil statsråden følge opp dette veiledningsarbeidet?

 Skolen har svært mange oppgaver, og
en av dem er å drive undervisning og bruke verktøy
innen likestilling. Jeg har ingen rapporter som tyder
på at dette arbeidet er nedprioritert. Det er mulig at dette også skal
opprioriteres, men jeg tar en generell reservasjon mot å si
det sånn uten videre, uten å gå nøyere inn
i det. Det er fordi svært mange ønsker rettes
mot skolen hele tiden om at man stadig skal putte flere
fag, emner og holdningsskapende arbeid inn i skolen. Til slutt kan
det kanskje bli for mye. Men det er klart at dette er en viktig
verdi- og holdningsformidling.

Jeg vil likevel komme tilbake til
praksis. Når det er slik at ca. 50 pst. av de lærerene
som underviser i matematikk i grunnskolen, har null vekttall i matematikk,
og vi har en meget høy andel kvinnelige lærere
i grunnskolen og vet at kvinner og jenter har mer negative holdninger
til matematikk, så kan man tenke seg at den praksisen elevene
møter i skolen muligens med lærere som ikke har
valgt matematikk og som ikke er så interessert
i matematikk, også påvirker elevenes
faglige ferdigheter og valg i skolesystemet. Det må vi også arbeide
med, selv om det er et mer langsiktig arbeid.

 Presidenten forstår det
slik at rekrutteringsbestrebelsene til læreryrket vil rette
seg spesifikt mot menn og andre minoriteter.

Tiden for den muntlige spørretimen
er omme, og vi går over til den ordinære spørretimen.





                    
                    
                    

 Det blir noen endringer
i den oppsatte spørsmålslisten, og presidenten
viser i den sammenheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 6, fra representanten
Bjørn Jacobsen til utviklingsministeren, blir etter
anmodning fra statsråden flyttet og besvart etter
spørsmål 20.

Spørsmål 8, fra representanten
Marit Arnstad til fiskeriministeren, er trukket tilbake.

Spørsmål 11, fra representanten
Harald T. Nesvik til sosialministeren, vil bli besvart av helseministeren
på vegne av sosialministeren, som er bortreist. Etter
anmodning fra helseministeren blir dette spørsmål
flyttet og besvart etter spørsmål 5,
som skal besvares av samme statsråd.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 11


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 6


    



                    

 Dette spørsmålet,
fra Harald T. Nesvik til sosialministeren, vil bli besvart av helseministeren
på vegne av sosialministeren.

 Jeg vil få lov å stille følgende
spørsmål til den ærede helseminister,
som skal svare på vegne av sosialministeren:

«Etter en lovendring
i 1999 skal trygdeytelser utbetales til mottakerens bankkonto. Trygdekontoret
mottar opplysninger om kontonummer fra Skattedirektoratet og kan
uten brukerens aksept benytte disse til overføring av trygdeytelser.
En del av de konti trygdekontoret får opplysning
om, er ikke vanlige brukskonti, men har begrensninger
på antall uttak pr. år, eller er fra
brukerens side kun beregnet til sparing.

Skal trygdemottakeren måtte akseptere
at slike konti benyttes av trygden?»

 En trygdemottaker skal ikke måtte
akseptere at en konto med uttaksbegrensninger brukes til utbetaling
av disse ytelsene. Etter § 3 i forskrift
gitt 23. april 1999 kan mottakeren velge en annen utbetalingsmåte
når kontoen har uttaksbegrensninger. Det samme gjelder
når det er andre forhold som gjør det vanskelig å anvende
kontoen som brukskonto.

Foreløpig er det heller ikke
slik at kontonummer som innhentes fra Skattedirektoratet, kan brukes
uten å spørre mottakeren. Før jul i fjor
skjedde det imidlertid lovendringer som tok sikte på å legge
forholdene til rette for dette. Forutsetningen er at det gis orientering
ved skatteoppgjøret om at kontonumrene registrert
i Skattedirektoratet også kan bli brukt til trygdeutbetalinger.
Regler om bruk av kontonumrene uten å spørre kan
eventuelt bli gitt i inneværende år.

For ordens skyld nevner jeg at mottakerne kan
unngå problemet med sparekonti ved å opplyse
om riktig kontonummer når de setter fram krav om ytelser.
Det oppfordres til dette, og slike oppfordringer gis også til
dem som var trygdemottakere da ordningen kom i 1999.

Jeg nevner til slutt at trygdeetaten etter
gjeldende regler ikke kan kreve at en trygdemottaker oppretter
konto, selv om utbetaling til konto er den vanligste
og jeg vil si mest ønskelige måten utbetalinger
skjer på i dagens samfunn.

 Jeg takker hjerteligst for svaret fra helseministeren.
Dette virker veldig positivt, for det er faktisk en rekke personer,
særlig eldre, som ønsker å få utbetalt
trygdeytelsen, som tidligere, via giro. Man føler bl.a.
den sikkerheten det gir, eller man har faktisk ikke
andre konti enn en eventuell sparekonto. Så svaret
fra helseministeren er oppløftende,
og jeg ser fram til at dette følges opp i framtiden
på en skikkelig måte.

 Spørsmål 6 blir
tatt opp etter spørsmål 20, og vi går
nå til spørsmål 7.





                

 Dette spørsmålet
er trukket tilbake.





                

 Det foreligger ikke
noe referat.





                    
                    
                    

