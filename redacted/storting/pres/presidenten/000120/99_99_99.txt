 Presidenten vil foreslå at utenriksministerens redegjørelse legges ut til behandling i et senere møte. – Det anses vedtatt.





                    
                    
                    

 Presidenten vil gjere merksam på at direkte tale ikkje er den forma ein skal ha frå Stortingets talarstol.




 Når vi har denne debatten, er det etter min mening viktig å skille ut hva vi diskuterer og hva debatten ikke dreier seg om. Dette er ikke og har ikke fra min side vært ment å skulle være en debatt om norsk kultur og verdien av den. Selvsagt er jeg åpen for fremmede kulturimpulser og synes at mange av dem er positive. Representanten Kvalbukt nevnte poteten. Mesteparten av den maten vi alle spiser, kommer selvfølgelig fra andre land. Fremmede kulturimpulser har vi også på alle andre kulturområder. Det er ikke Norge som har vært foregangslandet når det gjelder kulturell utvikling. 




Jeg har heller ikke påstått at dette dreier seg om noe regnskap, eller foreslått at man skal sette opp noe regnskap over innvandrere. Det jeg har stilt spørsmål om, er om man kan få avklart de offentlige utgiftene, slik at man har et bedre grunnlag for å fatte fornuftige beslutninger og dermed sikre seg at kommunene får de økonomiske tilskudd som de trenger for å føre en fornuftig og ansvarlig integreringspolitikk som er i alles interesse. 




Videre har jeg bevisst valgt å forsøke å legge også denne debatten på et nivå som gjør at den ikke skal kunne karakteriseres som fremmedfiendtlig osv. Jeg har f.eks. unnlatt å komme inn på kostnader forbundet med utgifter til politi- og rettsvesen som følge av kriminalstatistikk, men det betyr ikke at jeg må unnlate å nevne faktiske forhold. En åpen debatt må nettopp innebære at det er adgang til å trekke fram også de negative tingene. Dette betyr selvsagt heller ikke at jeg ser på innvandrere som utelukkende en utgiftspost. Å påstå noe slikt er langt fra den virkelighet som eksisterer her i dag. 




Representanten Signe Øye gav uttrykk for at innvandrere har behov for å komme hit, og at vi har behov for innvandrerne. Jeg skal være enig med representanten Øye i at vi har mange flyktninger som har behov for å komme hit, og at vi bør forsøke å hjelpe disse på en best mulig måte. Det gjør vi ved å hjelpe dem i nærområdene. Når vi har en folkevandring i verden i dag som i stor grad er økonomisk betinget, fordi folk ønsker å bedre sin levestandard – og det skjønner jeg godt at de vil gjøre – så tror jeg ikke Norge løser dette problemet ved å ta flest mulig av disse menneskene inn i Norge. 




 La meg innledningsvis si at jeg setter stor pris på det engasjementet som har vært utvist i denne debatten, for det er i aller høyeste grad en viktig interpellasjon som ligger til grunn for den. 




Jeg er enig i at vi fortsatt har svært mye ugjort på dette feltet, og at vi kan løse mange av oppgavene bedre. Jeg ser på dette med stort alvor. Derfor har jeg også tatt flere initiativ overfor kommunesektoren for å få til en nærmere dialog. Etter min oppfatning dreier dette seg ikke bare om penger. Selv om kostnadsdekningen overfor kommunene er særdeles viktig, dreier det seg også om svært mange andre ting. Det dreier seg ikke minst om holdninger, det dreier seg om måter man organiserer dette på, og det dreier seg om å utveksle erfaringer mellom kommuner. Også mellom kommuner som er sammenliknbare, er det kolossalt store kostnadsforskjeller i forhold til bosettings- og integreringsarbeidet, rett og slett fordi man har organisert det veldig ulikt, fordi man har en svært ulik tilnærming til disse problemstillingene.




Det er riktig at det er uenighet mellom kommunene og staten på noen punkter i beregningsgrunnlaget, og det er riktig at kommunesektoren ikke på alle punkter fullt ut får dekket sine kostnader i forhold til det grunnlag som Beregningsutvalget har kommet fram til i forbindelse med gjennomsnittsbetraktningene. 




Representanten Vidar Kleppe sier at gjennomsnittsberegninger ikke er godt nok. Det er for så vidt riktig, men etter min oppfatning fins det dessverre ikke noe bedre verktøy enn nettopp gjennomsnittsberegninger. For det første er det, som sagt, store variasjoner også mellom sammenliknbare kommuner. Det er ikke mulig – det tror jeg ingen mener – at man kan dele ut blankosjekker som skal dekke kostnader, uavhengig av hvordan kostnadsnivået i den enkelte kommune er. 




Det må selvsagt ligge inne noen incitamenter for å gjøre dette så godt som mulig innenfor en rimelig kostnad. Og når jeg sier så godt som mulig, gjelder det ikke bare økonomi, men også de resultatene man oppnår i forhold til å få flyktninger og asylsøkere raskt ut i arbeid. Det incitamentet må være med. Det ligger der i dag. Noen klarer å utnytte det veldig godt, andre klarer det ikke. 




Det er helt opplagt at det er riktig det som er sagt her, at f.eks. i Oslo er kostnadsnivået høyt. Men veldig mange av dem som kommer hit for annengangsbosetting, er mennesker som i utgangspunktet skal klare seg selv, og som også for en stor del klarer seg selv. Jeg er hjertens enig med representanten Hoddevik i at tilbakesendelsesmuligheter ikke er noe ønskelig verktøy å bruke. Men når det blir framstilt som om at alle flytter til Oslo, uavhengig av om de klarer seg eller ikke, og at Oslo ikke får dekt kostnadene sine, må jeg si at dette reguleres av staten. Det gis også muligheter til å komme med inngrep her, selv om det selvfølgelig ikke er noen ønskelig modell.




Jeg har sagt at vi har mye ugjort, men jeg vil også til slutt få si at det føres en aktiv politikk på dette området for å bli bedre. Derfor har vi også omorganisert store deler av utlendingsforvaltningen, store deler av måten som vi løser oppgavene på, nettopp for å kunne føre en mer aktiv politikk på dette området.




 Fleire har ikkje bede om ordet til sak nr. 2.





                    
                    
                    

 Presidenten vil dog bemerke at når det gjelder bruk av begrepet «fossiler», mener presidenten det er bedre relatert til biologiske og geologiske sammenhenger, men finner for øvrig ikke noen grunn til å reagere siden representanten Næss selv var innom det vanskelige i dette.




 Som alle har vært inne på, står vi foran en urovekkende situasjon også i vårt land når det gjelder utbredelsen av narkotika og narkotikamisbruk. Det ser faktisk dessverre ut som stadig flere ungdommer er villige til eller tar sjansen på å prøve ut narkotiske stoffer. Dette har ført til at enkelte miljøer mener at legalisering av lettere stoffer er veien å gå. Jeg er glad for at det ikke er noen partier her på Stortinget som har falt for fristelsen til å gå den veien. 




Det er først og fremst en ansvarsmobilisering i hjem og familie og holdninger i samfunnet som kan stoppe tilgangen til å prøve ut rusmidler. I den forbindelse vil jeg si at selv om Høyre støtter helhjertet opp om å gjøre metadonbehandling tilgjengelig og også er villig til å prøve ut behandling med Subutex og andre slike midler, er det en fin balansegang mellom nødvendig hjelp, også rent medisinsk, til langtkomne narkomane som man ikke lenger kan ha håp om å gjøre rusfrie, og den signaleffekten det kan gi ut i samfunnet for øvrig om at det er ikke så farlig, for kommer jeg meg ikke ut av det igjen, så er det hjelp å få ved å fortsette å være rusavhengig. 




Behandling er alltid viktig, ikke minst når vi vet at vi egentlig er i etterkant i forhold til dem som ønsker å få hjelp til å komme ut av sitt rusproblem. Men det er heldigvis også en viss positiv utvikling, ikke minst i Oslo, der vi ser at det i fjor – i begynnelsen iallfall – var en nedgang i antall overdosedødsfall og færre utrykninger. 




Men like viktig som behandling er – som også flere har vært inne på, sist Are Næss – forebygging, og det er bare en vellykket forebyggingsstrategi som kan redusere tilgangen til rusmiljøet. Derfor må jeg nok innrømme at det bekymrer meg en smule at Regjeringen og Arbeiderpartiet i årets budsjett ikke har vært villig til å prioritere forebygging og økning av bevilgningene til det forebyggende feltet så mye som vi hadde ønsket. Det blir derfor litt merkelig, synes jeg, når interpellanten sier at forventningene om økt satsing på forebygging dessverre ikke ble innfridd i det budsjettet som Stortinget vedtok for inneværende år. Dette er jo et ansvar som Arbeiderpartiet deler med Regjeringen. 




Da vi hadde et budsjettsamarbeid mellom Høyre, Fremskrittspartiet og regjeringspartiene om fjorårets budsjett, fikk vi til en økning utover det Regjeringen hadde foreslått. Det er ikke tilfellet i år. Regjeringen og Arbeiderpartiet unnlot å stemme for Høyres forslag om økninger på 5 mill. kr, og det er bekymringsfullt når alle er enig i at forebygging er det viktigste og det mest effektive. 




 Interpellanten tar her opp et veldig alvorlig samfunnsproblem. For å møte dette må vi satse på flere tiltak samtidig. Det aller viktigste er å hindre rekruttering av misbrukere. Nå kan det se ut som utviklinga blant de aller yngste har begynt å flate noe ut, og hvis det er riktig, kan det tyde på at opplysning og holdningsskapende arbeid fører fram. For å hindre stadig nye ungdomsgrupper i å bli misbrukere må vi sørge for at gode ungdomstilbud finnes.




Ungdom vil søke fellesskap med andre, de vil ha utfordrende aktiviteter. Det er også viktig at alle barn får oppleve trygghet og får forståelse av eget verd. Gode oppvekstmiljø er et grunnleggende fundament i utviklinga av sunne ungdomskulturer. 




Det holdningsskapende arbeidet må starte tidlig. Skolen må her være en viktig aktør. Vi må også være observante på farene ved miljøskifter, som når ungdommene går over i nye skoler og reiser til nye studiesteder. Jeg vet at enkelte videregående skoler har informasjonssamlinger for elevene ved starten av nytt skoleår, der elevene får orientering om fritidstilbud i området, og samtidig blir det gitt signaler om at de må være kritiske i valg av miljø. Et slikt opplegg bør bli rutine ved alle skoler. Det er et tankekors at de dårlige ungdomsmiljøene ofte er åpne, inkluderende og lette å komme inn i. Men den som er opptatt av en fritidssyssel vedkommende er interessert i, det være seg idrett, musikk, friluftsliv, sjakk, politisk arbeid, vil ikke så lett ramle utenfor. I det hele tatt er det viktig at flest mulig engasjerende tilbud er til stede i ungdomsmiljøene.




Jeg ser på sosialministerens omlegging av den statlige forebyggingsinnsatsen som et viktig tiltak. Det er riktig å flytte den operative innsatsen ut i fylkene og til de miljøene der de skal virke. Det betrakter jeg som et handlekraftig svar på de spørsmål som i dag stilles. Rusmiddeldirektoratet hadde ikke lenger den ønskede forebyggingseffekten.




Det vil også være nødvendig å bevisstgjøre og ansvarliggjøre ungdommen selv. Som samfunn må vi stille opp med positiv stimulans, råd og påvirkning. Men samtidig må vi formidle budskapet at alle har et eget ansvar både for seg selv og for den påvirkning de gir andre. Særlig vil jeg peke på faren som ligger i forskjellige populære festkulturer der nye narkotiske stoffer utprøves. For å opplyse om farene ved disse stoffene vil media kunne være en svært viktig aktør. Jeg tenker da på et bredt spekter av ulike media, fra TV til ungdomsblader. I det hele tatt tror jeg det er viktig at vi som politikere gjør oss kjent med hva ungdommen leser og prøver å få innpass med påvirkningsstoff her. 




Narkobruk finnes i dag over heile landet. Det er derfor viktig i dette forebyggingsarbeidet å styrke politiets innsats. I distriktene, der forholdene er mindre og mer oversiktlige, kan innsats fra politi lett avdekke uheldige miljø i starten og lettere forhindre at disse utbrer seg.




 Det initiativ som representanten Skogholt har tatt ved å reise denne interpellasjonen, er prisverdig. Slik situasjonen utvikler seg på dette området, burde det være grunnlag for en nærmest kontinuerlig debatt i dette hus. Vi bruker atskillig tid på å diskutere saker av langt mindre betydning. Vi står nemlig her overfor et av våre aller største samfunnsproblem, og problemet bare øker uansett hva vi setter inn av tradisjonelle virkemidler. Det synes klart at det vi så langt har foretatt oss, bare er flikking på overflaten på en skute som råtner innenfra. Skal vi forvente å kunne snu utviklingen, må vi være villige til å satse betydelig mer penger på det forebyggende arbeidet. Vi må også begynne å se ting i sammenheng og ikke minst ta konsekvensene av de sammenhengene vi ser, og som til dels ligger åpenbare i dagen. 




Jeg er ikke forundret over utviklingen. Vi har etter hvert fått et samfunn som uansett verdikommisjon, bare blir hardere og hardere, der så godt som alt dreier seg om penger og materielle ting, og alt appellerer til den enkeltes egoisme. TV-skjermene renner over av kjøpepress og vold. Samtidig har vi åpnet slusene for alkoholbruk og skaper det inntrykk overfor ungdommen at alkohol hører til overalt. I tillegg har vi snart ikke et eneste forum hvor vi møtes på tvers av generasjonene. Ungdommen overlates i stor grad til seg selv. Når skolen er slutt, møter de et samfunn som mer og mer blir en jaktmark og ikke et fellesskap. 




Jeg tegner nå et bilde med grov penn, og gjør det helt bevisst. Jeg har alltid undret meg over hvor vanskelig det er å finne penger til forebyggende arbeid når vi vet at vi bare er nødt til å finne penger til å reparere skadene noen år senere. Og alle er jo enige. Det nytter heller ikke å skylde på pengemangel. Det beste bevis for at det kun er viljen det gjelder, er at stortingsflertallet over natten ristet 3 milliarder kr ut av ermene for å oppfylle et lite gjennomtenkt valgløfte. 




Bare gjennom en skikkelig storsatsing på skolen kan vi gjøre noe som virkelig monner. Tenk hva vi kunne oppnådd for bare 1 av de 3 milliarder kr pr. år, brukt bevisst i skoleverket for å hindre at noen faller utenfor. Tidlig i barnehage og skole kan vi se hvilke barn som kan komme ut og kjøre uten ekstrainnsats fra de voksnes side. En slik ekstrainnsats er det ikke plass for i dag på grunn av feilprioritering fra Stortingets side. 




Vår enhetsskole samler alle barn. Det betyr at barn og ungdom kan hjelpe hverandre under ledelse av voksne, og fagfolk kan også settes inn. I skolen kan man gi det forslitte begrepet «solidaritet» et reelt innhold og motvirke mange av de kreftene som barn utsettes for utenfor skolen. Men det krever ressurser – økonomisk og menneskelig. Forskere råder oss til å satse på ungdommen før de begynner med røyk, alkohol eller narkotika. Selvsagt er det riktig. Det er bare i skolen at vi kan nå alle før det skjer. Uten at vi får til en slik storsatsing i grunnskolen, er jeg pessimist. Da vil utviklingen gå sin skjeve gang og problemene bare øke, og dermed også reparasjonskostnadene. Det faktiske forhold er dessuten at pengene vi bruker på barna våre, vil vi få igjen mange ganger senere i form av besparelser. 




 Desperasjonen etter de livsnødvendige narkotiske dosene tvinger mange narkomane til å begå kriminelle handlinger. Døgnet rundt må man jage etter penger for å finansiere neste dose. Det er årsaken til at narkomane begir seg ut på gaten for å spørre: Kan du ikke avse noen småpenger? Hvis man da ikke må ty til kriminelle handlinger. Det må også være unntak at man ikke støter på én eller flere narkomane på tiggerferd på Karl Johan eller for den saks skyld andre steder. Det at velferdssamfunnet ikke fungerer så godt som enkelte politikere ønsker å fremstille det, er en skamplett på det norske samfunn. For mange virker det belastende at slike tilstander nærmest aksepteres av myndighetene. Det er samtidig et bevis for at tilbudene til narkomane er mangelfulle, og at det beror på manglende vilje til å tvangsavvenne narkomane. 




Den økonomiske gevinsten som ligger i narkotikahandel, er høy, og dette er lite risikabelt i Norge. De hensynsløse formidlerne av narkotika vet at strafferammene i Norge er så beskjedne og milde at det blir bekvemt å sone i norske luksusfengsler. Dermed blir fristelsene meget store for dem som ønsker å tjene penger på andres elendighet, uavhengig av om unge mennesker dør. De fleste stoffmisbrukere er dypt fortvilet over sin egen situasjon. At man må begå vinningskriminalitet, betyr faktisk for en god del narkomane at de går på akkord med sin egen moralske overbevisning, men desperasjon er selve drivkraften til handlingene. 




Foreldre og familie lider også under at narkotikaen får tak i deres avkom, og de ønsker ofte ikke noe annet enn at deres barn skal tvangsavvennes av ulike grunner. Mange foreldre lever under forhold med handlinger som grenser mot terror, vold og trusler for at deres barn skal få penger til stoff. 




Derfor er det skremmende og fullstendig uansvarlig at narkotikaadvokater så kan hevde at folk må få bruke de narkotiske stoffene som de selv vil. Justisministeren og undertegnede hadde i forrige ukes spørretime et oppgjør om etikken hos asyladvokatene. Det viser seg at etikken også er svært mangelfull hos noen narkotikaadvokater som lever av å forsvare kriminelle rusmiddelmisbrukere. I tillegg fremstår advokater og forherliger bruken, fordi de selv har forsøkt både hasj og LSD. Bedre blir det heller ikke når enkelte politijurister tar til orde for mildere narkotikastraffer i Norge. 




Til tross for at flere vil ende i rennestenen, påvirker det ikke avdankede sofaliberalere at ungdom med fremtiden foran seg, faktisk vil gå til grunne. Hvor er Verdikommisjonen?




Kampen mot narkotika er langt fra tapt når undersøkelser viser at godt over 80 pst. av alle norske 21-åringer aldri har prøvd hasj eller andre narkotiske stoffer. Det er ikke bare en kamp om å få tilstrekkelige behandlings- og rehabiliteringsplasser, men det er også en kamp for å få tilstrekkelig og nødvendig heving av minstestraffer for omsetning av narkotika og for organisert kriminalitet. (Presidenten klubber) På straffeområdet svikter både Arbeiderpartiet og Regjeringen, fordi man i størst mulig grad ønsker best mulig kriminalomsorg (presidenten klubber) for de kriminelle.




 Presidenten minner om taletidsbegrensningen på tre minutter.




 Jeg er glad det er sosialministeren som er denne interpellasjonens adressat. Også på justissektoren jobber man mye på dette feltet, og der er det blitt sagt at det er mye kriminalitet i rusmiljøet og mye rus i det kriminelle miljøet. Og det er sant! 




Det et ungt menneske tror er et uskyldig eksperiment med noen piller i helgen, blir for noen avhengighet, et forbruk som brer seg, det blir dyrt, og kriminaliteten er nær. Og vi kan løpe etter ulovlig misbruk, vi kan løpe etter brukere, langere og bakmenn, men det er et evig løp. For hver bakmann som blir tatt, kommer nye bakmenn og nye brukere. Så lenge det er etterspørsel, får vi også nye leveranser. Derfor er det så viktig – i tillegg til at vi på justissektoren løper – at vi hjelper folk ut av misbruket, og ikke minst at vi forhindrer nye misbruk. Derfor er kampen mot narkotika så veldig mye mer enn justispolitikk.




Flere har i debatten pekt på den skremmende spredningen av narkotikamisbruk vi har sett i de siste årene. Da jeg var tenåring i Sarpsborg på begynnelsen av 1980-tallet, visste vi om hasj som rusmiddel, og vi visste hvilke mystiske, bortgjemte bakgårder som måtte oppsøkes for å få kjøpt noen gram. Men i dag blir tenåringene i Sarpsborg tilbudt harde narkotiske stoffer og får kjøpt dem på ungdomsskolen, i sitt daglige virke, og stoffene blir tilbudt åpenlyst på utesteder i Sarpsborg. En tenåring i dag må stadig si aktivt nei til narkotika, mens for noen år siden – da jeg var tenåring – måtte vi aktivt oppsøke de bortgjemte krokene. Det er alvorlig!




Også fengslene sliter med narkotikaproblemet. En hermetisk lukking av fengslene er ikke praktisk mulig og dessuten uforenlig med en kriminalomsorg som skal drive rehabilitering. Det er ikke snakk om å være snille med de innsatte, som representanten før meg antydet, men det er snakk om å få dem ut av det narkotikamisbruket de driver med. 




Mye er ugjort i fengslene, men noe er også gjort, f.eks. Stifinner-prosjektet i Oslo kretsfengsel, der den innsatte inngår en kontrakt om rusfri soning, arbeider aktivt med holdninger og det å få startet et nytt liv. Men der ser vi problemer som jeg håper sosialministeren vil rydde opp i. Når man kommer til den såkalte fase tre i Stifinner-prosjektet, nemlig oppfølgingen når man kommer ut av fengslet, så svikter fylkeskommunene. De gir ikke den økonomiske garantien som skal til når den innsatte kommer inn i en behandlingsinstitusjon. Det medfører at mange ikke får den viktige sistefasen. Dermed faller de tilbake til det gamle miljøet, og noen deltar ikke i det hele tatt. 




Jeg vil derfor spørre sosialministeren: Hvilke grep vil hun foreta for at fylkeskommunene tar det ansvaret de faktisk er pålagt?




 Jeg vil få takke for et bredt og godt engasjement i denne interpellasjonsdebatten.




Vi vet sikkert mer enn nok, blir det hevdet. Men jeg tror ikke vi har den kunnskap vi trenger for å iverksette de rette tiltakene. Jeg tror behovet for en mer helhetlig narkotikapolitikk absolutt er til stede. Mange fagfolk etterlyser også en slik samordning. 




Statsråden har en positiv innstilling til å ville gripe fatt i utfordringene, og Stortinget bevilger midler. Likevel ser vi at vi har et meget stort antall overdosedødsfall. Mens vi tidligere hadde ovedosedødsfallene i hovedsak i Oslo, har vi nå flere overdosedødsfall utenfor Oslo enn i hovedstaden. Stadig flere tar i bruk narkotika. Jeg synes dette burde være et klart signal om at vi ikke har god nok oversikt og ikke iverksetter de rette tiltakene. Jeg mener dette gjelder det forebyggende arbeidet, behandlingsopplegg mv. 




Statsråden viste til de innspillene hennes arbeidsgruppe hadde kommet med, og som nå er ute – eller hadde vært ute – på høring. Jeg er redd for at arbeidsgruppen har hatt noe kort tid på å utføre dette viktige arbeidet, og at man ikke har god nok oversikt over situasjonen rundt omkring i landet for å fremme best mulige forslag til tiltak. Jeg håper jeg tar feil på dette området. 




Representanten Høegh hadde en merknad til det som er bevilget i år til det forebyggende arbeidet. Jeg har ikke lagt ansvaret på noe enkelt parti for de manglende bevilgninger til det forebyggende arbeidet. Jeg tok opp dette i erkjennelsen av at vi på dette området, som på mange andre, er for lite flinke til å prioritere det forebyggende arbeidet. Men i en konkurranse om hvem som bevilger mest, slik som representanten Høegh påpekte, tror ikke jeg det reelle behovet er pluss/minus 5 mill. kr, men at behovet dessverre er det mangedobbelte. 




Jeg håper statsråden vil bidra til at prosjekt for behandling ved hjelp av Subutex, vil få en rask og effektiv behandling, og ikke måtte vente i en lang kø for metadonassistert behandling. 




Med stor interesse har jeg registrert at statsråden ikke er enig med sin sjef i at det er behov for en uavhengig narkotikakommisjon. Kan vi likevel håpe på at statsråden vil vurdere statsministerens forslag enda en gang? Og vil statsråden ta initiativ til at vi får en statlig handlingsplan for rusfeltet?




 Eg er glad for den breie semja som det er i Stortinget – og som har kome fram på nytt i dag – når det gjeld sterkare innsats for å forhindra rusmiddelmisbruk. Har statsministeren varsla ein narkotikakommisjon? Han har sagt at han er open for å vurdera det. 




Professor Andenæs tok til orde for ein gjennomgang av lovgjevinga og strafferammene med sikte på ei liberalisering, det var hans engasjement for ein narkotikakommisjon. Det oppfattar eg som noko heilt anna enn den heilskaplege gjennomgangen som Skogholt tar til orde for. Og det er altså ein slik heilskapleg gjennomgang Regjeringa no følgjer opp ved ein gjennomgang av det førebyggjande arbeidet og ved ein gjennomgang på behandlingssida gjennom Nesvåg-gruppa sine rapportar. 




Så er det fleire her som har spurt om når vi får høve til å gå nærare inn i denne heilskapen og handlingsplanen. Tømmerås kjem inn på det med det viktige ansvaret som fylkeskommunen har. Eg ser føre meg at høyringsfråsegnene frå Nesvåg-gruppa sitt arbeid skal danna grunnlag for ei ny sak til Stortinget. Det mest realistiske med omsyn til å få til ein endå meir gjennomtenkt og altomfattande handlingsplan enn den vi har hatt til no, vil vera våren 2001. I mellomtida må vi bruka den kunnskapen som vi har. 




Vi veit at internasjonal produksjon og omsetning aukar. Det fører til auka tilgang òg i Noreg. Difor er det viktig å styrkja det internasjonale samarbeidet, både om alternativ produksjon til narkotika og det internasjonale politisamarbeidet. 




Så veit vi òg nok til å ta med i det vidare arbeidet at det er ingen enkel veg for den som vil ut av sitt rusmiddelmisbruk. Det inneber at vi må ha ei rekkje tiltak og tilbod når det gjeld behandling. Men vi veit at langsiktig oppfølging gjev betre resultat, og det tilseier at vi ikkje minst må styrkja ettervernet. Så må vi styrkja samarbeidet på tvers, det har vi gjort mellom Sosial- og Helsedepartementet og Justisdepartementet. Vi har òg sett ned ei gruppe som ser på dei gode modellane lokalt for å styrkja sosial-, helse- og justissektoren, arbeidsliv og kva det elles måtte vera. Førebygging må ha fyrste prioritet, og difor må vi ha denne gjennomgangen, som eg håpar vil gje resultat. 




 Dermed er debatten i sak nr. 3 slutt. 





                    
                    
                    

