  Ærede medrepresentanter!

Det var med sorg Stortinget mottok meldingen
om at tidligere stortingsrepresentant for Arbeiderpartiet Valter Gabrielsen,
fra Finnmark, døde 23. desember, 78 år gammel.

Valter Gabrielsen var født 4. februar
1921 i Knarrvik i Hordaland, men vokste opp i Vardø. Etter
middelskoleeksamen og kystskippereksamen i 1939 valgte han fiskeryrket
som levevei.

Valter Gabrielsen ble tidlig opptatt av levekårene
for kystfolket og engasjerte seg både politisk og organisatorisk
i Norges Fiskarlag. I årene 1947 til 1965 var han tillitsvalgt
for Finnmark Fiskarlag. Gabrielsen var med i Vardø bystyre
og formannskap fra 1947 til 1951, og i Nordkapp kommunestyre og
formannskap fra 1955 til 1965.

Fra 1965 ble han valgt som fast representant
til Stortinget for Finnmark Arbeiderparti og var representant fram
til 1981. Med sin bakgrunn som fisker og fiskeskipper var Valter
Gabrielsen et selvskrevent medlem av sjøfarts- og fiskerikomiteen,
og de siste åtte årene var han også komiteens
leder.

Her på Stortinget ble Valter Gabrielsen
kystbefolkningens fremste talsmann. Han var en samarbeidets mann, som
rådførte seg med andre, og som lette etter praktiske løsninger
til beste for dem han var valgt for. I hele sitt politiske virke
var han opptatt av å sikre levekårene for kystbefolkningen
og av å ivareta sin oppgave som deres tillitsmann og talsmann.
En hensiktsmessig organisering av norsk fiskerinæring,
råstoffproblematikk, kvoteordninger og økt satsing
på maritim forskning var sentrale begreper og en drivkraft
i Gabrielsens politiske arbeid. Han hadde en sterk vilje og tro
på at det gikk an å skape en god framtid for alle.

Han var kjent for sitt smittende gode humør
og behagelige vesen, som gjorde det lett å samarbeide med
ham. Og ikke minst beholdt han evnen til å gløde
for sine saker gjennom alle sine år her på Stortinget.

Etter at han sluttet som stortingsrepresentant,
fortsatte han sitt arbeid i noen år for Norges Fiskarlag,
før han gikk over i pensjonistenes rekker.

Det er med dyp respekt vi lyser fred over Valter
Gabrielsens minne.

Representantene påhørte stående
presidentens minnetale.

 Representanten Trond 

Giske

,
som har vært permittert, har igjen tatt sete.

Valg av settepresident

 Presidenten vil foreslå at
det velges en settepresident for Stortingets møte i dag – og
anser det som vedtatt.

  

(fra salen): 

Jeg tillater meg å foreslå Ursula
Evje.

 Ursula Evje er foreslått
som settepresident for dagens møte. Andre forslag foreligger
ikke – og Ursula Evje er enstemmig valgt som settepresident.





                    
                    
                    

 Ingen har bedt om ordet.

(Votering, se side 1738)





                    

 Det voteres over forslag fra representanten
Erna Solberg på vegne av Fremskrittspartiet og Høyre oversendt
fra Odelstingets møte 17. desember 1999:

 «Stortinget
ber Regjeringen bruke unntaksmuligheten i § 26 siste ledd
til å lage et forenklet regelverk med lavere garantikrav
for formidling av tjenester som praktikant, barnevakt, dagmamma
og for særlige distriktsbaserte virksomheter med lav omsetning.»

Votering:

 Forslaget fra Fremskrittspartiet og Høyre ble
med 60 mot 34 stemmer ikke bifalt.

(Voteringsutskrift kl. 12.45.38)


                    
                    

 Ingen har bedt om ordet.

(Votering, se side 1738)





                    

 Det voteres over forslag fra representanten
Erna Solberg på vegne av Fremskrittspartiet og Høyre oversendt
fra Odelstingets møte 17. desember 1999: 

 «Stortinget
ber Regjeringen legge frem alternative modeller til å etablere
et vikarbyrå i offentlig regi for å etablere ordninger
hvor arbeidsmarkedsetaten kan inngå partnerskap med private
vikarbyråer eller arbeidsformidlere, og offentlige eller
private brukere for å videreutvikle områdene
som er skissert lagt inn under et vikarbyrå eller finansiert
gjennom betaling fra brukeren.»

Votering:

 Forslaget fra Fremskrittspartiet og Høyre ble
med 67 mot 33 stemmer ikke bifalt.

(Voteringsutskrift kl. 12.46.08)


                    
                    

 Vi går da til votering over
sakene på dagens kart.

Til sakene nr. 1, 2 og 3 foreligger det ikke
noe voteringstema.





                
                
                

Voteringen i en sak finnes i slutten av referatet for hver enkelt sak.


            


            

