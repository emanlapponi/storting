 Det blir replikkordskifte.




 Først til dette med overraskelsen blant ordførerne i Finnmark. Det er et faktum, og det synes jeg Regjeringen og statsråden bør ta med seg, at ordførere i Finnmark, ikke minst fra Arbeiderpartiet, føler dette som overraskende. Kanskje de så for seg noe annet i NOU-en, kanskje så de for seg noe annet i den prosessen som har vært tidligere, men faktum er at når de nå ser – og erfarer – virkningen av den politikken Regjeringen står for, virkningen av finnmarksloven osv., er det altså slik at svært mange av Arbeiderpartiets egne folk er imot finnmarksloven i dag.




Så til dette med brede internasjonale avtaler som statsråden henviste til. Det er én avtale som det henvises til i forhold til Sametinget og samiske rettigheter, og det er ILO-konvensjonen nr. 169, som knapt nok kan kalles en særlig bred avtale. Det er snakk om at 17 land har tiltrådt denne, og ingen andre enn Norge blant de landene der det bor samer – altså Norge, Sverige, Finland og Russland – har tiltrådt den konvensjonen.




Hvordan kan statsråden hevde at dette er brede, internasjonale avtaler?




 Det er vel ikke slik at urfolks rettigheter bare er hjemlet i ILO-konvensjon nr. 169. Det er vel nok et eksempel på at mangelfulle analyser ligger bak Fremskrittspartiets standpunkt. Hvis man gjennomgår helheten i FNs håndtering av urfolkspørsmål, og også andre menneskerettighetsorganers håndtering av spørsmålet om urfolk, ser man at deres rettigheter er hjemlet i en langt større bredde enn bare i ILO-konvensjonen.




Så er det et faktum at den innsigelsesretten som diskuteres i forbindelse med plan- og bygningsloven, er omtalt i NOU-en, og den har vært på høring ute i kommunene. Jeg må si at jeg tror at ordførerne i Finnmark – og det politiske systemet der – kan lese. De har lest forslaget, og det har vært på høring.




 Jeg prøver å oppfordre statsråden til å sette seg ned og lese litt i media, i aviser fra Finnmark. Da vil han kanskje se at situasjonen er litt annerledes enn det han prøver å fremstille den som. Den er tvert imot snarere slik at ordførere i Finnmark, ikke minst fra Arbeiderpartiet, føler at dette er vedtak som er presset nedover hodet på dem, særlig når det er konsultasjoner i forkant av en høring blant kommunene.




Men tilbake til dette med internasjonale konvensjoner. Kan statsråden henvise til noe sted i de internasjonale konvensjonene som Norge har tiltrådt, med unntak av ILO-konvensjon nr. 169, som danner grunnlag for at vi skal ha en etnisk basert sammensatt valgt forsamling av samer i Norge? Dette er noe som opprinnelig var påtenkt og tiltenkt indianere i Sør-Amerika. Det var ikke tiltenkt samer i Norge, for å ta det som utgangspunkt. Da blir det litt merkelig at man henviser til alle andre konvensjoner. Gi meg ett eksempel på en konvensjon som begrunner Sametinget i Norge.




 Jeg opplever til stadighet når jeg diskuterer med representanten Amundsen, at når han møter motstand mot det han gir uttrykk for, bare glir han av gårde og skifter standpunkt.




Nå sier Amundsen at her har det vært konsultasjoner før kommunene ble hørt. Det er nok en gang faktisk feil. NOU-en er hørt med forslaget. Alle høringsuttalelsene har kommet inn, og på det grunnlaget har man ført konsultasjoner. Så det er å villede Stortinget. Man legger vekt på gale opplysninger. NOU-en er hørt. Den har vært sendt til alle kommunene i Finnmark. Alle har hatt muligheten til å uttale seg før konsultasjonene ble gjennomført. Det er greit nok at man er uenig, men man må forholde seg til det faktum at man er hørt.




 Fleire har ikkje bedt om ordet til replikk.




Fleire har heller ikkje bedt om ordet til sak nr. 7.

(Votering, sjå side 3598)





                    

