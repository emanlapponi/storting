 Representanten Arne Sortevik vil framsette et privat forslag.




 På vegne av representantene Bård Hoksrud, Per Sandberg, Kenneth Svendsen og meg selv har jeg fornøyelsen av å sette frem forslag om en vurdering av samferdselsmessige tiltak som kan sikre øysamfunn og kystkommuner bedre næringsmessig verdiskaping.




 Representanten Gunvald Ludvigsen vil framsette et privat forslag.




 På vegner av representantane Trine Skei Grande, Odd Einar Dørum, Gunn Berit Gjerde og meg sjølv har eg gleda av å fremme eit privat forslag om ny finansieringsmodell for kulturbygg i Noreg.




 Representanten Inge Lønning vil framsette et privat forslag.




 På vegne av representantene Erna Solberg, Torbjørn Hansen, Petter Løvik og meg selv har jeg gleden av å fremsette forslag om tiltak for bedring av matsikkerhet.




 Representanten Elisabeth Aspaker vil framsette et privat forslag.




 På vegne av representantene André Oktay Dahl, Olemic Thommessen og meg selv har jeg gleden av å fremme forslag om bekjempelse av seksuelle overgrep mot barn med særlig fokus på barn og unges økte bruk av nye elektroniske media.




 Representanten André Oktay Dahl vil framsette et privat forslag.




 På vegne av representantene Elisabeth Aspaker, Gunnar Gundersen, Olemic Thommessen og meg selv har jeg den glede å fremme forslag om nasjonal antidopinglovgiving.




 Representanten Gunnar Kvassheim vil framsette et privat forslag.




 På vegne av representantene Gunn Berit Gjerde, Lars Sponheim, André N. Skjelstad og meg selv har jeg gleden av å fremme forslag om å justere beløpsgrensene for arbeidsgiveravgiftsfritak for lønnet arbeid for veldedig eller allmennyttig institusjon eller organisasjon i tråd med den generelle lønnsveksten.




 Representanten Endre Skjervø vil framsette et privat forslag.




 På vegne av representantene Harald T. Nesvik, Vigdis Giltun, Jan Henrik Fredriksen og undertegnede fremmes forslag om å opprette en ny samordnet erstatningsordning for dem som er blitt smittet av hepatitt C gjennom blodoverføringer i det norske helsevesen, i tråd med Hepatitt C-utvalgets tilråding.




 Forslagene vil bli behandlet på reglementsmessig måte.





                    
                    
                    

 Etter ønske fra arbeids- og sosialkomiteen vil presidenten foreslå at taletiden begrenses til 40 minutter og fordeles med inntil 5 minutter til hvert parti og inntil 5 minutter til statsråden.




Videre vil presidenten foreslå at det gis anledning til replikkordskifte innenfor den fordelte taletid på inntil fem replikker etter statsrådens innlegg.




Videre blir det foreslått at de som måtte tegne seg på talerlisten utover den fordelte taletid, får en taletid på inntil 3 minutter.




– Det anses vedtatt.




 

(ordfører for saken):

 I forbindelse med statsbudsjettet for 2006 ble det bevilget 320 mill. kr til oppstart og implementering av NAV-reformen i 2006. Dette er en viktig reform, som gjennom et samarbeid mellom trygdeetaten, arbeidskontorene og de kommunale sosialkontorene skal legge til rette for å hjelpe dem som trenger det, gjennom en kronglete jungel av regler som til nå har vært stengt av vanntette skott mellom de samme etatene.




Regjeringen har foretatt en gjennomgang og en samlet vurdering av gjennomføringsaktivitetene for NAV-reformen basert på oppdaterte planer og budsjettanslag for 2006. Gjennomgangen viser at dersom man ønsker å følge gjennomføringsplanen, vil det måtte foretas beslutninger som binder opp et betydelig høyere beløp enn 320 mill. kr. Uten en framskynding av tilleggsbevilgning for 2006 vil implementeringen av NAV-reformen forskyves i tid.




Det er spesielt viktig at IKT-plattformen kommer på plass, og det forutsettes da betydelige utredningskostnader som prosjektet ikke har tatt innover seg. Gjennomføringen av prosjektet krever at et stort antall av aktiviteter som er avhengige av hverandre, drives fram samtidig.




En langsommere gjennomføring av NAV-reformen enn det som er lagt til grunn av Stortinget, vil innebære mulighetene for at gevinstrealisering og bedre formålseffektivitet skyves ut i tid, jf. omtale i St.prp. nr. 1. Det er derfor en enstemmig komite som anbefaler den foreslåtte bevilgningen.




Det er likevel grunnlag for noen kommentarer. Allerede etter ca. tre måneder kommer Regjeringen tilbake til Stortinget for å be om mer penger til prosjektet for 2006, og ikke nok med at det er en økning av budsjettet, men sprekken er i løpet av tre måneder på over 100 pst. Selv om kostnadene i budsjettinnstillingen som ble behandlet i desember om statens og kommunenes andel av NAV-reformen, og som lå som en forutsetning for oppstart av reformen i 2006, var anslag, synes jeg en bom på over 100 pst. er temmelig drøyt.




Fremskrittspartiet er sterkt kritisk til at kostnadskalkylene for implementeringen av reformen allerede etter kort tid viser seg å være så feilaktige. Det er derfor grunn til å be Regjeringen følge nøye med i den videre framdriften av reformen, og ikke minst på kostnadssiden.




De samlede kostnadene for reformen er beregnet til ca. 3 milliarder kr. For å komme videre med NAV-reformen trengs det totalt 696,5 mill. kr i 2006 i tillegg til kommunenes andel. Fremskrittspartiet legger til grunn at økningen i budsjettet for 2006 ikke er en økning av den totale rammen, men kun en forskyvning av bevilgningene fram i tid. Fremskrittspartiet legger videre til grunn at kostnadene med utvikling av IKT er kvalitetssikret på en slik måte at kostnadsoverskridelser ikke framkommer. På denne bakgrunn støtter som sagt Fremskrittspartiet Regjeringens forslag til tilleggsbevilgninger på 376,5 mill. kr til gjennomføring av NAV-reformen i 2006.




For ordens skyld vil jeg nevne at det kun er økning av budsjettet vi nå behandler, og at det ikke er en ny behandling av saken i seg selv. Derfor fremmer ikke Fremskrittspartiet sine alternative forslag som ble behandlet da reformen ble debattert, som bl.a. det gode forslag om at sosialkontorene burde overføres til staten. Dette vil vi selvfølgelig komme tilbake til når loven kommer til behandling.




 Å gjennomføre en reform av arbeids- og velferdsforvaltningen har vært et tverrpolitisk ønske i flere år. Det er mange i Norge som ufrivillig står utenfor arbeidslivet. Det er mange som passivt mottar stønader, og som heller hadde ønsket å få være i aktivitet.




I dag følges folk opp av ulike etater, og flere opplever å falle mellom system og regelverk. Å møte folk med et samlet virkemiddelapparat er derfor en nødvendighet for å realisere målet om å få flere i aktivitet og i arbeid. Derfor er også behovet for en reform av etatene som skal forvalte disse virkemidlene, stort. NAV-reformen er etterlengtet, og etableringen skal nå skje.




For Arbeiderpartiet er det viktig at reformen blir gjennomført i det tempoet som er planlagt, at IKT-systemet kommer på plass, at den faktiske sammenslåingen skjer, og at kontorer etableres ute i kommunene. Det er knyttet store forventninger til reformen rundt om i landet blant de ansatte i kommunene og i etatene og ikke minst blant mange av dem som skal benytte seg av de tjenestene som NAV-kontorene skal yte, og som trenger disse tjenestene.




Skal reformen bli vellykket, må vi ha framdrift, og det er det den saken vi har til behandling i dag, dreier seg om. Fremskrittspartiet uttrykker i merknads form, og nå ved representanten Kenneth Svendsen, sterk kritikk til at Regjeringen ber om ekstra bevilgninger nå. Det forundrer meg litt. Stortinget er ved flere anledninger blitt gjort oppmerksom på usikkerheten rundt kostnadene ved reformen, bl.a. gjennom stortingsmeldingen om en ny arbeids- og velferdsforvaltning og under behandlingen av statsbudsjettet for i år. Stortinget har derfor vært klar over at det ville være behov for ekstra bevilgninger for å gjennomføre reformen. Når vi nå da har fått en sak om nettopp en tilleggsbevilgning, kan ikke det komme som en overraskelse. At reformen er ressurskrevende, har det heller aldri vært noen tvil om. Det vil derfor være nødvendig også i tida framover å foreta vurderinger i forhold til framdrift og kostnader. Stortinget har ønsket, og vedtatt, at NAV-reformen skal gjennomføres, og da må også Stortinget ta på seg de forpliktelsene den beslutningen innebærer.




Arbeiderpartiet ser fram til at reformen skal bli satt ut i livet nå. Det vil bli krevende å gjennomføre den, men den er helt nødvendig. Alle prosjekter og forsøk som allerede er gjort, viser at ved å jobbe i fellesskap, ved å tenke nytt og sammen, oppnår man resultater. Vi støtter derfor den vurderingen som Regjeringen har gjort rundt behovet for ekstra bevilgninger, for vi er nødt til å følge planen for gjennomføring slik den ligger.




 Stortinget skal i dag behandle og vedta en tilleggsbevilgning for å gjennomføre den såkalte NAV-reformen. Det gir oss også anledning til å knytte noen kommentarer til de utfordringer som denne reformen stiller oss overfor. Vi har fra komiteens side i den senere tid gjennomført en relativt stor reisevirksomhet til ulike kontorer rundt omkring i landet, sett på hvordan dette arbeidet går underveis og møtt lokale krefter innenfor både Aetat, trygdeetaten og kommunenes sosialtjeneste.




Det er riktig at det knytter seg store forventninger til denne reformen, og at det, etter hva vi har kunnet registrere, er en positiv vilje til å forsøke å gjennomføre dette etter de intensjonene som Stortinget la til grunn da man vedtok reformen. Derfor er det viktig at vi i dag vedtar den tilleggsbevilgningen som vi er invitert til av Regjeringen, rett og slett for å holde tempoet oppe og ikke miste momentum i saken.




Reformer av denne størrelse og denne type er krevende. Det er alltid slik at reformer og omstillinger har et potensial til å kunne bli en stor suksess, men også en dundrende fiasko. Vi vet av erfaring at ved store omstillinger og reformer kan det som er av motkrefter, skape problemer underveis. Derfor tror jeg det er veldig viktig at Stortinget er helt tydelig på at reformen skal gjennomføres etter de forutsetninger og intensjoner som i sin tid var hele grunnlaget for vedtaket om denne reformen, nemlig at det skal være en brukerorientert reform, hvor brukerens behov settes i fokus, og hvor den enkelte ikke blir en kasteball mellom ulike statlige og kommunale systemer og sendes fra kontor til kontor. Det er selve grunnideen. I tillegg er det svært viktig at man fokuserer på arbeidslinjen, at alle de som kan og vil, skal få en ny sjanse til å gå fra trygd over i aktivitet og arbeid.




Disse to grunnforutsetningene er helt avgjørende for at dette skal bli den suksessen som vi alle håper på. Jeg er derfor glad for at statsråden og den nye regjeringen fortsetter det arbeidet som den forrige regjeringen la til grunn, og med så stort engasjement gir uttrykk for at den har til hensikt å gjennomføre reformen og holde tempoet oppe. Jeg vil bare minne om – når jeg nå har registrert glede over det – at det altså var den forrige samarbeidsregjeringen og den daværende sosialminister Ingjerd Schou som fremmet forslag om og fikk vedtatt dette av et bredt flertall i Stortinget.




Vi kommer fra Høyres side til å følge dette reformarbeidet med argusøyne i tiden fremover og å være en konstruktiv medspiller for å bidra til at dette blir den suksessen som velferdssamfunnet faktisk trenger.




 

(komiteens leder):

Dette er den største forvaltningsreformen vi har gjennomført på svært mange år. Den omfatter ca. 12 000 statlig ansatte og 4 000 kommunalt ansatte. Det betyr at det er en svært krevende prosess vi nå er inne i. Det er derfor med litt overraskelse jeg hører at Fremskrittspartiet gjentar kritikken som de også har i innstillingen, fra talerstolen i dag. Jeg oppfatter kritikken som grunnløs.




Denne bevilgningen er ingen sprekk, slik den blir omtalt. Bevilgningen er nødvendig for at vi skal kunne gjennomføre den reformen som vi alle sammen er dundrende enige om, og som vi vil skal lykkes, nettopp fordi reformen er til for dem som har det vanskeligst i dette landet. Derfor er vi faktisk nødt til å gjøre denne jobben ordentlig. Det var varslet at bevilgningsbehovet var usikkert. Denne regjeringen og dette flertallet er ikke innstilt på at det skal brukes mer penger enn nødvendig på den administrative delen av reformen. Det er viktig. Men det er nødvendig å etablere både en organisasjon og et IKT-system som fungerer for disse tre etatene. Det er krevende. Vi har hatt en del saker som dette før, der det har vist seg vanskelig både å kalkulere på forhånd og å få det til å gå bra underveis. Så det er kanskje et område vi alle sammen er spent på.




Ikke minst er det utrolig viktig at man får på plass kompetanseoppbyggingen i disse etatene, for det kommer til å være en krevende jobb for dem som skal jobbe her, å lykkes i møte med brukerne som trenger hjelp både til å få en inntektssikring de kan leve av, til å komme i aktivitet, til å habilitere og rehabilitere livene sine, og også til å komme i arbeid. Det er viktig at vi gjør den jobben ordentlig, for det er en viktig forutsetning i møte mellom brukeren og den som skal hjelpe brukeren gjennom den kronglete labyrinten det kanskje er å komme seg over i en annen livssituasjon, at de som skal hjelpe, har trygghet og kompetanse i jobben de skal utføre. Jeg er helt sikker på at vi gjennom en innholdsreform greier å gi dem verktøy, virkemiddel og armslag til å kunne gjøre jobben smidigere enn i dag. Det er liksom suksessfaktorene for å kunne lykkes.




Denne bevilgningen er nødvendig. Vi skal følge nøye med på at vi ikke bruker mer ressurser enn nødvendig på den administrative reformen. Det er utrolig viktig nå at man også har økonomisk rom til å legge innhold inn i NAV-reformen som gjør at vi har noe å tilby brukerne som kommer dit og har behov for enten kompetanseheving, sosialfaglig oppfølging eller hjelp til å sikre inntekten sin i framtida. Derfor er det en enstemmig komite som anbefaler dette, og det er ingen grunn til å reise kritikk mot Regjeringen for den måten den har håndtert denne saken på.




 Da Stortinget vedtok statsbudsjettet for inneværende år, ble det bevilget 320 mill. kr til NAV-reformen. Det ble imidlertid varslet i både Bondevik II-regjeringens budsjettproposisjon og Stoltenberg-regjeringens tilleggsproposisjon at man ville komme tilbake med ytterligere bevilgningsforslag i revidert nasjonalbudsjett for 2006.




Kristelig Folkeparti støtter Regjeringens forslag om at det allerede nå bevilges ytterligere 376,5 mill. kr til reformen. Vi vil berømme arbeids- og inkluderingsministeren for at han ved framleggelsen av stortingsproposisjonen vi nå debatterer, gjør det mulig å holde den vedtatte gjennomføringsplanen for NAV-reformen.




En langsommere gjennomføring av NAV-reformen enn det som så langt er lagt til grunn av storting og regjering, vil innebære at mulighetene for gevinstrealisering og bedre formålseffektivitet skyves ut i tid. En forskyvning av framdriftsplanen vil også kunne fordyre reformen og svekke motivasjonen og oppslutningen i forhold til omstillingsarbeidet. Derfor er det viktig at framdriftsplanen holdes.




Kristelig Folkeparti har store forventninger til den nye arbeids- og velferdsforvaltningen. NAV-reformen legger til rette for at den enkelte bruker skal kunne gis en bedre og helhetlig oppfølging. Man får én saksbehandler å forholde seg til, og man kan bruke kreftene på å bygge en bedre framtid – ikke på å krangle med ulike saksbehandlere som trekker i hver sin retning. Jeg er overbevist om at den nye velferdsforvaltningen vil gi mange bedre muligheter til å finne en vei ut av arbeidsledighet.




Likevel er det grunn til å påpeke nødvendigheten av god administrativ, faglig og økonomisk styring i reformens gjennomføringsfase. Det er svært viktig med tett oppfølging når det skal etableres felles IT-systemer. Vi vet at det er høy risiko forbundet med denne type prosjekter, og det er maktpåliggende at man unngår feilinvesteringer og budsjettoverskridelser. Prosessene må være preget av både nøkternhet og fokus på behovet for gode og stabile saksbehandlingssystemer.




Fra Kristelig Folkepartis side vil vi følge implementeringen av reformen meget tett. For oss er det viktig å unngå at dette utelukkende blir en administrativ reform. Selve grunnlaget for NAV-reformen er hensynet til brukerne, og vi forventer at dette gjennomsyrer alle valg i gjennomføringsfasen. Det er også viktig å unngå at reformarbeidet forsinkes av krangel mellom profesjoner og kamp om posisjoner.




For å oppnå målet om at den nye etaten skal forholde seg til brukerne som hele mennesker med ulike behov, er det ikke minst viktig å inkludere brukerrepresentanter i implementeringsfasen. De vil kunne utgjøre nyttige korrektiver og minne om hvor fokuset skal være – på brukerne.




Men det er selvsagt også viktig at de ansattes organisasjoner inkluderes i dette arbeidet på en god måte. For oss i Kristelig Folkeparti er det svært viktig å presisere at de tidligere ansatte i trygdeetat, Aetat og sosialetat utvilsomt er den nye arbeids- og velferdsforvaltningens viktigste ressurs. Har vi ikke de ansatte med på laget, vil vi ikke lykkes med å nå målet for reformen.




Skal NAV-reformen bli den suksessen som vi i Kristelig Folkeparti både håper og tror den vil bli, trengs bred politisk oppbakking og støtte i den viktige gjennomføringsfasen som nå er begynt. Dette kan etter vår oppfatning best sikres gjennom bred og løpende informasjon fra statsråden til Stortinget om arbeidet.




Jeg vil avslutningsvis ønske arbeids- og inkluderingsministeren lykke til med det krevende, men ikke minst svært viktige arbeid med NAV-reformen.




 Halvparten av befolkningen blir berørt av gjennomføringen av NAV-reformen. Etablering av en ny arbeids- og velferdsforvaltning er, som det er sagt før, en av de største forvaltningsreformer vi har påtatt oss her i landet. Stortinget har tidligere gitt bred tilslutning til reformen.




Jeg sa at halvparten av befolkningen berøres av reformen og er derfor avhengig av en vellykket gjennomføring. Det er også slik at det er de vanskeligst stilte som kommer dårligst ut om vi ikke lykkes i dette løftet. Altfor mange i yrkesaktiv alder står utenfor arbeidslivet. Dagens organisering av vår arbeids- og velferdsforvaltning er ikke godt nok innrettet til å hjelpe folk inn i arbeidslivet eller til annen byggende aktivitet for seg selv og samfunnet. Brukerne møter for ofte en oppsplittet forvaltning, og de mange som har behov for hjelp og bistand, blir lett kasteballer mellom trygdeetat, arbeidsmarkedsetat og sosialetat.




Både nåværende og tidligere regjering har i sine budsjettframlegg presisert at det vil være nødvendig å komme tilbake til Stortinget med et samlet bevilgningsforslag for NAV for inneværende år. Slik sett er ikke dagens behandling overraskende – den er forutsatt. Så kunne vi selvsagt gjerne ønske at det ikke hadde vært nødvendig å mer enn doble bevilgningene, slik at vi samlet sett kommer opp i nær 700 mill. kr for 2006. Det er likevel langt bedre at vi foretar tilleggsbevilgningen enn at vi allerede nå, i oppstarten av NAV-reformen, setter på bremsene.




NAV-reformen gjennomføres i et partnerskap mellom stat og kommuner. Det er i seg selv utfordrende, men en riktig modell fordi velferdspolitikken vår er så bredt forankret i våre tre forvaltningsnivåer. Det er nettopp valgt ut 19 NAV-piloter, ett i hvert fylke, der framtidens velferdskontor nå skal utprøves. Innen 2010 skal alle kommunene ha NAV-kontor.




Det er viktig at disse NAV-pilotene kommer i drift snarest mulig, og at dette ikke stopper opp fordi bevilgningene ikke strekker til. Pilotene skal gi oss erfaringer som blir sentrale for å få en mest mulig smidig og effektiv drift av de 415 NAV-kontorene som skal etableres fra 2007 og fram mot sluttført etablering av NAV-reformen i 2010.




Regjeringen og den politiske ledelse – i Arbeids- og inkluderingsdepartementet spesielt – har et tungt ansvar for å sørge for en god gjennomføring av NAV-reformen, samtidig som en holder seg innenfor budsjettrammer som gis av Stortinget de kommende år. Den tilleggsbevilgningen vi i dag gir, er stor, men samtidig varslet, og er derfor riktig og forsvarlig.




 Dagens velferdsstat ble til i en tid da flertallets levestandard var lav. De ordninger som var de rette da, er ikke nødvendigvis de rette i en tid da flertallet lever i velstand, mens et mindretall faller utenfor. Vi har mange utfordringer. En voksende gruppe av uføre langtidsledige har dårlige levekår. I de største byene lever folk under problematiske kår, med rus og psykiske lidelser. Mange faller mellom to stoler fordi de ikke passer inn i noen av de offentlige tjenestene som yter hjelp. For Venstre er det et særlig ansvar å se og lytte til disse når samfunnet skal reformeres, og det er her den sterkeste velferdssatsingen nå må komme. Et samfunn er ikke bedre enn det tilbudet det gir sine svakeste.




Norge bruker over 100 milliarder kr i året på trygder til mennesker i arbeidsfør alder. Trygdeutgiftene øker hvert eneste år, og hver femte person i yrkesaktiv alder har trygd som sin hovedinntektskilde. Vi har flere uføretrygdede enn industriarbeidere i Norge. Minst like mange er til enhver tid ute av eller borte fra arbeid, enten fordi de får sykepenger, er arbeidsledige, er under attføring eller får sosialstønad. Dette synliggjør at vi ikke makter å hindre at stadig flere faller utenfor arbeidslivet og blir stønadsmottakere. Flere i arbeid og færre på stønad er helt grunnleggende for at vi skal kunne klare å opprettholde våre velferdsordninger i framtiden. Det krever reformer av dagens velferdsstat. Men vi må også ta innover oss at det ikke er alle som kan arbeide, og de må få et verdig tilbud.




Venstre er derfor en pådriver for NAV-reformen. Det trengs en samlokalisering, slik at det blir én dør inn til arbeids- og velferdstjenestene. Bare et skikkelig samarbeid på tvers av etatsgrensene kan sikre borgernes rettigheter i møte med det offentlige. Derfor er det viktig at gjennomføringen av NAV-reformen skjer i forhold til den planlagte framdriften. Derfor støtter også Venstre bevilgningen av ressurser i forkant av revidert nasjonalbudsjett.




Arbeidsgivere har et stort ansvar for å legge til rette for at flest mulig kan være i arbeid. Det offentlige bør ha tallfestede målsettinger om bedre rekruttering av mennesker som har problemer med å komme inn i arbeidslivet.




Utdanning er den enkeltfaktoren som i størst grad beskytter mot arbeidsledighet og fattigdom. Det er også en dokumentert sammenheng mellom lite utdanning og dårlig helse, bruk av sosiale tjenester og svak posisjon i arbeidsmarkedet. Kvalifiserende tiltak og utdanning er et av de viktigste virkemidlene for å få folk i arbeid. Derfor må vi i større grad enn i dag tilpasse disse tiltakene i forhold til den enkelte.




Systemet med uføretrygd må også reformeres. Venstre ønsker et nytt system for uføretrygd som både er tilpasset pensjonsreformen og som tar opp i seg Venstres tankegang om borgerlønn. Venstre vil også vurdere reduksjon i arbeidsgiveravgiften for bedrifter som ansetter personer som har særlige behov.




Et siste moment jeg vil ta opp her, er at partnerskapet mellom kommune og stat i forhold til NAV-reformen så raskt som mulig må avklares. Jeg har fått meldinger fra Kommune-Norge rundt omkring hvor man allerede har begynt å diskutere hvordan dette samarbeidet skal fungere, og hvem som skal betale hva. Dette kan være et tegn på at informasjonen ikke nødvendigvis tilflyter slik den var tenkt. Jeg håper at statsråden vil ha en aktiv dialog med kommunene, noe jeg også tror, og at denne reformen ikke blir en reform som blir trædd ned over hodet på kommunene, men en reform som tar utgangspunkt i det partnerskapet og det samarbeidsprosjektet dette er.




 La meg først få si at det som er veldig viktig med NAV-reformen, er at det i stor grad er politisk enighet om den. Man kan si at den forrige regjeringen gjorde et viktig arbeid med til slutt å få vedtatt en reform her i Stortinget, og jeg mener at vi i den nye regjeringen har tatt tak i det og forsøkt å følge opp reformarbeidet så godt som mulig. Jeg tror at det er avgjørende hvis vi skal lykkes med en så stor og omfattende reform, at det er en bred politisk oppslutning om den. Jeg vil slutte meg til mange av de vurderingene som representanten Engeset kom med i sitt innlegg, at hvis vi ikke her holder fast på tempoet, og hvis ikke det politiske Norge står sammen om det prosjektet vi nå har lagt ut på, vil det bli en meget krevende gjennomføring. Det vil det uansett bli, men da vil det i hvert fall bli veldig vanskelig.




Jeg vil minne om, som i og for seg flere har vært inne på, at dette er en reform som berører 12 000 statlig ansatte, og det er minimum 4 000 kommunalt ansatte som berøres av den. Det nye NAV skal forvalte en tredjedel av statsbudsjettet gjennom ulike tilskuddsordninger, og over halvparten av Norges befolkning vil ha en eller annen relasjon til NAV i løpet av normale år. Det er altså en veldig stor forvaltningsreform. Utgangspunktet for at vi skal kunne lykkes med dette, tror jeg må være at det politiske Norge står sammen, at vi er opptatt av å holde framdriften, og at vi er opptatt av å holde momentum i saken.




Så er det viktig for meg å si at det ved Stortingets behandling av gjennomføringen av vedtaket om NAV-reformen, hele tiden har vært uttrykt at det er en usikkerhet knyttet til kostnadene. Så ble NAV Interim, altså direktoratet som forbereder gjennomføringen, etablert 22. august i fjor. De fikk umiddelbart i oppdrag å kvalitetssikre kostnadene. De var ikke kommet lenger enn at den forrige regjeringen i sitt statsbudsjettforslag gjorde det klart at mye tydet på at det foreslåtte bevilgningsnivået var for lavt, og at man ville komme tilbake med dette i revidert. Så ble det regjeringsskifte, og vi gjentok det samme i vårt tilleggsforslag til statsbudsjettet. Jeg hadde en tett prosess med NAV Interim som førte til at vi før nyttår fikk et kvalitetssikret opplegg for kostnader i 2006 som gjorde det klart at vi hadde et samlet bevilgningsbehov på nærmere 700 mill. kr. Det som også ble klart, var at det ville bli for sent i henhold til statens bevilgningsreglement å komme tilbake med det i revidert, derfor denne tilleggsproposisjonen. Så har Regjeringen selvfølgelig en utfordring med å finansiere de økte kostnadene, og det kommer i revidert.




Jeg er i og for seg enig med representanten Svendsen i at det er viktig nå å ha fokus på totalkostnadene. Det tallet som er brukt om totalkostnadene i dokumentene så langt, er om lag 3 milliarder kr. Vi jobber nå i tett dialog med NAV Interim for å kvalitetssikre også det beløpet fullt ut. Jeg vil komme til Stortinget med en vurdering av det i forslaget til budsjett for 2007.




Mange har hatt innlegg om innholdet i NAV, hva vi skal få ut av NAV, hvordan NAV skal gi oss mulighet til å nyorganisere oss – få flere i arbeid og færre på stønad. Alt dette vil vi komme tilbake til til høsten. Da tar vi sikte på å legge fram en melding for Stortinget om arbeid, velferd og inkludering, der vi går grundig inn i det som kort kan sies på en måte å være innholdet i NAV, og med en gjennomgang av virkemidlene. Før den tid vil Stortinget få til behandling forslaget til ny NAV-lov. På mange måter vil storting og odelsting nå måtte ta tak i utfordringer knyttet til NAV.




Jeg er veldig enig med representanten Skjelstad, som sier i sitt innlegg at samarbeidet med kommunene er et nøkkelpunkt her. Derfor vil vi nå straks underskrive samarbeidsavtalen mellom staten og Kommunenes Sentralforbund.




 Det blir replikkordskifte.




 Vi har vært kritiske til økningen i budsjettbevilgningene som har kommet etter bare kort tid, tre måneder. Flere talere har nevnt at de ikke forstår kritikken, men det stod faktisk i budsjettdokumentet som vi behandlet før jul, at man skulle komme tilbake med dette i revidert budsjett. Og revidert budsjett kommer i mai og behandles i juni. Det er altså gått bare tre måneder.




Jeg synes statsråden har gitt en god forklaring på dette, men mitt spørsmål er: Betyr dette at man ikke vil komme tilbake med ekstra bevilgninger utover dette i revidert budsjett?




 Statsråd Bjarne Håkon Hanssen, den nye ordningen er at når man får replikk etter å ha holdt innlegg, skal man bruke den talerstolen som står nærmest presidentplassen, når man svarer på replikken. Den som tar replikk, skal stå på motsatt side.




Det ble litt kluss i vekslingen – det er tydeligvis overgangsproblemer.




 OK – jeg ble litt forvirret, men jeg syntes nesten ikke at jeg kunne fortrenge representanten fra talerstolen. Derfor valgte jeg den talerstolen som var tilgjengelig.




Jeg fikk et helt konkret spørsmål, og svaret er ja. Det betyr at vi kommer med mer i revidert budsjett.




 NAV-reformen innebærer et tett samarbeid mellom staten og primærkommunene.




Ifølge framdriftsplanen for reformen skal det ved årsskiftet 2005/2006 ha vært inngått en samarbeidsavtale mellom staten og Kommunenes Sentralforbund om det videre arbeidet med reformen. Stortinget har imidlertid ikke fått noen informasjon om dette fra Regjeringen. Jeg forstår det slik at avtalen kanskje ikke er blitt undertegnet ennå. Mitt spørsmål blir da: På hvilken måte vil statsråden informere Stortinget om samarbeidsavtalen med KS, og på hvilken måte vil Stortinget bli orientert om reformarbeidet framover?




 Vi er enige med KS om en samarbeidsavtale. Den er ikke formelt underskrevet, men det har mer med møteboka til statsråden og møteboka til KS-lederen å gjøre enn noe annet. Vi er altså enige om en samarbeidsavtale.




Jeg er enig med Woie Duesund i at det er viktig at jeg sørger for at Stortinget hele tiden får veldig god informasjon om det som skjer. Den første anledningen jeg får til å greie ut om dette på en god måte, vil være i forbindelse med behandlingen av forslaget til revidert nasjonalbudsjett, som kommer i vår.




 Jeg vil få lov til å stille arbeids- og inkluderingsministeren et spørsmål.




Da St.meld. nr. 14 for 2002–2003 i sin tid ble lagt fram, en melding som handlet om samordningen av Aetat, trygdeetaten og sosialtjenesten, ble den sendt tilbake igjen til regjeringen fordi man ikke var fornøyd med det som lå i den. Årsaken til at man sendte den tilbake igjen, var at «bestillingen» fra Stortinget om å komme tilbake med forslag om én felles etat ikke var oppfylt av regjeringen og daværende sosialminister Ingjerd Schou.




Mitt spørsmål til statsråden som har ansvaret for dette nå, er: Har man etter regjeringsskiftet foretatt en ny vurdering av dette å inkludere kommunenes sosialtjeneste – istedenfor bare å samlokalisere den? Nå er tidspunktet der. Det går bl.a. ut på å samkjøre datasystemer og andre informasjonssystemer. Kan man inkludere dette nå, istedenfor å måtte ta det opp enda en gang? Har statsråden vært villig til å foreta en ny vurdering av hvorvidt også sosialtjenesten burde komme inn her?




   Etter at den nevnte meldingen fra daværende statsråd Ingjerd Schou ble sendt tilbake til regjeringen, ble det gjort et omfattende arbeid i regjeringen. Et offentlig utvalg fremmet en NOU. Den nye sosialministeren, Dagfinn Høybråten, la fram en stortingsproposisjon for Stortinget, som fikk en grundig behandling. Det ble et bredt flertall – stort sett – for det opplegget som regjeringen hadde foreslått.




Den nye regjeringen går videre med dette arbeidet, med basis i den stortingsbehandlingen. Vi fullfører arbeidet med reformen, i tråd med det Stortinget har vedtatt. Vi har ikke startet en prosess for å vurdere om vi skal gjøre dette på en annen måte enn det Stortinget vedtok – så vidt jeg husker – våren 2005.




 Jeg noterte meg med interesse at statsråden i sitt hovedinnlegg valgte ordbruken «tar vi sikte på» å legge frem en stortingsmelding om arbeid, inkludering og velferd til høsten. I erkjennelsen av at det sjelden er helt tilfeldig hvordan statsråder uttrykker seg i stortingssalen, er jeg interessert i å høre om det i dette ligger et visst forbehold om tidspunktet, for alternativt kunne statsråden ha sagt: Vi vil legge frem en stortingsmelding til høsten.




Er det litt usikkerhet i forhold til tidspunktet, eller var det ikke et bevisst ordvalgt da han sa «tar vi sikte på»?




 Ryktet om hvor presist man til enhver tid uttaler seg, er vel overdrevet. Vi vil legge fram en stortingsmelding til høsten.




 Flere har ikke bedt om ordet til replikk.




De talere som heretter får ordet, har en taletid på inntil 3 minutter.




 Det meste er vel egentlig sagt i denne saken. Jeg har likevel lyst til å dvele litt ved Fremskrittspartiets merknad.




Det er en stor reform vi snakker om, og det haster med å få den på plass. Kjøreplanen er stram. Det er alle enige om. Dagens sak om tilleggsbevilgning for 2006 skyldes ikke feilberegninger i budsjettet, slik Fremskrittspartiet prøver å framstille det som. Det skyldes det tempoet reformen gjennomføres i. Når Fremskrittspartiet sier at «disse medlemmer er sterkt kritisk til at kostnadskalkylene for implementeringen av reformen allerede etter kort tid viser seg å være så feilaktige», er min påstand at det er innholdet i merknaden som er feilaktig. Det stemmer ikke, for det var varslet i budsjettet. Det vet også Fremskrittspartiet.




Det er nok å vise til merknadene i budsjettinnstillingen for 2006, der en samlet komite viser til budsjettforslaget på 320 mill. kr og under henvisning til departementets påpekning av behov for tilleggsbevilgning sier følgende:







«Det er derfor nødvendig at det i revidert budsjett kommer en avklaring i forhold til økonomi knyttet til NAV-reformen.»




Den merknaden var også Fremskrittspartiet med på.




Fremskrittspartiet sier ellers at de er motstandere av sendrektighet og byråkrati i forvaltningen. Derfor synes jeg at Fremskrittspartiet heller burde rose en minister som kjører i det tempoet som arbeids- og inkluderingsministeren nå gjør, for faktisk å komme til Stortinget litt utenom tur, til og med før revidert nasjonalbudsjett, slik det var forhåndsvarslet. Det tempoet burde egentlig glede mangt et fremskrittspartihjerte.




Så sa Kenneth Svendsen at Fremskrittspartiet kommer tilbake til spørsmålet om statliggjøring av sosialkontorene i neste runde, men det ble likevel berørt av Harald T. Nesvik i hans replikk til statsråden. Igjen må jeg få lov til å si at jeg er litt forundret over Fremskrittspartiet, som med sitt utgangspunkt som motstandere av byråkrati har som svar på det meste at statliggjøring og sentralisering er virkemiddelet. Det har vi sett i eldrepolitikken. Det ser vi nå også på dette området. Statliggjøring av sosialkontorene er på en måte virkemiddelet. Jeg er på min side overbevist om at de brukerne vi her snakker om, er helt avhengige av et levende lokaldemokrati og av aktive lokalpolitikere som er genuint opptatt av at NAV-reformen blir vellykket der ute. Det er de politikerne som er nærmest brukeren, ikke vi.




 Jeg må tydeligvis ha trykket på en øm tå, siden Arbeiderpartiet og SV så til de grader tar av når det gjelder vår kritikk av den økonomiske utviklingen i prosjektet.




Det normale er faktisk at man vedtar et budsjett i desember, og så har man revidering av budsjettet i juni. Det står også i proposisjonen at det er det man har tenkt å gjøre. Men tre måneder etter at man har vedtatt budsjettet, må man komme med en ekstrabevilgning som er langt høyere enn det opprinnelige budsjettet. At man da ikke reagerer, vil være forunderlig.




Så drar man inn at Fremskrittspartiet tydeligvis ønsker mer byråkrati osv., og man drar dette med valgfrihet innenfor eldreomsorgen inn i dette. Fremskrittspartiet ønsker faktisk ikke mer byråkrati. Vi ønsker at de eldre i dette landet skal få lov til å velge sykehjemsplass, akkurat som man velger sykehus. Det har ikke noe med byråkrati å gjøre, det har med valgfrihet for det enkelte mennesket å gjøre.




Så dras det inn at man skal legge vekt på lokaldemokratiet og sosialkontorene. For oss er det viktig at de som har behov for sosialhjelp i dette landet, faktisk får det samme tilbudet uansett hvilken kommune en bor i. Det skal ikke være slik at man får mindre hjelp til å få dekt sine matkostnader i en kommune som er styrt på en slik måte at man har dårlig råd, enn man får i nabokommunen som har styrt sin økonomi på en god måte. Vi ønsker likebehandling av alle landets innbyggere. De er like mye verdt for Fremskrittspartiet, uansett om man bor i Kirkenes eller om man bor i Oslo.




 Det virker som om Fremskrittspartiet ikke har fått med seg årsaken til at tilleggsbevilgningen kommer nå. Tilleggsbevilgningen kommer nå fordi det er nødvendig at den kommer nå for å holde oppe tempoet i reformen. Hvis vi ikke hadde gjort dette nå, hadde man måttet satt på bremsene. Jeg tror ikke at det hadde blitt billigere. Det hadde i hvert fall blitt ganske mye vanskeligere.




Jeg har sittet på Stortinget i snart ni år, og i alle de ni årene har vi snakket om denne måten å reformere dette virkemiddelapparatet på. Nå er folk klare til å gå i gang med det. Det å trekke i bremsene da i en periode, vil være meget skadelig. Det vil også det som Fremskrittspartiet nå sier at de kunne tenke seg, at vi til og med skulle gått i gang med en helt ny reform som går lenger enn det Stortinget mente i vår. Å reformere det hele om igjen, ville nødvendigvis ha måttet kostet mer penger og tatt enda lengre tid. Jeg synes derfor at den kritikken de kommer med nå mot Regjeringen, er ganske utidig. Man ønsker å gjennomføre dette i det tempoet som Stortinget har blitt seg forelagt at reformen skal gjennomføres i, og som hele organisasjonen er forberedt på. Derfor kommer bevilgningen nå, og den vil bli finansiert i revidert budsjett. Det er derfor ingen grunn til kritikk, verken fordi man er varslet om det eller fordi man oppfyller det som Stortinget har vedtatt, og som Regjeringen følger opp.




Konsekvensen av å gjøre det slik som Fremskrittspartiet nå ønsker, ville ha vært at man i hvert fall i en periode hadde måttet sette på bremsene. Det tror jeg heller ikke Fremskrittspartiet ønsker.




 Jeg tror ikke representanten Karin Andersen har fått med seg det vi behandler nå. Det er faktisk slik at Fremskrittspartiet er med på denne ekstrabevilgningen med den begrunnelsen vi har fått.




Det vi har satt et kritisk søkelys på, er det faktum at Regjeringen selv har sagt at den skal komme tilbake med dette i revidert, men den kommer tilbake etter tre måneder. Det setter vi et kritisk søkelys på. Hvis man hadde hatt full oversikt, hadde hatt en god planlegging, hadde man kommet tilbake med det i revidert. Det er det vi konstaterer. Men vi har hørt den forklaringen som statsråden har gitt, og er selvfølgelig med på bevilgningen, for at det skal gå like fort. Det at representanten Karin Andersen nå sier at Fremskrittspartiet ikke er med på dette, må være en total misforståelse.




 Flere har ikke bedt om ordet til sak nr. 1.

(Votering, se side 1891)





                    

 Etter ønske fra helse- og omsorgskomiteen vil presidenten foreslå at taletiden begrenses til 35 minutter og fordeles med inntil 5 minutter til hvert parti.




Videre vil presidenten foreslå at det gis anledning til replikkordskifte innenfor den fordelte taletid på inntil fem replikker etter innlegg fra medlemmer av Regjeringen.




Videre blir det foreslått at de som måtte tegne seg på talerlisten utover den fordelte taletid, får en taletid på inntil 3 minutter.




– Det anses vedtatt.




 

(ordførar for saka):

 Startskotet for punkt 1 i denne saka er Budsjett-innst. S. nr. 11 for 2005-2006, Kap. 710 Nasjonalt folkehelseinstitutt, der helse- og omsorgskomiteen bad Helse- og omsorgsdepartementet leggje fram ei sak om pneumokokkvaksine for barn.




Regjeringa har følgt opp komiteen si oppmoding, og i St.prp. nr. 39 for 2005-2006 blir det lagt opp til pneumokokkvaksinering av alle barn fødde frå og med 1. januar 2006, og til at denne vaksineringa skal bli integrert i det alminnelege barnevaksinasjonstilbodet i kommunane. Det nye vaksinasjonstilbodet er allereie førebudd i kommunane.




Ein samla komite stør framlegget om å innføre denne vaksinen for barn, og at kommunehelsetenesta skal ha plikt til å innlemme dette i det eksisterande vaksinasjonsprogrammet.




Komiteen har notert seg at Regjeringa sitt framlegg vil omfatte alle barn fødde frå og med 1. januar 2006. Det inneber at årskulla som er fødde etter 1. juli 2004 og i 2005, ikkje vil bli omfatta av tilbodet om gratis pneumokokkvaksine. Dersom foreldra til desse barna ønskjer vaksinen, må dei dekkje utgiftene sjølve. Det siste har resultert i at komiteen sine medlemmer frå Høgre, Kristeleg Folkeparti og Venstre har eit eige framlegg der desse partia ber Regjeringa vurdere å utvide tilbodet til desse barna i samband med handsaminga av revidert nasjonalbudsjett for 2006. Eg viser i den samanhengen til framlegg nr. 1 i innstillinga.




Framstegspartiet har òg eigne framlegg. Eg viser til framlegga nr. 2 og nr. 3 i innstillinga.




Punkt 2 i saka i dag gjeld korrigert balansekrav for regionale helseforetak som følgje av auka og uventa pensjonskostnader i helseforetaka. Dei auka kostnadene utgjer om lag 1 milliard kr i forhold til 2005. Ein samla komite er samd med Regjeringa i at det ikkje er tilrådeleg å inkludere dei auka pensjonskostnadene i balansekravet for helseforetaka for 2006. Komiteen sitt fleirtal, medlemmene frå Framstegspartiet, Høgre, Kristeleg Folkeparti og Venstre, uttaler likevel at det er lite tilfredsstillande at saka om denne milliarden blir gøymd bort i ei sak som i det alt vesentlege handlar om pneumokokkvaksine. Eg viser elles til særmerknader frå Høgre, Kristeleg Folkeparti og Venstre, frå Framstegspartiet og frå regjeringsfraksjonen.




Til slutt vil eg fremje Høgre, Kristeleg Folkeparti og Venstre sitt framlegg:







«Stortinget ber Regjeringa vurdere å utvide tilbodet om gratis pneumokokkvaksine til barn fødde i 2004 og 2005 i samband med framlegget til Revidert nasjonalbudsjett for 2006.»




 Representanten Gunvald Ludvigsen har tatt opp det forslaget han refererte.




 Det er svært positivt at Regjeringen har vært så rask med å fremme det forslaget vi behandler i dag om pneumokokkvaksine. Det har vært kjent fra 2001, da vaksinen ble innført i USA, at det fantes en effektiv vaksine som har gitt gode resultater der. Dette har i årene som er gått siden det, av sittende regjeringer vært utredet, det har vært bedt om rapporter om, osv., men det er ikke fremmet noen forslag før saken nå kom opp i forbindelse med bl.a. budsjettbehandlingen i fjor høst. Det at vi har en regjering som er så handlekraftig at man får dette fram i løpet av fire måneder, som kommer med pengene og sier at dette skal innføres fra 1. juli, har vi grunn til å være fornøyd med og stolte av.




Så kommer det forslag om at man skal inkludere flere og ta med dem som er i alderen opp til to år. Det er åpenbart argumenter for det, men det er også spørsmål om hvorvidt det ikke er bedre å komme i gang. Det er noe som heter at vi ikke må gjøre det aller beste til det godes fiende. Det gjelder å kunne bestemme seg for å komme i gang fra et tidspunkt uten å skape nye og unødvendige komplikasjoner. Det som vil gjelde hvis man nå utvider dette til å gjelde langt flere, er at utgiftene vil øke. Man vil trenge anslagsvis 75 mill. kr mer, man får en lengre bestillingstid på medisinene man trenger for å sette i gang fra 1. juli, og det vil bli vanskeligere spørsmål når det gjelder prioritering og iverksetting rundt om i kommunene som skal håndtere dette. Det har nå vært en ordning gjennom mange år hvor foreldre som ønsker medisinen, betaler. For noen vil den vare noe lenger. Først og fremst er det flott at Regjeringen har fått iverksatt dette, og at et samlet storting slutter seg til det.




Det andre som ligger i proposisjonen, om sykehusøkonomien, har samme problemstilling: Regjeringen gjør noe som er bra, alle sier ja og slutter seg til det. Regjeringen har i tillegg til dette pensjonsbalansekravet varslet en raskere oppretting av skjevfordelingen, som man allerede har begynt på i forhold til løftet om 140 mill. kr pr. år til St. Olavs Hospital. Man har gitt 500 mill. kr mer i år for å behandle 20 000 flere pasienter, man har sagt man skal komme tilbake til sykehusøkonomien i revidert budsjett, og man har tatt andre grep i forhold til St. Olavs Hospital, som å finansiere det første byggetrinnet med 2,9 milliarder kr nå før jul, noe som egentlig skulle kommet i 2007. Man har sagt at pasientrettighetene gjelder, og at hvis det i forhold til å behandle godt nok oppstår problemer hvor ikke pasientene får rettighetene sine innenfor fristen, er det pasientrettighetsloven som skal gjelde. Man har en betryggende håndtering av sykehusøkonomien. Det har skjedd mye på kort tid. Da bør vi kunne si at det er bra det Regjeringen kommer med nå, og så kommer vi med neste skritt i revidert budsjett og i budsjettet for 2007.




Det er velkjent at bevilgningene til norske sykehus har økt jevnt og trutt under vekslende regjeringer og opposisjoner – med 2,5 pst. pr. år gjennom mange år. Fra midten av 1990-tallet har vi blitt nummer to i verden når det gjelder andelen vi bruker av brutto nasjonalprodukt på helsevesen og sykehus.




Det er også viktig å inspirere dem som driver god økonomistyring, dem som utnytter den gradvise og positive økningen i sykehusfinansieringen. Jeg har satt meg inn i situasjonen ved Rikshospitalet-Radiumhospitalet. De skal effektivisere for 380 mill. kr i år. De tror de vil greie det. Det er viktig at Stortinget inspirerer til den typen arbeid og sier at det er bra, og ikke bare skaper et inntrykk av at uro omkring økonomistyringen og uro i forhold til om man vil kutte ned eller legge ned, en krisemaksimering, vil gi den beste uttellingen. 




Jeg synes Regjeringen er i ferd med å gjøre et godt arbeid på disse to punktene vi behandler i dag, og håper at vi kan samenes om det på Stortinget.




 Det å ivareta en forståelse av rettferdighet og likebehandling overfor befolkningen fra Stortinget og denne sal, er veldig viktig. Det vi vedtar, får konsekvenser for store befolkningsgrupper.




Rettferdigheten og likebehandlingen i denne saken blir ikke fulgt opp. Blir Regjeringens innstilling i dag vedtatt, er dette et grovt overtramp overfor store deler av befolkningen, overfor barn med foreldre som det vil ramme spesielt, men også overfor alle dagens barn og foreldre generelt som er der ute, for dette er urettferdig. Vi mangler likebehandling.




Hvem hjernehinnebetennelse rammer, er faktisk ikke noe Stortinget kan vedta. Det vi derimot vedtar, er i stor grad hvem som ikke blir rammet. For dem som blir rammet, er det tragiske utganger. Vi kan oppleve død, eller vi kan oppleve invalidisering for livstid. Dette er mulige utganger av en smitte. Slik Regjeringen legger opp til, er dette et foreldreansvar for dem som har barn mellom 6 og 24 måneder pr. 1. juli 2006.




Regjeringen mener de facto at foreldrenes økonomiske situasjon er den avgjørende faktoren for om barnet blir vaksinert eller ikke. Er dette en likebehandling av innbyggerne våre i Norge? Hvorfor er det slik? Jeg snakker om en gruppe på nesten 90 000 barn som er i alderen 6–24 måneder. Er det slik at pengene veier tyngre enn helsetilbudet vi gir? Det som selskapet som skal levere vaksinene, uttaler, er kort og greit at de kan levere nok vaksiner hvis man ønsker det. Da er det til syvende og sist slik at økonomiske hensyn veier tyngre enn det å gi et rettferdig og riktig helsetilbud for dem dette gjelder.




Vi har også en annen side av denne saken. Det er jo normalt sett slik at politikere ikke nødvendigvis er fagfolk. Det er derfor veldig viktig for oss å høre på hva fagfolk sier. Ifølge Statens folkehelseinstitutt rapporteres det om like mange tilfeller av alvorlig systemisk pneumokokksykdom, eller hjernehinnebetennelse, hos barn i alderen 12–24 måneder som hos barn under ett år. Derimot synes alvorlig pneumokokksykdom å avta i gruppen over 24 måneder.




Folkehelseinstituttet ber også Regjeringen følge opp med en sterk anbefaling om aktivt å tilby gratis vaksinasjon av KVP-7 til barn i alderen fra to år til skolealder. Ingenting av hva Folkehelseinstituttet tilrår, blir fulgt opp av Regjeringen. Hva skal da denne Regjeringen med fagfolk?




Vi får ikke flertall for vårt forslag, og i og med at vi ikke gjør det, vil Fremskrittspartiet subsidiært støtte forslaget fra Høyre, Kristelig Folkeparti og Venstre. På vegne av Fremskrittspartiet fremmer jeg følgende forslag, som også er tatt inn i innstillingen:







«Stortinget ber Regjeringen utvide tilbudet om pneumokokkvaksine slik at alle barn under 2 år per 1. juli 2006 blir tilbudt gratis pneumokokkvaksinasjon.»




«Stortinget ber Regjeringen å følge opp den sterke anbefalingen fra Folkehelseinstituttet om aktivt å tilby gratis pneumokokkvaksine til barn i alderen fra 2 år og frem til skolealder som har sykdommer som gjør at de er i en risikogruppe, i den perioden det tar å innarbeide full dekning av vaksinasjonsprogrammet.»




 Representanten Jan-Henrik Fredriksen har tatt opp de forslag han refererte.




 Først til det som er saken i proposisjonen. Jeg er glad for at Fremskrittspartiet vil stemme subsidiært for forslaget fra Høyre, Kristelig Folkeparti og Venstre.




Grunnen til at vi har fremsatt det forslaget, er at det under komitebehandlingen er fremkommet opplysninger som gjør at det er grunn til å be statsråden om å vurdere en gang til det anslaget departementet har lagt til grunn når det gjelder muligheten for å levere tilstrekkelige vaksinedoser i riktig tid. Det andre som det er reist noen tvil om, er det økonomiske anslaget som departementet har lagt til grunn for sitt standpunkt, idet dette er basert på at hundre prosent av de foreldrene som ville få tilbudet, ville gjøre bruk av det. All erfaring fra tilsvarende saker tidligere tyder på at det er et altfor høyt anslag. Derfor er det grunn til å be departementet om å gå gjennom dette en gang til.




Jeg finner grunn til å kommentere litt representanten Bøhlers innlegg, for det var laget etter mønsteret «alt det fatter – eller mutter? – gjør, er riktig». Det må jo være gledelig for statsråden å få så sterk «support». Samtidig må jeg si at det er beundringsverdig hvor fort man greier å lære nye roller. Om det er noen som har erfaring med å krisemaksimere, er det representanten Bøhler i hans tidligere tilværelse som opposisjonsrepresentant. Nå er rollene omvendt, og man er tydeligvis i ferd med å lære seg å bli fornøyd med lite, for alt det Bøhler listet opp, viser bare at det eneste Regjeringen hittil har gjort, er å skyve alle valgløftene sine foran seg, og skyve det langt ut i det blå når og om de kommer til å bli innfridd.




La meg minne representanten Bøhler om at i forrige periode – det er ikke mer enn ett år siden – ble det fra talspersonene fra hans eget parti, Arbeiderpartiet, ført de voldsomste anklager mot den daværende statsråd fordi man skjøv de to milliardene i balanse foran seg. Det ble kalt for en skandale. Alle som hørte på, måtte tro at Arbeiderpartiets oppfatning var at hvis man selv fikk ansvaret, ville man øyeblikkelig gjøre det som man kritiserte den tidligere statsråden for ikke å gjøre. Jeg har ikke registrert ett eneste tegn til at den nåværende statsråden akter å gjøre noe med dette.




Når det gjelder den ene milliarden som plutselig dukket opp som troll av eske i desember i fjor, har statsråden ikke gjort noe annet enn å viderebefordre opplysningen til Stortinget. Hun har ikke gitt en eneste antydning om hvordan hun akter å håndtere dette problemet. Det eneste hun har sagt, er at hun ikke kan håndtere det på den måten at det legges inn som et krav om at helseforetakene skal mestre dette i inneværende år. Det har en samlet komite gitt sin tilslutning til, for det er innlysende for alle. Men det som fremdeles mangler, er en liten antydning om hva statsråden faktisk vil gjøre for å håndtere dette.




Det betyr i praksis at egentlig har statsråden – hvis det Arbeiderpartiet i opposisjon gjorde, står til troende – en udekket regning på 3 milliarder kr som må dekkes opp, før hun eventuelt kommer til noe som vil være en reell forbedring som vil kunne være merkbar for pasientene i form av at helseforetakene får større armslag når det gjelder å ta vare på pasientenes behov.




3 milliarder kr er et ikke ubetydelig beløp. Jeg vil bare si at vi kommer til å følge med spenning hvorledes den sittende regjering akter å dekke inn det.




 Vi i SV er glade for at Regjeringa har vært handlekraftig i denne saken, og at pneumokokkvaksine innføres som en del av barnevaksinasjonsprogrammet fra 1. juli 2006.




Vaksinen har vært tilgjengelig i Norge fra 2001, og USA innførte vaksinen i sitt vaksinasjonsprogram samme år. Den beskytter mot alvorlige pneumokokkinfeksjoner som hjernehinnebetennelse, lungebetennelse, blodforgiftning og ørebetennelse. To rapporter fra 2004 og 2005 som har vurdert vaksinen, gjør at Regjeringa går inn for at den tas inn i det ordinære barnevaksinasjonsprogrammet. Det er vi veldig fornøyd med.




Regjeringa startet arbeidet med å få til en vaksinasjonsordning rett etter tiltredelsen. I januar i år la Regjeringa fram et forslag om endringer i statsbudsjettet for 2006, slik at vaksinen kan innføres som et gratis tilbud fra 1. juli for alle barn født fra og med 2006. Det er vi glade for. Det vil alltid være slik at noen faller utenfor en ny ordning. Det er leit for dem det gjelder, og det kan også føles fryktelig urettferdig. Det kan vi godt forstå.




Likevel må jeg si at Fremskrittspartiets måte å framstille saken på også virker temmelig urimelig og urettferdig. Hadde partiet ment at dette hasta så mye som de tydeligvis mener i dag, hadde de kunnet fikse dette i et av sine mange budsjettforlik med Bondevik-regjeringa de siste åra. Vaksinen har vært kjent og tilgjengelig siden 2001 – i fem år – og Fremskrittspartiet har derfor hatt all verdens muligheter, både via Stortinget og via kommunene, til å få vaksinen innført. Det var først da 

vi 

overtok regjeringsmakta, at det ble fart på sakene. Å framstille dette nærmest som et svik og – som det ble sagt her tidligere – at blir dette forslaget vedtatt, er det et grovt overtramp, det er rett og slett for drøyt! Norge blir faktisk med dette et av de første landene i Europa som innfører pneumokokkvaksine i barnevaksinasjonsprogrammet. Jeg syns kanskje at det kan være grunn til å ta et lite skritt til side fra misnøyelinja en gang iblant, og ikke framstille det som om Norge nesten er et u-land.




Til slutt vil jeg minne om at Fremskrittspartiet gikk inn for at vaksinen skulle kjøpes før forhandlingene med produsenten var ferdig, og at skattebetalerne kunne ha måttet punge ut med vesentlig mer dersom ikke Regjeringa hadde hatt is nok i magen til å stå på sitt. Dette forhindret ikke at Regjeringa har fått dette til allerede nå, mens Bondevik-regjeringa gikk inn for det de kalte en videre vurdering. At de tidligere regjeringspartiene fremmer forslag om at man også skal vurdere å utvide tilbudet til barn født i 2004 og 2005 i forbindelse med revidert, lyder derfor noe hult. Men på den annen side kan man si at det er en konsekvent holdning.




Så til spørsmålet om sykehusøkonomi: SV er glad for at Regjeringa holder de økte pensjonskostnadene utenfor balansekravet, slik at ikke denne milliarden i utgifter kommer på toppen av allerede krevende og til tider tøffe runder for sykehusene. Vi ser fram til omtalen av sykehusenes økonomiske situasjon som vil komme i revidert. Vi er opptatt av at skeivfordelinga mellom helseregionene må rettes opp, og at nasjonale helseplaner må legge prioriteringer for de kommende fire åra. SV er også veldig opptatt av at folkehelseperspektivet må styrkes, i tillegg til forebyggingsperspektivet og satsinga på samhandling og rehabilitering. En fornuftig helsepolitikk har alle disse elementene i seg, og det er klare mangler ved det som i dag er norsk helsepolitisk virkelighet. Men dette vil Regjeringa og stortingsflertallet ta tak i.




 Pneumokokkvaksine for barn er en viktig sak. Det viser ikke minst det engasjementet som mange foreldre har vist ved direkte henvendelser til stortingsrepresentanter. Kristelig Folkeparti er enig i å innføre vaksine for barn under to år, slik proposisjonen tilrår.




Avgrensingen ved å tilby vaksinen kun for barn født etter 1. januar 2006, var et tema også i høringen i komiteen. Statsråden begrunnet årsakene til denne avgrensingen i høringen og har også senere i brev til Arbeiderpartiets stortingsgruppe gjentatt de viktigste argumentene. Blant annet sier statsråden at en eventuell etterbestilling for at også barn født før 1. januar skal få vaksinen, vil medføre at hele programmet blir skjøvet ut i tid.




Kristelig Folkeparti er opptatt av at vaksinasjonsprogrammet kommer i gang så raskt som mulig. Samtidig ser vi behovet for at årskullene født i 2004 og 2005 også burde blitt omfattet av tilbudet om gratis vaksine. Derfor foreslår vi, som nevnt her tidligere, sammen med Høyre og Venstre, at Regjeringen vurderer å utvide vaksinasjonen til disse årskullene i forbindelse med revidert nasjonalbudsjett for 2006. Selv om denne gruppen da kommer i gang noe senere, er det bedre enn ikke å bli omfattet i det hele tatt eller å måtte kjøpe vaksinen selv. Jeg håper at Regjeringen vil svare positivt på vårt forslag.




Så noen ord om den andre saken i St.prp. nr. 39. Etter min mening er det svært uheldig og kritikkverdig at en økning på 1 milliard kr i samlede pensjonskostnader i de regionale helseforetakene forelegges Stortinget på denne måten, nærmest som et apropos til en annen sak. Dette skaper en stor usikkerhet hos ansvarlige helsepolitikere, i alle fall i opposisjonspartiene, omkring den helhetlige økonomiske situasjonen i helseforetakene pr. dags dato. Statsråden har begrunnet årsakene til overskridelsen i brev til undertegnede med «endring i de økonomiske parametrene, for eksempel framtidig avkastning av pensjonsmidlene og framtidig lønnsvekst».




Et noe ufullstendig svar, der det nevnes eksempler på endring i et par økonomiske parametere. Det er faktisk vanskelig å forstå at en så stor overskridelse som 1 milliard kr ikke kunne forutses i det hele tatt fra helseforetakenes eller departementets side.




Det er et stort behov for at Stortinget så raskt som mulig får en helhetlig oversikt over helseforetakenes økonomiske situasjon, inkludert problemene knyttet til skjevfordeling av grunnfinansieringen mellom ulike helseforetak, der Helse Vest og Helse Midt-Norge spesielt sliter. Jeg har forstått det slik, også på innlegg fra representanter fra regjeringspartiene tidligere i dag, at Regjeringen i revidert nasjonalbudsjett vil gi Stortinget en slik oversikt. Jeg vil be statsråden om å bekrefte dette.




 Det er grunn til å være stolt i dag, for når Regjeringa har foreslått at pneumokokkvaksinen skal innføres som en del av barnevaksinasjonsprogrammet fra 1. juli 2006, og det ser ut til at det er stor oppslutning om dette i Stortinget, så vil Norge bli blant de første land i Europa som innfører denne vaksinen i sitt barnevaksinasjonsprogram.




I Norge er det godt over 90 pst. av foreldrene som slutter opp om vaksinasjonsprogrammet for ungene sine. Det er viktig, slik jeg ser det, at også pneumokokkvaksinen får høy aksept, og at foreldrene får nødvendig informasjon om vaksinen. Når mange unger blir vaksinert, betyr det selvfølgelig beskyttelse for hvert enkelt barn, men vi legger også grunnlaget for en høy grad av immunitet i befolkninga for øvrig.




Folkehelseinstituttet har allerede inngått de nødvendige avtaler med vaksineprodusenten, slik jeg tidligere har orientert komiteen om, med forbehold, selvfølgelig, om at Stortinget slutter seg til forslaget og bevilger de pengene som må til. Fra 1. mai i år kan kommunene bestille vaksinen fra Folkehelseinstituttet, slik at vaksinering i kommunene kan komme i gang 1. juli. Instituttet har vært raskt ute med informasjon til kommuner, helsepersonell og foreldre. I tillegg har de gjennomført kurs for helsepersonell i alle fylker. Vaksinen vil bli integrert i 3-, 5- og 12-månederskontrollene ved helsestasjonene.




Etter omtalen av saka i media har det naturlig nok vært stor etterspørsel etter vaksinen, og det har tidligere vært venteliste ved Folkehelseinstituttet. Etter de siste leveringene er nå Folkehelseinstituttet à jour med utsendelse av vaksinen til leger, kommuner og apotek. Produsenten har opplyst til oss at det kommer en ny hovedlevering i april/mai, og deretter forventes det en stabil levering av vaksinen via grossist til apotek.




Ifølge Folkehelseinstituttet har vaksinen best virkning for unger opp til toårsalder. Etter toårsalderen er pneumokokksjukdom sjeldnere, og en større andel av tilfellene skyldes bakterietyper som vaksinen ikke er effektiv mot. Det er ikke påvist flere bivirkninger av denne vaksinen enn det som er vanlig for andre barnevaksiner. Som kjent ble vaksinen innført i USA i 2001, og da vi i fjor fikk positive rapporter om virkninga av vaksinen i USA, satte jeg straks i gang undersøkelser for å vurdere muligheten for å innføre den også i Norge. Det er derfor jeg gjentar at jeg er stolt over å kunne invitere Stortinget til å gjøre det mulig for våre minste å få en tryggere oppvekst. Pneumokokksjukdommer blir ikke borte, men grunnlaget er lagt for å redusere alvorlige og noen ganger livstruende sjukdommer i barneåra.




Så vil jeg gå over til å orientere om det korrigerte balansekravet, som flere talere har vært inne på. Ved behandlinga av årets statsbudsjett la Stortinget til grunn at de regionale helseforetakene skulle gå i balanse dette året. Uten balanse i økonomien vil det være vanskelig å videreutvikle helsetjenestene og få handlingsrom til å øke innsatsen på de områder vi ønsker å prioritere.




Som kjent skulle helseforetakene gå med om lag 1 milliard kr i korrigert underskudd i 2005. Prognosene så langt viser et korrigert underskudd på 1,3–1,4 milliarder kr. For å oppnå økonomisk balanse i 2006 må helseforetakene med andre ord forbedre sine resultater med over 1 milliard kr til sammen.




Som det er redegjort for i den proposisjonen som i dag er til behandling, antas pensjonskostnadene for de regionale helseforetakene å bli om lag 1 milliard kr høyere enn det som var forutsatt da Stortinget behandlet statsbudsjettet for 2006. Jeg finner grunn til å understreke at jeg informerte Stortinget så fort jeg hadde tallene klare og var forsikret om dem. Dette var den måten vi mente var best egnet til å gjøre det.




Årsaken til de økte pensjonskostnadene er jo endringer, som flere har sagt, i de økonomiske parametrene, f.eks. framtidig forventet avkastning av pensjonsmidlene.




Som det framgår av proposisjonen, skal pensjonskostnadene normalt innpasses i de regionale helseforetakenes budsjetter. Min vurdering var da at det ikke ville være tilrådelig å legge disse økte pensjonskostnadene inn i balansekravet for 2006, da den samlede omstillingsutfordringa nesten ville blitt fordoblet. Jeg registrerer med glede at Stortinget ser ut til å være enig i dette.




Gjennomføringa av slike krav ville ha ført til store endringer både når det gjelder sjukehusstruktur og pasienttilbud, som ikke ville ha vært forenlig med den politikken som denne regjeringa ønsker å føre. Dessuten ville det representert en vesentlig endring i forutsetningene som lå til grunn da Stortinget vedtok det økonomiske opplegget for de regionale helseforetakene for inneværende år.




 Det blir replikkordskifte.




 Først vil jeg få lov til å si meg glad for at vi nå treffer beslutningen om å innføre pneumokokkvaksine i barnevaksinasjonsprogrammet, slik at det er slått fast en gang for alle. Det tror jeg alle i denne sal er glad for.




Men jeg må også si at når representanten Thorkildsen hevdet at ingen har vært opptatt av dette før, så er det positivt feil. Hvis Thorkildsen hadde sett i tidligere dokumenter og satt seg inn i den tidligere sosialkomiteens arbeid, hadde hun sett at Fremskrittspartiet tok dette opp allerede i budsjettet for 2005. Nok om det!




I brevet fra statsråden til Arbeiderpartiets stortingsgruppe ved Jan Bøhler skriver statsråden følgende:







«Det er anslått et behov for 80 000 doser i 2006 for å dekke behovet for vaksine for barn født f.o.m. 2006.»




I neste avsnitt går det videre fram:







«Det går fram av brevet fra Wyeth at de i tillegg kan levere 100 000 doser ekstra i juli eller august, dersom de får en bestilling innen midten av april, eventuelt levering innen oktober, dersom de får bestilling innen utgangen av april.»




Dette viser at det faktisk hadde vært mulig å skaffe de ekstra dosene hvis man hadde forhandlet fram og bestilt disse på et tidligere tidspunkt. Vil statsråden på nytt vurdere om man kan foreta den ekstra bestillingen og utvide aldersgruppen, slik at også barn mellom 6 og 24 måneder kan få de samme mulighetene som de som blir født etter 1. januar 2006?




 La meg først få kommentere det partikollegaen til representanten Nesvik sa i sitt innlegg, at det Regjeringa nå foreslo, var «et grovt overtramp», og at det var tydelig at de økonomiske hensyn veide mer enn pasienttilbudet. Det tar jeg sterkt avstand fra.




Jeg vil minne om at det var denne regjeringa som etter bare noen uker grep fatt i denne saken, og som får dette gjennomført og iverksatt fra 1. juli, slik at det vil være løst for unger født i år, og for all framtid. La det være sagt!




Jeg vil også legge til at selv om det er riktig at Fremskrittspartiet har tatt det opp i diverse innstillinger, bare registrerer jeg at det i hvert fall ikke har ført fram i noen forhandlinger med tidligere regjeringspartier slik at det er blitt prioritert så høyt at det er blitt innført. Det er et faktum! Derfor er jeg overrasket over den knallharde kritikken som kommer fra Fremskrittspartiet, når de selv ikke har gjort noe med det når de har hatt muligheten til det. Så er jeg ferdig med det!




Så vil jeg si at det er selvfølgelig mulig – hvis en skulle ønske det – også å gi vaksinen til barn opp til to år, men vi får meldinger fra produsenten om at det sannsynligvis vil gi en forskyvning i tid. Det er mulig, selvfølgelig, å bestille ekstra doser. Det koster noe mer penger. Vi har ment at når man innfører nye ordninger, må man starte et sted. Derfor har vi sagt at vi starter med unger født i år, at det løses for all framtid, og så innser jeg at det for noen kan være overgangsutfordringer knyttet til dette, men slik er det alltid når nye ordninger innføres.




 Jeg lyttet med særlig interesse til den siste delen av statsrådens innlegg. Hun kommenterte ikke om statsråden selv hadde overveid andre måter å informere Stortinget på om denne milliarden som dukket opp plutselig like før jul, enn å legge det inn som en blindtarm i en sak som handler om noe helt annet. Det ville det være interessant å få vite.




Det andre, som det ville være enda mer interessant å få vite, er hvorledes man kan få en differanse på én milliard på det tidspunktet på året. Hvis det bare dreier seg om ulike anslag for fremtidig avkastning av pensjonsmidler, er det med respekt å melde uforståelig. Det har ikke vært dramatiske endringer i rentenivå eller andre forhold i Norge, som jeg kjenner til, i løpet av fjoråret. Her må det finnes en mer begripelig forklaring. Jeg skulle gjerne ha fått utdypet det litt mer fra statsrådens side.




Det som er enda viktigere, er det jeg etterlyste i mitt innlegg i sted, nemlig hvilke tanker statsråden gjør seg om hvordan man skal håndtere den underdekningen på i alt 3 milliarder kr som man nå sleper med seg i sykehusøkonomien.




 Det var mange spørsmål som det er krevende å svare på på så kort tid.




For å starte med det første: Når det gjelder at dette ble lagt inn i saken om vaksinen, var det fordi det var den første muligheten jeg hadde til å kunne orientere Stortinget gjennom en sak. Derfor ble det valgt. Når vi gjorde det på den måten og ikke i en egen sak, var det også fordi vi her ikke foreslo å endre de forutsetninger som Stortinget sluttet seg til før jul, at det altså ble holdt utenfor balansekravet. Derfor anså jeg at det ikke var nødvendig med en egen sak. Hadde vi gjort noe annet, enten pålagt at det skulle effektiviseres for en milliard eller lagt på en milliard, ville det vært selvsagt å komme med en egen sak. Det er forklaringa på det.




Når det så gjelder hvordan milliarden oppstår, er det flere forklaringer på det. Jeg stilte også spørsmål ved hvordan det var mulig plutselig å få en milliard i fanget. Jeg tror forrige minister ville svart akkurat det samme som jeg nå gjør.




Når det så gjelder framtiden, er det altså slik at vi kommer til å komme tilbake i revidert, og i budsjettet for neste år, med å si noe om hva vi tenker når det gjelder utfordringer knyttet til helsevesenet. Det gjelder selvfølgelig både pensjoner, det gjelder underskudd – en er nå i ferd med å innfri balansekravet for inneværende år – og det gjelder pasientbehandling og en rekke andre ting for framtiden.




 Jeg finner grunn til å si at jeg synes det er positivt at statsråden har arbeidet fram pneumokokkvaksinen så raskt. Jeg har ett konkret spørsmål, og det er om Regjeringen i forbindelse med revidert nasjonalbudsjett vil vurdere det forslaget vi har sammen med Høyre og Venstre om at også årskull født i 2004 og 2005 kan omfattes av tilbudet om gratis pneumokokkvaksine.




 Nei, vi hadde ikke tenkt det, for vi mener at det forslaget vi har lagt fram, er bra, for å si det på den måten. Jeg gjentar at jeg ser at det er noen utfordringer knyttet til overgangen, altså når det gjelder de mellom 1 og 2 år. Men jeg kan også benytte anledningen til å informere Stortinget om at noen barn som er over 1 år og som er i risikogruppen – da snakker jeg bl.a. om barn som har anatomisk eller funksjonell miltmangel eller hiv-infeksjon – får dekket dette på blå resept. Det er altså slik at selv om hovedregelen er at dette dekkes for barn født fra i år og framover, er det slik at vi har en blåreseptordning for noen av de mest utsatte barna over den aldersgrensen.




 Eg vil knyte nokre kommentarar til pneumokokkvaksinen. Saka har hatt eit høgt tempo, og eg synest det er rosverdig. Men eit høgt tempo i ei sak betyr ofte at ikkje alle sider blir tenkte igjennom. Det er i alle fall det som er vanleg. Og som Inge Lønning sa i sitt innlegg, fekk vi det klart for oss i komitearbeidet at her er det praktisk mogleg å utvide vaksinasjonsprogrammet, og at anslaget når det gjeld meirkostnadene, er for høgt. Det er det som er bakgrunnen for forslaget frå Høgre, Kristeleg Folkeparti og Venstre, eit forslag som vil, som vi har høyrt i dag, få subsidiær støtte frå Framstegspartiet. Det betyr at det faktisk er fleirtal for dette i komiteen. Og når eg høyrer på innlegga frå Arbeidarpartiet og resten av regjeringsfraksjonen, føler eg eigentleg at vi er samde om dette forslaget. Ein rimeleg konklusjon blir at eit samla storting bør kunne røyste for forslaget.




Er ikkje det ein god konklusjon, statsråd?




 Jeg tror jeg skal være veldig forsiktig med å mene noe om hva Stortinget skal konkludere. Jeg forholder meg til det som Stortinget kommer til å beslutte, også i denne saken, når dagen er over.




 Kritikken fra Fremskrittspartiets side i denne saken har ikke dreid seg om det som nå ligger på bordet, men om den gruppen som utelates i denne saken. Det skulle nå være helt klart.




Grunnen til at man ikke har kunnet gjort noe tidligere, er at man nettopp har ventet på Rapport 2005:1 fra Folkehelseinstituttet, som går på anbefalinger for bruk av konjugert pneumokokkvaksine i Norge. Den ligger nå fore.




Det brukes som et argument at ett sted må vi begynne. Men det som er hele clouet i denne saken, er jo nettopp at vi har en begrenset aldersgruppe, fra 0 til 24 måneder, der man har muligheten til å kunne gi dette tilbudet til alle, men man unnlater å gjøre det. Det er derfor jeg ber statsråden nok en gang om å vurdere om ikke alle i denne aldersgruppen bør få dette tilbudet. Det er en begrenset gruppe med barn, man vil ha full oversikt over antall doser man har behov for, og dermed må jeg si at det er det ingen problemer med å få til dersom viljen er til stede.




 Alt er mulig, selvfølgelig er det det hvis en er villig til å ta risikoen på at det vil forskyve noe i hele vaksinasjonsopplegget. Det er selvfølgelig også mulig hvis en legger inn mer penger. Men vi har altså valgt å starte et sted, slik det er med alle nye ordninger, med å si at vi starter for unger som er født i år, som kjent, og i alle år framover. Det er et valg. Jeg forholder meg til det Stortinget kommer til å vedta senere i dag.




Når det gjelder Fremskrittspartiet og representanten Nesviks grunn til at Fremskrittspartiet ikke har gjort noe mer aktivt med dette før, bortsett fra å omtale det i diverse innstillinger, minner jeg om at vaksinen har vært på det norske markedet siden 2001. Det har vært fullt mulig for alle som har ønsket det, enten en tilhører Fremskrittspartiet, andre partier eller tidligere regjering, å få vedtatt dette. Men jeg konstaterer at ingen har gjort det før det ble en ny regjering, og vi har fått gjort det i løpet av noen få måneder.




 Replikkordskiftet er omme.




De talere som heretter får ordet, har en taletid på inntil 3 minutter.




 I del 2 av denne saken, som omhandler pneumokokkvaksine, kommer man til problemstillingene knyttet til de økte pensjonskostnadene i de regionale helseforetakene. Alle har tilkjennegitt at man er enig i at man måtte skyve på denne problemstillingen, for dersom man skulle la dette også ligge inne i balansekravet, ville det ha medført så store utfordringer for de enkelte foretakene at det ville ha gått på helsen løs en rekke forskjellige steder. Problemet er bare at vi allerede nå får en rekke meldinger inn til Stortinget knyttet til innsparinger som går ut over pasientbehandlingen. Ja, vi har fått signaler fra flere steder: Haukeland Universitetssjukehus har sagt at det er mulig de må stenge en avdeling, og vi ser at St. Olavs Hospital og andre nå må treffe tiltak som går ut over pasientbehandlingen. Dette er ikke forsvarlig, og jeg tar statsråden på alvor når hun tidligere har sagt at man vil komme tilbake til dette i revidert nasjonalbudsjett, knyttet til økte bevilgninger. Jeg ser fram til den saken, for jeg forventer at man mener alvor når man sier at disse innsparingene ikke skal gå ut over pasientbehandlingen. Problemet er bare at revidert nasjonalbudsjett ikke blir behandlet før til sommeren. Disse foretakene arbeider nå med sine budsjetter, og de har ennå ikke fått noe signal knyttet til hvor langt ned man må gå når det gjelder innsparingene som vi har varslet.




Det som er det verste i saken, er at man sier ingenting om hvordan man har tenkt å løse problemet. Vi har et milliardbeløp som nå bare svirrer i luften. Statsråden og Regjeringen har ikke sagt noe om hvordan man har tenkt å løse denne problemstillingen. De sier bare at man ikke kan ta det inn i balansekravet, og det har de full støtte for. Men man bør snart komme tilbake og også si noe om hvordan man har tenkt å løse disse problemene, fordi foretakene vet at summene ligger der. Spørsmålet er på hvilket tidspunkt disse pengene skal hentes inn, og det må nå bli slutt på at man seigpiner de regionale helseforetakene ved at de ikke får noen klare signaler om hvordan de skal forholde seg til dette. Jeg ser fram til at statsråden forhåpentligvis nå kan gi et svar i denne salen på hvordan man har tenkt å dekke inn dette. Er det ved økte tilleggsbevilgninger? Er det ved at man skal skyve på dette og la det gå over år, slik at foretakene må stramme inn enda mer år for år? Eller hvordan har man tenkt å løse dette? Jeg håper at statsråden kan gi et godt svar, slik at vi i hvert fall vet hva vi har å forholde oss til. Det har vært mangelvare foreløpig.




 Jeg vil tilbakevise at helseforetakene ikke har fått signaler. De har for det første fått det klare signalet at denne regjeringa foreslo 500 mill. kr mer for inneværende år, noe Stortinget sluttet seg til og som betyr at det kan behandles vel 20 000 flere pasienter enn den forrige regjeringa hadde foreslått.




Det andre signalet som helseforetakene har fått, er at jeg, slik en statsråd skal gjøre, følger opp Stortingets så vidt jeg husker enstemmige vedtak om at regionene skal gå i balanse i 2006. Det er et veldig klart signal.




Det tredje signalet er det vi snakker om her i dag, at pensjonskostnadene skal holdes utenfor balansekravet, som jeg oppfatter det er veldig bred enighet om.




Så vil jeg også si at jeg har vært så heldig at jeg har fått være med i politikken lenge, og jeg har jobbet med dette før også, og hvert år på denne tida verserer det ganske mange forslag i media som aldri kommer til å bli realiteter, fordi det pågår prosesser i de enkelte regioner og de enkelte sjukehus. Derfor tror jeg ikke en skal dømme ut fra alle ting som kommer i media, at det kommer til å bli utfallet, for det kommer det ikke til å bli.




Jeg minner også om at siden sjukehusreformen ble innført i 2002, har realveksten i denne sektoren i snitt vært på om lag 2 1/2 pst. pr. år, dvs. at helseforetakene hvert år etter reformen har kunnet bruke over 1 milliard kr mer utover lønns- og prisvekst enn året før.




Så er det noen utfordringer som er ulike i de ulike regionene, og jeg skal raskt gå gjennom det. Når det gjelder Helse Øst, vil jeg si at de fortsetter den gode trenden. Når det gjelder Helse Sør, vil jeg si at her er det en god utvikling, men det er fremdeles store omstillingsutfordringer. Når det gjelder Helse Vest, synes jeg det er en god utvikling, men det er særlige utfordringer knyttet til Helse Bergen. Når det gjelder Helse Midt-Norge, er det negativ resultatutvikling i 2005, og det er utfordringer særlig knyttet til St. Olavs Hospital, der det ikke ser ut til å ha vært fokusert tilstrekkelig på kostnadskontroll. Når det gjelder Helse Nord, er det negativ resultatutvikling i 2005, krevende geografi og samhandling innad i det enkelte helseforetak. Der det ikke fungerer bra nok, tar jeg dette på stort alvor. Og jeg skal sørge for at det Stortinget har vedtatt, blir iverksatt.




 Aller først en liten kommentar til debattens forløp når det gjelder pneumokokkvaksinen og ekstrabevilgningen. Jeg nevnte i sted at man lærer fort nye roller, men jeg ble aller mest imponert av SVs talsperson, for der har læringskurven virkelig vært bratt, når hovedinnfallsvinkelen fra SVs side er blitt bekymring på vegne av skattebetalerne. Da må jeg si at det å plassere partilederen i Finansdepartementet har medført en ganske betydelig læringsutvikling.




Til statsrådens siste innlegg: Jeg lyttet med stor interesse til hennes evaluering av tilstanden i helseforetakene og tror nok at den var nokså presis så langt jeg har klart å følge med i situasjonen. Men det kunne vært interessant å utfordre statsråden til kanskje å gå ett skritt lenger, for det er jo mye som tyder på at når vi sleper med oss så store kostnadsproblemer i deler av helseforetakene, så henger det sammen med at man har et system og en struktur som gjør at administrasjonskostnadene er urimelig høye sammenlignet med det som går til primærformålet, nemlig pasientbehandling. Det har vært antydet i en rapport at det bare for Helse Sørs vedkommende kunne tenkes å være et innsparingspotensial på dette området i størrelsesorden 150–250 mill. kr. Og hvis man reiser et annet problem, er det sannsynligvis et enda større innsparingspotensial. Derfor vil jeg gjerne utfordre statsråden på det. Hennes forgjenger gjorde et forsøk på å få gjort noe med den nokså meningsløse grensedelingen som går tvers gjennom Oslo by, mellom Helse Sør og Helse Øst, og som gjør at man har en fordobling av mange tilbud på to høyspesialiserte hospital som ligger et par kilometer i luftlinje fra hverandre.




Har statsråden skrinlagt det og falt til ro med at vi har en inndeling og et system som er hensiktsmessig, eller vil hun gå seriøst inn og undersøke om det ikke her i virkeligheten ligger en mulighet for svære ressursbesparelser til fordel for brukerne av helsetjenesten?




 Vi skal ikke ta evalueringa av sjukehusreformen her. Men det jeg i hvert fall har lyst til å slå fast, slik jeg ser bildet, er at vi har fått mer ekspertise, mer samarbeid, mer sparing av penger ved at en nå samarbeider på tvers av fylkesgrensene i mye større grad, og vi har fått et tilbud som på mange områder er bedre for pasientene enn det det var før, og ventetida går ned. Det er beviselig, og det synes jeg man skal legge til grunn. Det er bra, men det betyr ikke at alt er løst.




Så er jeg enig med representanten Lønning i det som jeg føler ligger under – det er mulig jeg tar feil, og da får representanten rette meg på det – at penger selvfølgelig er viktig i denne sektoren, og at det må mer penger inn, men penger er ikke alt. Jeg er nok ikke enig i det representanten her sier om at administrasjonskostnadene generelt sett er urimelig høye, men at det er forholdsvis mye å gå på når det gjelder å organisere oss på en enda bedre måte enn det som er tilfellet i dag. Jeg er sikker på at det nesten daglig eller i hvert fall ukentlig vil komme eksempler som viser ganske klart at selv om man pøser inn 2–3–4–5 milliarder kr, så er det slett ikke sikkert at man løser alle de utfordringene som ligger der. Så det er helt klart: penger ja, men det må også etter mine begreper helt andre grep til i tillegg til det.




Når det gjelder hovedstadsregionen, har vi nå de siste dagene sett mange eksempler på utfordringer knyttet til den. Jeg kan forsikre om at jeg ikke har falt til ro, heller ikke på dette området. Når det gjelder forholdet mellom Helse Øst og Helse Sør, er det helt klart at vi må ha et våkent øye på at vi organiserer vårt tilbud slik at det er til beste for brukerne. Det er derfor vi er til. Det betyr at her er det ikke på noen måte trukket noen konklusjoner. Det er altfor tidlig. Men jeg kan bekrefte at jeg følger veldig nøye med på dette. Jeg kommer til å undersøke det. Hvis jeg mener det er riktig å gjøre enda mer her, vil jeg selvfølgelig komme til Stortinget med det på en egnet måte.




 Statsråden har nå også redegjort for situasjonen i de enkelte regionale helseforetakene. Det var en interessant gjennomgang, for blant de helseforetakene som hun framhevet hadde problemer og utfordringer, er to blant de underfinansierte foretakene, altså Helse Vest og Helse Midt-Norge. Man har varslet at man vil komme tilbake for å få rettet opp noe av den skjevfordelingen. Det kunne ha vært interessant å høre når man kan forvente å få den saken tilbake.




Det står også i Soria Moria-erklæringen at man skal gjøre noe med skjevfordelingen, så vidt jeg har forstått, og at man vil gjøre det raskere enn det det ble lagt opp til. Da håper og forventer jeg at statsråden vil omtale dette i forbindelse med revidert nasjonalbudsjett. Det skal bli interessant å se.




Ellers vil jeg også få lov til å knytte en kommentar til et innlegg fra Jan Bøhler tidligere i debatten om alt det fantastiske Regjeringen har fått til, bl.a. når det gjelder finansiering i sykehussektoren. Han nevnte de 2,9 milliarder kr som man hadde overført til St. Olavs Hospital, men det er ingen nye penger. Det er bare det at man utbetaler over ett år det som man opprinnelig skulle betale ut over flere år. Så det er ikke noen hokuspokusløsning denne regjeringen har kommet på. Det som er hokuspokus, er måten å gjøre det på. Man tok det innenfor budsjettrevideringen fra i fjor, og så unnlot man å vente denne ene lille måneden med å finansiere dette gjennom statsbudsjettet. Så det som var det nye, var den kreative måten å finansiere det på, der man selv hevder handlingsregelen og bruk av den i alle mulige sammenhenger. Når det gjaldt dette nå, hoppet man ut av den debatten, og så tok man det innenfor salderingen av fjorårets budsjett. Det er det som er det såkalte kreative, ikke det at man har kommet med mer penger til helsevesenet.




 Jeg kan bekrefte at skeivfordelinga mellom helseregionene skal rettes opp, og raskere enn forutsatt. Jeg kan ikke – og det vet representanten Nesvik – her og nå si når det kommer, men det kommer.




Jeg vil også benytte anledningen til å legge til at selv når det blir rettet opp, vil det være flere betydelige utfordringer enn de pengene vi her snakker om, særlig knyttet til Helse Midt-Norge. Så alt er heller ikke løst ved å ta det grepet.




Når det gjelder å få beskyldninger om rask saksbehandling og kreativitet, så tar jeg imot kritikk for det meste, jeg. Men det er jo litt merkelig å få det fra Fremskrittspartiet, det må jeg si. Det er uansett et faktum at vi kvitterte ut 2,9 milliarder kr til St. Olavs Hospital før jul. Vi har i tillegg gitt lovnader til den regionen på 140 mill. kr økning i varige beløp, tilsvarende ca. 3 milliarder kr, og vi gav 500 mill. kr mer til sjukehusene enn den forrige regjering. Så det å få kritikk for det må vi vel kanskje også ta med, men jeg synes vel kanskje det er litt urimelig.




 Flere har ikke bedt om ordet til sak nr. 2.

(Votering, se side 1891)





                    

 Under debatten er det satt fram tre forslag.
Det er

forslag nr. 1, fra Gunvald Ludvigsen
på vegne av Høyre, Kristelig Folkeparti
og Venstre

forslagene nr. 2 og 3, fra Jan-Henrik Fredriksen
på vegne av Fremskrittspartiet

Det voteres først over forslagene
fra Fremskrittspartiet.

Forslag nr. 2 lyder:

«Stortinget
ber Regjeringen utvide tilbudet om pneumokokkvaksine slik at alle
barn under 2 år per 1. juli 2006 blir tilbudt
gratis pneumokokkvaksinasjon.

Forslag til finansiering
fremmes i forbindelse med Revidert nasjonalbudsjett for 2006.»

Forslag nr. 3 lyder:

«Stortinget
ber Regjeringen å følge opp den sterke anbefalingen
fra Folkehelseinstituttet om aktivt å tilby gratis
pneumokokkvaksine til barn i alderen fra 2 år og frem til
skolealder som har sykdommer som gjør at de er i en risikogruppe,
i den perioden det tar å innarbeide full dekning av vaksinasjonsprogrammet.»

Votering:

Forslagene fra Fremskrittspartiet
ble med 72 mot 28 stemmer ikke bifalt.

(Voteringsutskrift kl. 15.28.52)

 Det voteres så over forslag nr. 1,
fra Høyre, Kristelig Folkeparti og
Venstre.

Forslaget lyder:

«Stortinget
ber Regjeringa vurdere å utvide tilbodet om gratis
pneumokokkvaksine til barn fødde i 2004 og 2005 i samband
med framlegget til Revidert nasjonalbudsjett for 2006.»

Fremskrittspartiet har varslet at de vil støtte
forslaget subsidiært.

Votering:

Forslaget fra Høyre, Kristelig Folkeparti
og Venstre ble med 57 mot 47 stemmer ikke bifalt.

(Voteringsutskrift kl. 15.29.18)

Komiteen hadde innstilt:

I

I statsbudsjettet for 2006 gjøres
følgende endring:

Kap.

Post

Formål

Kroner

Utgifter:

710

Nasjonalt folkehelseinstitutt

21

Spesielle driftsutgifter forhøyes
med 		fra kr 172 763 000 til 230 763 000

58 000 000

II


Bestillingsfullmakt

Stortinget samtykker i at Helse- og omsorgsdepartementet
i 2006 kan foreta bestillinger utover gitte bevilgninger, men slik
at samlet ramme for nye bestillinger og gammelt ansvar ikke
overstiger følgende beløp:

Kap.

Post

Betegnelse

Samlet ramme inklusiv merverdiavgift

710

Nasjonalt folkehelseinstitutt

21

Spesielle driftsutgifter 		

160 mill.kroner

Votering:

Komiteens innstilling ble enstemmig bifalt.


                    
                    

 Etter ønske fra næringskomiteen vil presidenten foreslå at taletiden begrenses til 40 minutter og fordeles med inntil 5 minutter til hvert parti og inntil 5 minutter til statsråden.




Videre vil presidenten foreslå at det gis anledning til replikkordskifte på inntil tre replikker etter statsrådens innlegg innenfor den fordelte taletid.




Videre blir det foreslått at de som måtte tegne seg på talerlisten utover den fordelte taletid, får en taletid på inntil 3 minutter.




– Det anses vedtatt.




 

(ordførar for saka):

 Reiselivsnæringa er ei stor og viktig næring i Noreg. Derfor er det prisverdig at forslagsstillarane har teke initiativ til å setje dette på den politiske dagsordenen. Reiselivet skaper verdiar for om lag 60 milliardar kr og sysselset i overkant av 140 000 menneske. Desse arbeidsplassane blir skapte over heile landet og er ei viktig distriktsnæring. I tillegg blir mange kvinner også sysselsette i denne næringa.




Det er eit stort potensial for å styrkje den internasjonale marknadsføringa av Noreg som reiselivsmål. Eg vil minne om at det i 2006 blei vedteke å auke midlane til profilering i utlandet med heile 72,5 mill. kr, slik at den totale summen til internasjonal marknadsføring i 2006 er oppe i 172,5 mill. kr.




Reiselivet representerer store utfordringar og moglegheiter. Dagens turist er ein erfaren reisande som stiller store krav både til opplevingar og til aktivitet. Min påstand er at Noreg som destinasjon kan tilby turistane både innhald, opplevingar og eigenaktivitetar.




Eg er glad for at Regjeringa er så tydeleg på reiselivssatsing gjennom Soria Moria-erklæringa. Erklæringa legg opp til ein offensiv reiselivspolitikk, og eg registrerer med glede at næringa sjølv er tilfreds med den satsinga som det no blir lagt opp til.




Utviklinga av ein nasjonal reiselivsstrategi og styrking av den internasjonale marknadsføringa er viktige stikkord i så måte. Like eins er det viktig å sikre kvaliteten, og å vurdere innføring av ei frivillig sertifiseringsordning for bedrifter som ønskjer å marknadsføre seg som ein del av den norske merkevara. Måla er ambisiøse, og den nære dialogen med reiselivsbransjen er avgjerande for å nå desse måla.




Det er viktig å hugse på at innsatsen ikkje berre må skje mot utlandet, for det er nemleg slik at om lag 80 pst. av gjestedøgna på norske hotell og overnattingsstadar står det nordmenn bak. Det er eit kvalitetsstempel at mange nordmenn vel å feriere i sitt eige land.




Vår oppgåve er å utvikle og vidareføre ein reiselivspolitikk som set næringa i stand til å møte dei utfordringane og moglegheitene veksten i reiselivet gjev. Regjeringas mål er å leggje til rette for størst mogleg verdiskaping i norsk økonomi gjennom å skape arbeidsplassar og skape vekstbedrifter. Det vil i neste omgang skape vekst i heile landet innafor dei områda der me har særlege fortrinn. Reiselivet er eitt av desse fortrinna.




Som saksordførar la eg opp til eit breitt samarbeid med opposisjonen i denne saka. Av ein eller annan grunn var ikkje det eit vellukka initiativ. Regjeringa vil, som tidlegare sagt, utvikle ein nasjonal reiselivsstrategi. Derfor er mi tilråding at Dokument nr. 8-forslaget blir lagt ved protokollen – dette fordi Regjeringa enno ikkje har bestemt seg for om ei sak skal fremjast i form av ei eiga stortingsmelding eller ein eigen proposisjon som tek i seg ein handlingsplan/strategiplan for reiselivet.




For meg er det litt underleg at Fremstegspartiet, Høgre, Kristeleg Folkeparti og Venstre allereie no slår fast at dei ønskjer ei ny stortingsmelding framfor å slutte seg til vårt forslag. Lat meg òg leggje til at statsråden, gjennom brev til komiteen, viser til at det omfattande arbeidet som blir utført i departementet i desse dagane, skal Stortinget få høve til å diskutere seinare.




Eg konstaterer at opposisjonen ønskjer at regjeringspartia skal samarbeide breitt med opposisjonen i viktige politiske saker. Da eg så la opp til det, gjennom komitearbeidet, var det likevel inga interesse. Det tek eg til etterretning.




Det er som sagt eit omfattande arbeid på gang i departementet. For to dagar sidan inviterte departementet til samråd om desse spørsmåla. For meg var det tilfredsstillande å registrere at næringa var fullt ut fornøgd med den tenkinga som Regjeringa og statsråden legg opp til i desse spørsmåla.




 Den reglementsmessige tiden for formiddagsmøte er snart over. Presidenten vil foreslå at møtet fortsetter til dagens kart er ferdigbehandlet. Presidenten baserer seg da på at vi kan bli ferdig innen kl. 15.30, også med voteringen. Det er nemlig en åpen høring kl. 15.30, og vi må være ferdig til da. Går ikke det, må vi ha kveldsmøte.




– Dette anses vedtatt.




 Jeg tar sikte på at dette ikke skal bli noen lang debatt – selv om en kanskje kunne ha hatt det, for det er vel en god del stortingsrepresentanter som har flybilletter med SAS Braathens, og da er det vel en grunn til å være igjen her på Stortinget.




Jeg kan slutte meg til det meste saksordføreren sa når det gjelder beskrivelse av reiselivets betydning i Norge, og spesielt kanskje i Distrikts-Norge. Det jeg imidlertid ikke kjenner meg igjen i, er beskrivelsen saksordføreren gir av det arbeidet som har vært i komiteen. Det har vært en stor grad av enighet, men der man har vært uenig og der man har vært usikker, er på hvilken måte Regjeringen har tenkt å involvere Stortinget i denne saken. Det er vel også derfor at mindretallet har et forslag, og det har også vært nødvendig å sende diverse brev og spørsmål til Regjeringen for å få avklart det.




For øvrig vil jeg også bare få lov til å legge til at for Fremskrittspartiet er reiselivsnæringen svært viktig, og vi har en god tradisjon for i budsjettsammenheng å fremme forslag om å øke markedsføringen i utlandet av Norge som turistmål. Vi foreslo 300 mill. kr for årets budsjett, og vi kommer nok helt sikkert til å følge det sporet videre og foreslå å bevilge mer penger. En god markedsføring av Norge i utlandet er viktig for å trekke inn turister, uansett om de kommer til landet med SAS Braathens eller på andre måter.




Saksordføreren redegjorde for Regjeringens arbeid, og det er for så vidt vel og bra at man jobber mot å få en nasjonal reiselivsstrategi. Men jeg er forundret over at man ikke kan ha mer fortgang i Regjeringen når det gjelder å legge fram en stortingsmelding, og at man må vente omtrent helt fram til våren 2007 for å få denne meldingen. Bondevik II-regjeringen hadde kommet veldig langt i det arbeidet. Den hadde jobbet fram en handlingsplan for reiselivsnæringen, så det meste av arbeidet skulle være på plass. Også reiselivsorganisasjonene innehar en stor kompetanse og vet hvor de vil med reiselivet. Så at man må vente helt fram til 2007 for å få dette som sak til Stortinget, synes jeg er forunderlig.




Jeg går ut fra at dette kommer som sak til Stortinget, og det forventer jeg også at statsråden kan bekrefte i sitt innlegg, for det har han delvis bekreftet i noen av de brevene som har kommet til komiteen.




Det er viktig for oss å få dette som en sak i Stortinget fordi det har et bredt engasjement i hele landet. Det omfatter forskjellige departement, det berører mange statsråder, og da synes jeg også det er viktig at Stortinget får ta del i det arbeidet. Stoltenberg sa jo nettopp i sin tiltredelseserklæring at det skulle være et godt samarbeid med Stortinget, og vi utfordrer Stoltenberg-regjeringen på akkurat det.




Jeg husker ikke om jeg tok opp mindretalsforslaget, men jeg gjør det iallfall nå.




 Representanten Øyvind Korsberg har tatt opp det forslaget han refererte til.




 Eg vil slutte meg til saksordføraren si beskriving av verdien av reiselivet, og eg har lyst til å leggje til to ting. Det eine er at denne næringa er ei av dei mest konkurranseutsette vi har i landet, og det andre er at dette er ei næring som er viktig ikkje berre for distrikta, men i like stor grad for dei større byane og dei større tettstadene.




Den førre regjeringa la spesielt vekt på tre område. Det eine galdt konkurranseevna og den generelle næringspolitikken, det å gjere norsk konkurranseutsett næringsliv konkurransedyktig i høve til utlandet. Den politikken la vi svært stor vekt på. Det andre vi gjorde, var å få lagt fram ein handlingsplan, som også førre talar nemnde, allereie sommaren 2005. Det tredje var eit forslag om ein kraftig auke, på over 70 pst., i løyvingane til profileringa av reiselivet.




Den nye regjeringa har heldigvis ikkje kutta på akkurat den siste delen, dei la seg på det same. Dermed hadde vi fleirtal i Stortinget for satsinga, og det er vi svært glade for. Men når det gjeld den generelle næringspolitikken, er eg litt meir i tvil. Og når det gjeld handlingsplanen, synest eg det er svært tvilsamt at den nye regjeringa vil trenge kanskje to år – to år! – i tillegg til den tida som den førre regjeringa planla å bruke på å kome fram med ei sak til Stortinget. Det er ikkje eingong sagt at dette skal vere i form av ei melding.




Det vi treng, er å sjå ein del av desse tinga i samanheng. Vi må gjere ei analyse av dei trendane vi ser ute i verda og i Noreg, vi må skaffe oss kompetanse og kunnskap. Vi må ha evne til å lære å fortolke dei signala og gjere dei om til operative grep, altså til konkrete handlingar. Vi treng ei sterkare profilering. Vi treng også eit nærare samarbeid mellom mange viktige aktørar i næringa. Eg trudde det var brei semje om at desse fire stolpane er dei sentrale stolpane. Omkring dette er det ein må spinne ei framtidig sak overfor Stortinget, og eg synest det er heilt utruleg at ein treng to år på å få lagt fram denne saka.




Når opposisjonen her står samla om å prøve å få dette raskare, er det rett og slett fordi ting skjer raskt i denne bransjen. Vi har ikkje tid til å vente så lenge som næringsministeren og Næringsdepartementet no legg opp til.




Høgre støttar fullt ut det forslaget som blei lansert av førre talar.




 Kristelig Folkeparti er glad for at reiseliv nå får økt politisk oppmerksomhet, og at det er bred politisk vilje til å få en behandling her i Stortinget av en samordnet og målrettet strategi for norsk reiselivsnæring.




På globalt plan vil reiselivsnæringen vokse i årene framover. Vi kan forvente en fordobling i antall reisende på verdensplan fram til 2020. Utfordringen framover er å få en del av denne trafikken hit til Norge. Reiselivsnæringen har i dag knapt 7 pst. av sysselsettingen og drøye 3 pst. av BNP her i landet. Den er viktig ikke minst for sysselsettingen i distriktene. Det burde også være mulig med en vekst.




Vi ser nye trender i reiselivsmønstret, ikke minst internasjonalt, som gjør det aktuelt å tenke i flere retninger også nasjonalt. Blant annet vil mange i dag foretrekke å reise «alternativt», ved at de legger vekt på andre verdier og annet innhold enn det tradisjonell turisme har vartet opp med.




Også nordmenn flest bruker i dag stadig mindre av sin inntekt til livsopphold. De kan bruke stadig mer på andre ting, som det å reise, se, nyte og oppleve. Folks endrede livsmønster åpner nye perspektiver også for myndigheter og aktører som skal legge til rette for verdiskaping.




Norge har mange kvaliteter som reisemål, spesielt knyttet til natur, landskap, historie, miljø, kultur, kulturminner, religion og folkeliv – for bare å ramse opp en del verdier. Skal vi lykkes i å utforme strategier, må reiselivsnæringen bli tatt på alvor, og vi må utforme en nasjonal strategi som omfatter profilering, innovasjon, kompetanse og samarbeid.




Samarbeidsregjeringen, med næringsminister Børge Brende, la fram en handlingsplan for reiselivsnæringen i juli 2005. Denne la nettopp opp til å øke innsatsen innenfor profilering av Norge som reisemål, økt kompetanse og mer innovasjon og samarbeid.




Kristelig Folkeparti mener denne handlingsplanen legger et godt grunnlag for å lage en helhetlig reiselivsmelding som kan behandles av Stortinget. Vi har i denne forbindelse merket oss at Regjeringen arbeider med en slik strategi, og vi mener også Stortinget må få ta stilling til denne. Jeg håper statsråden kan bekrefte at Regjeringen vil bygge videre på analysen og tiltakene i handlingsplanen fra juli 2005, slik næringen har bedt om.




Mandag denne uken la Innovasjon Norge fram sin nye merkevarestrategi for Norge som reisemål. Her peker de på at turistene vil ha genuine opplevelser snarere enn masseproduserte aktiviteter. I stedet for å se mest mulig ønsker turistene å oppleve norsk natur, mat, kultur og levemåte og ikke minst å ha mer kontakt med lokalbefolkningen. Dette er en spennende beskrivelse, som utfordrer reiselivsnæringen til å gi gode tilbud. Fra statens side må vi bidra til markedsføring internasjonalt og legge til rette for utvikling av nye tilbud med god kvalitet, økt kompetanse og samarbeid i næringen. Dette krever oppmerksomhet politisk. En reiselivsmelding kan bidra til å forankre denne satsingen på tvers av departementsgrenser og ansvarsområder.




Jeg skal avslutte med dette: Kristelig Folkeparti vil konkludere med at Stortinget i dag vedtar å be Regjeringen fremme en stortingsmelding om norsk reiselivsnæring. Jeg slutter meg helt og holdent til det som er sagt, at dette må kunne gjøres raskere enn de to årene som er antydet – den burde komme så fort som mulig.




(komiteens leder): 

Reiselivsmarkedet både i Norge og internasjonalt er i endring, spesielt med tanke på krav til tjenester. Dette er en utfordring, men det gir oss også mulighet til å dra nytte av det mangfoldige ressursgrunnlaget vi har rundt omkring i landet. Ett av trekkene vi ser, er at reisene blir hyppigere og er av kortere varighet, og det stiller et annet krav til helårsprodukt og infrastruktur.




Vi har, som flere har påpekt, gode forutsetninger for å løfte norsk reiselivsnæring til internasjonalt nivå. I likhet med mange andre her mener Senterpartiet at reiseliv skal være et nasjonalt satsingsområde. Norge er faktisk ganske lite kjent ute i verden, samtidig har vi det som Europa og andre deler av verden spør etter. Vi har bl.a. natur, mystikk, opplevelser, stillhet og ro, plass nok, godt miljø, rent vann og fossefall. Men det som er viktig å få fram, er at spredt bosetting og kulturlandskap er en forutsetning for å utvikle den framtidige reiselivsnæringen i Norge. Vi vil ha en målrettet internasjonal markedsføring for å sette Norge på det internasjonale reisekartet, og vi vil bruke og utvikle de kvaliteter som jeg har nevnt her i innlegget, bedre.




Vi i Senterpartiet mener det er viktig å fokusere på økt mangfold, økt kunnskapsinnhold og bruk av lokale ressurser som utgangspunkt for satsingen. Da er det også en utfordring å utvikle et bærekraftig landbruk, der gårdbrukere og kulturarbeidere sammen med reiselivsnæringen er stifinnere i utviklingen av nye kvalitetsprodukter.




I mange deler av landet er det store utfordringer knyttet til å opprettholde og pleie kulturlandskapet. Det må derfor finnes nye måter å gjøre dyrehold lønnsomt på, slik at matproduksjon og levende kulturlandskap fremdeles blir et fortrinn for det norske reiselivet. Vi ser også kultur som et viktig satsingsområde i regional utvikling og internasjonal merkevarebygging.




Norge bruker for lite midler til målrettet markedsføring og profilering over tid i forhold til mange andre land. Jeg er derfor svært fornøyd med at det i statsbudsjettet for 2006 ble satt av vel 70 mill. kr ekstra til profilering av norsk reiseliv i utlandet i forhold til saldert budsjett for 2005. Vi forventer at det omfattende arbeidet på reiselivsområdet som nå skjer i Næringsdepartementet og i andre departementer, og som vi er veldig fornøyd med, bl.a. resulterer i at markedsføringsbudsjettet kan økes ytterligere i samarbeid med private aktører for å sikre reiselivsnæringen den vekst som er mulig i det internasjonale markedet.




 Jeg setter pris på denne anledningen til å sette reiseliv på dagsordenen. Fremskrittspartiet har helt rett i at Norge – med en gjennomtenkt strategi og vilje til satsing – kan utvikle en stor og livskraftig turistnæring. Derfor er jeg glad for at Regjeringen og regjeringspartiene allerede har tatt tak i denne saken og slått fast at det skal utvikles en nasjonal reiselivsstrategi som er bygd på nærhet til natur og norsk kultur, og som ivaretar satsingen på grønt reiseliv og reiselivsnæringen som distriktsnæring.




Jeg vil minne Fremskrittspartiet på at regjeringsskiftet også var et politisk skifte, og at det å sitte i regjering er noe mer enn administrasjon. Jeg håper Fremskrittspartiet også har forståelse for at vi vil utforme vår egen politikk. For SV er det viktig å understreke at vi skal utvikle et grønt reiseliv som bruker naturen på naturens premisser. En slik plan må ha som mål å gjøre Norge til verdens beste turiststed – med et grønt perspektiv – og skape arbeidsplasser i hele landet.




Her kan vi tenke oss å bruke hele naturen: fra flotte fosser og vassdrag, vårt unike kystlandskap, naturskoger, isbreer og nasjonalparksentra til rovviltsentra. Jeg vil minne om at SV allerede i sitt statsbudsjett for 2005 satte av 180 mill. kr til en slik grønn reiselivssatsing. Så dette er et tiltak som vi har historie på, og en slik satsing som Regjeringen nå har varslet, er noe vi jubler fram.




I 2005 kåret National Geographic norske fjorder til verdens beste reisemål. Jeg mener at ikke bare fjordene, men hele landet har et enormt potensial hvis vi greier å koble turisme og miljøvern på riktig måte. En nasjonal satsing på grønt reiseliv vil ikke minst skape mange arbeidsplasser i distriktene, og vil spesielt gi muligheter for kvinner.




SV vil arbeide for at satsingen på grønt reiseliv inkluderer følgende fem punkter:




For det første vil vi ha et prosjekt for grønt reiseliv i Innovasjon Norge. Norge kan utvikle en stor og livskraftig turistnæring som bruker naturen på naturens premisser. Utfordringen handler om å kombinere bærekraftig turisme og næringsutvikling i vernede områder. SV vil bl.a. gjerne innføre en nasjonal godkjenningsordning for økoturismebedrifter.




For det andre ønsker vi å styrke kulturminnevernet, fordi vi har massevis av kulturminner med unik verdi. Mange av dem står og forfaller. Det er viktig å bevare både UNESCOs verdensarv, kirkebygg, ferdselsveier og andre kulturminner, også som ressurs for reiselivet.




For det tredje vil vi legge til rette for økt friluftsliv. Økt turisme må baseres på at naturen tilrettelegges for bærekraftig bruk, opplevelser og aktiviteter.




For det fjerde kunne vi tenke oss å øke tilskuddet til fiskeformål. Turistfisket antas å utgjøre ca. 3 milliarder kr i 2005, ifølge Reiselivsbedriftenes Landsforening. Tilrettelegging for fiske i elver, fjorder og vann gir gode inntekter, og i tillegg kan det komme lokalbefolkningen til gode.




For det femte ønsker vi å styrke driften av nasjonalparker. Erfaringer fra andre land, slik som USA, viser hvordan nasjonalparkene kan bli økonomiske motorer. Aktivt vern gir lokal verdiskaping og nye jobber. 16 av 23 nasjonalparker mangler forvaltningsplan. Det må informeres aktivt om opplevelsesmuligheter i parkene og deres natur- og kulturverdier.




Dette er fem elementer som jeg mener hører hjemme i en nasjonal reiselivsstrategi, og som kan bidra til å utvikle et grønt reiseliv som bruker naturen på naturens premisser. Jeg tror at en slik strategi kan gjøre Norge til verdens beste turiststed, med et grønt perspektiv, og skape arbeidsplasser i hele landet.




 Reiselivsnæringen er en viktig del av norsk næringsliv. I Norge står reiselivsnæringen for 3,4 pst. av bruttonasjonalproduktet og knapt 7 pst. av sysselsettingen. Verdiskapingen utgjør om lag 60 milliarder kr, og sysselsettingen utgjør om lag 125 000 normalårsverk. Reiselivsnæringen er viktig for sysselsettingen i distriktene.




I Soria Moria-erklæringen er det sagt at Regjeringen vil utvikle en nasjonal reiselivsstrategi som ivaretar satsingen på grønt reiseliv og reiselivsnæringen som distriktsnæring. Regjeringen vil styrke den internasjonale markedsføringen av Norge som reisemål og sikre kvaliteten på reiselivsproduktene. Vi vil også innføre en frivillig sertifiseringsordning for reiselivsbedrifter og et eget opplæringsprogram som følger opp den strategiske reiselivssatsingen.




Det er allerede gjennomført tiltak som følger opp erklæringen. Den internasjonale markedsføringen er styrket med 72,5 mill. kr i årets budsjett. Innovasjon Norge har utarbeidet en strategi for sitt arbeid for reiselivsnæringen, og lanserte 3. april revidert strategi for merkevarebygging av Norge som turistreisemål i utlandet. Nærings- og handelsdepartementet har satt i gang et arbeid med utredning av en sertifiseringsordning.




Jeg har også satt i gang arbeidet med en nasjonal strategi for reiselivsnæringen. Reiseliv er et vekstområde i internasjonal sammenheng. Dette potensialet må vi utnytte. Vi bør ha som ambisjon å ha en vekst i internasjonal reiselivstrafikk til Norge som minst er på nivå med veksten i reiselivstrafikken internasjonalt. Samtidig skal vi bidra til at reiselivsnæringen oppnår lønnsomhet og verdiskaping som grunnlag for denne veksten.




Jeg er opptatt av å ha en bred prosess i arbeidet med en nasjonal reiselivsstrategi. Jeg har derfor gjennomført et samråd for å inkludere berørte parter i denne prosessen. Invitasjonen gikk til nærings- og arbeidslivsorganisasjonene, til deler av det politiske miljøet og til departementer som har ansvar for områder av betydning for reiselivsnæringen.




Jeg vil etablere et kontaktutvalg for reiselivsnæringen. Departementet er også medarrangør i en nasjonal konferanse om morgendagens reiseliv senere i denne måneden. Jeg mottar dessuten en rekke forslag og synspunkter direkte til departementet fra organisasjoner, kommuner og enkeltpersoner.




Reiselivet berører myndighetsområder som ligger under forskjellige departementer. Jeg legger derfor opp til et bredt samarbeid på myndighetssiden. Strategien vil fokusere på muligheter og utfordringer for norske reiselivsnæringer og fremme forslag til tiltak.




Jeg er innstilt på å komme tilbake til Stortinget med Regjeringens sentrale strategier på dette området – formen har jeg fortsatt til vurdering. Uavhengig av dette er jeg innstilt på å bidra til at nødvendige tiltak blir satt ut i livet så snart de er klare for det.




 Det blir replikkordskifte.




 I denne saken har vi opplevd en ganske merkverdig arbeidsform fra Regjeringens side. Mens Stortinget hadde dette Dokument nr. 8-forslaget til behandling, innkalte statsråden næringskomiteen til et samråd om reiselivspolitikken. Det er en høyst uvanlig form. Det vanlige er at Regjeringen presenterer sine planer overfor Stortinget, og at man får en debatt i Stortinget om temaet.




Er dette en type arbeidsform som statsråden vil ha i de saker som han har under arbeid? I tillegg vil jeg spørre statsråden om når han planlegger å fremme en reiselivsmelding/reiselivsstrategi for Stortinget. Det fremkom ikke av statsrådens innlegg.




 Som jeg sa i innlegget, har jeg ambisjon om å ha en bred tilnærming til hvordan strategiene for reiselivssatsingen skal utarbeides. Derfor var det en bred invitasjon som gikk til dette samrådet, hvor nærings- og arbeidslivsorganisasjonene var godt representert og gav helt entydig uttrykk for at denne måten å jobbe på ønsket de at vi skulle fortsette med. Det var faktisk noen som sa at dette var en ny måte å forholde seg til departementet på, som de satte stor pris på.




Jeg skjønner at opposisjonen i Stortinget er sulten på å få behandlet denne type saker. Jeg kan enkelt vise til at man i tidligere statsråd Brendes tid, for 2005, ikke leverte én sak til Stortinget. Denne regjeringen er godt i gang med å fremme saker. Vi har fremmet saker og vil fortsatt fremme saker av stor betydning for næringslivet. Dette legger jeg stor vekt på, men det skal skje i nær dialog med næringslivet, slik at jeg er sikker på at de tiltakene jeg foreslår, er kvalitetssikret av dem som berøres av dem.




 Representanten Vaggen Malvik sa nettopp at vi må vere klar over at det var eit politisk skifte som skjedde, og at det dermed vil ta litt tid å leggje fram det som skal leggjast fram for Stortinget om reiseliv.




Eg vil gjerne at statsråden utdjupar det litt: Kva er det i den handlingsplanen som for så vidt var nesten heilt klar til å leggjast fram, som må omarbeidast betydeleg før ein kan leggje han fram for Stortinget? Var det alvorlege feil og manglar ved den planen som blei utarbeidd av den førre regjeringa, slik statsråden ser det?




 Den handlingsplanen som den forrige næringsministeren utarbeidet, er et altfor spinkelt grunnlag å bygge en hel stortingsmelding på. De aller fleste forslag til tiltak som omhandles i handlingsplanen, konkluderer entydig med hvordan oppfølgingen skal være, og det er kortsiktige tiltak, hvor iverksettelsen er lagt til virkemiddelapparatet, i første rekke Innovasjon Norge.




Det som er viktig for mitt arbeid i denne saken, er at vi knytter de mulige tiltakene nært opp til de ambisjonene man har i næringslivet, fordi næringslivet ønsker denne tette dialogen med departementet om hvordan vi skal møte utfordringene i næringen – også fordi man ser en voldsom internasjonal vekst og muligheter for norsk næringsliv til å ta del i den veksten. Derfor er det viktig å ha næringslivet med på det arbeidet som nå pågår.




 Flere har ikke bedt om ordet til replikk. Flere har ikke bedt om ordet til sak 7.

(Votering, se side 1892)





                    

 Under debatten har Øyvind Korsberg satt
fram et forslag på vegne av Fremskrittspartiet, Høyre, Kristelig
Folkeparti og Venstre. Forslaget lyder:

«Stortinget
ber Regjeringen utarbeide en stortingsmelding om en samordnet og
målrettet strategi for norsk reiselivsnæring.»

Votering:

Forslaget fra Fremskrittspartiet, Høyre, Kristelig Folkeparti
og Venstre ble med 55 mot 50 stemmer ikke bifalt.

(Voteringsutskrift kl. 15.30.13)

Komiteen hadde innstilt:

Dokument nr. 8:23 (2005-2006) – forslag
fra stortingsrepresentantene Øyvind Korsberg, Hans Frode
Kielland Asmyhr og Kåre Fostervold om utarbeidelse av en
reiselivsmelding – vedlegges protokollen.

Votering:

Komiteens innstilling ble enstemmig bifalt.


                    
                    

 Under debatten er det satt fram tre forslag. Det er










forslag nr. 1, fra Gunvald Ludvigsen på vegne av Høyre, Kristelig Folkeparti og Venstre







forslagene nr. 2 og 3, fra Jan-Henrik Fredriksen på vegne av Fremskrittspartiet




Det voteres først over forslagene fra Fremskrittspartiet.




Forslag nr. 2 lyder:







«Stortinget ber Regjeringen utvide tilbudet om pneumokokkvaksine slik at alle barn under 2 år per 1. juli 2006 blir tilbudt gratis pneumokokkvaksinasjon.




Forslag til finansiering fremmes i forbindelse med Revidert nasjonalbudsjett for 2006.»




Forslag nr. 3 lyder:







«Stortinget ber Regjeringen å følge opp den sterke anbefalingen fra Folkehelseinstituttet om aktivt å tilby gratis pneumokokkvaksine til barn i alderen fra 2 år og frem til skolealder som har sykdommer som gjør at de er i en risikogruppe, i den perioden det tar å innarbeide full dekning av vaksinasjonsprogrammet.»

Votering:

Forslagene fra Fremskrittspartiet ble med 72 mot 28 stemmer ikke bifalt.

(Voteringsutskrift kl. 15.28.52)




 Det voteres så over forslag nr. 1, fra Høyre, Kristelig Folkeparti og Venstre.




Forslaget lyder:







«Stortinget ber Regjeringa vurdere å utvide tilbodet om gratis pneumokokkvaksine til barn fødde i 2004 og 2005 i samband med framlegget til Revidert nasjonalbudsjett for 2006.»




Fremskrittspartiet har varslet at de vil støtte forslaget subsidiært.

Votering:

Forslaget fra Høyre, Kristelig Folkeparti og Venstre ble med 57 mot 47 stemmer ikke bifalt.

(Voteringsutskrift kl. 15.29.18)

Komiteen hadde innstilt:


I




I statsbudsjettet for 2006 gjøres følgende endring:













Kap.




Post




Formål




Kroner
















Utgifter:










710







Nasjonalt folkehelseinstitutt













21




Spesielle driftsutgifter forhøyes med fra kr 172 763 000 til 230 763 000




58 000 000




II 

Bestillingsfullmakt




Stortinget samtykker i at Helse- og omsorgsdepartementet i 2006 kan foreta bestillinger utover gitte bevilgninger, men slik at samlet ramme for nye bestillinger og gammelt ansvar ikke overstiger følgende beløp:













Kap.




Post




Betegnelse




Samlet ramme inklusiv merverdiavgift










710







Nasjonalt folkehelseinstitutt













21




Spesielle driftsutgifter 




160 mill.kroner

Votering:

Komiteens innstilling ble enstemmig bifalt.




Votering i sak nr. 3

Komiteen hadde innstilt:


Dokument nr. 8:29 (2005-2006) – forslag fra stortingsrepresentantene Laila Dåvøy, Åse Gunhild Woie Duesund og Ola T. Lånke om å opprette etiske komiteer på sykehjem – vedlegges protokollen.

Votering:

Komiteens innstilling ble enstemmig bifalt.




 I sakene nr. 4, 5 og 6 foreligger det ikke noe voteringstema.




Votering i sak nr. 7




 Under debatten har Øyvind Korsberg satt fram et forslag på vegne av Fremskrittspartiet, Høyre, Kristelig Folkeparti og Venstre. Forslaget lyder:







«Stortinget ber Regjeringen utarbeide en stortingsmelding om en samordnet og målrettet strategi for norsk reiselivsnæring.»

Votering:

Forslaget fra Fremskrittspartiet, Høyre, Kristelig Folkeparti og Venstre ble med 55 mot 50 stemmer ikke bifalt.

(Voteringsutskrift kl. 15.30.13)

Komiteen hadde innstilt:


Dokument nr. 8:23 (2005-2006) – forslag fra stortingsrepresentantene Øyvind Korsberg, Hans Frode Kielland Asmyhr og Kåre Fostervold om utarbeidelse av en reiselivsmelding – vedlegges protokollen.

Votering:

Komiteens innstilling ble enstemmig bifalt.





                
                
                

Voteringen i en sak finnes i slutten av referatet for hver enkelt sak.


            


            

