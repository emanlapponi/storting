 Presidenten er glad for at statsråden legger seg på et politisk budskap i sitt svar.
            

 Grunnen til mitt spørsmål er selvfølgelig politisk anliggende. I samme artikkel står
              det: 

«Cottis mener Miljødepartementet og Landbruksdepartementet i fellesskap bør sette i
                gang 2–3 fullskala prøveprosjekter for innsamling av humanurin (…)» 

for å få dette i gang. Da er mitt spørsmål til ministeren: Vil ministeren støtte
              bruken av skattebetalernes penger til å sette i gang flere fullskala prøveprosjekter
              for innsamling av humanurin og bruk av urin som gjødsel? 

 Ifølge de opplysningene som jeg har fått, er den forskningen som er tilknyttet
              Høgskolen i Hedmark, enkle forsøk gjennomført rundt årtusenskiftet. Den forskningen
              var finansiert over grunnbevilgningen og var knyttet til Cottis' stilling som
              høyskolelektor bl.a. i forbindelse med en hovedoppgave. Til slike stillinger er det
              avsatt forskningsressurser. Cottis anslår omfanget til å være et halvt årsverk. Det
              har med andre ord ikke vært særlig omfattende. Jeg må understreke at jeg ikke føler
              behov for å bidra ytterligere til denne type forskning, det får eventuelt andre
              departementer ta seg av. 

 Jeg er litt betrygget over at ministeren ikke har tenkt å bruke penger på dette, men
              det som har kommet ut av de prosjektene som har pågått, er at de ønsker å få midler
              til å gjøre dette fullskala. Mitt spørsmål til ministeren blir da: Ministeren er altså
              enig med meg i at dette er det ikke samfunnsøkonomisk rett å gjøre? 

 Fra Landbruks- og matdepartementet har vi ikke tatt stilling til denne saken, og jeg
              opplever at Fremskrittspartiet ved representanten Trældal her strør om seg med litt
              feilaktig negativ inngang til saken. Jeg har lyst til å si at det å «skite i eget
              reir» er utvilsomt bestandig et problem, men det å «mige i eget bed» kan være en
              strålende løsning, for å kommentere problemstillingen. De fleste av oss har vel en
              gammeltante som har tømt potta i tulipanbedet med blomstrende resultater. Utover det
              har jeg lyst til å si at dette ikke er en problemstilling som vi i Landbruks- og
              matdepartementet har tatt stilling til, og som vi heller ikke prioriterer. 





                

