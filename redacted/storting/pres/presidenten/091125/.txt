 Representantene Bård Vegar 

Solhjell 

og Dagfinn 

Høybråten

, som har vært permittert, har igjen tatt sete. 

Den innkalte vararepresentanten for Vestfold fylke, Morten 

Stordalen

, har tatt sete. 

Fra representanten Peter Skovholt 

Gitmark

 foreligger søknad om
          omsorgspermisjon i tiden fra og med 25. november til og med 8. desember. 

Etter forslag fra presidenten ble enstemmig besluttet: 

Søknaden behandles straks og innvilges. 

Vararepresentanten, Janne Fardal 

Kristoffersen

, innkalles
              for å møte i permisjonstiden. 

 Janne Fardal Kristoffersen er til stede og vil ta sete. 

Statsråd Audun Lysbakken overbrakte 3 kgl. proposisjoner (se
          under Referat). 

 Representanten Line Henriette Hjemdal vil framsette to representantforslag. 

 På vegne av Knut Arild Hareide, Øyvind Håbrekke, Rigmor Andersen Eide og undertegnede
          fremmer jeg representantforslag om utarbeidelse av en handlingsplan for
          CO

2

-fangst og -lagring fra store punktutslipp i industrien. 

Jeg fremmer også et representantforslag på vegne av Dagrun Eriksen, Geir J. Bekkevold,
          Kjell Ingolf Ropstad og undertegnede om at staten sørger for at Statoil trekker seg ut av
          oljesandaktiviteter i Canada. 

 Representanten André Oktay Dahl vil framsette et representantforslag. 

 På vegne av representantene Anders B. Werp, Linda C. Hofstad Helleland, Elisabeth Aspaker
          og meg selv har jeg den glede å fremme forslag om umiddelbar lovendring for å sikre
          skjerpet straffenivå i volds-, overgreps- og voldtektssaker. 

 Forslagene vil bli behandlet på reglementsmessig måte. 

Fra Statsministerens kontor foreligger følgende brev til Stortinget, datert 20. november
          2009: 

«I statsråd for H.M. Kongen holdt på Oslo slott 20. november 2009 kl. 11.00 er bestemt: 

Statssekretær Kjersti Markusson gis avskjed i nåde fra sitt embete som statssekretær
            for statsminister Jens Stoltenberg med fratredelse 1. januar 2010. 

Statssekretær Håkon Arald Gulbrandsen gis avskjed i nåde fra sitt embete som
            statssekretær for statsråd Erik Solheim for utviklingssaker i Utenriksdepartementet. 

Tor Brostigen utnevnes til statssekretær for statsminister Jens Stoltenberg med
            tiltredelse fra 1. januar 2010. 

Pål Julius Skogholt utnevnes til statssekretær for statsråd Trond Giske. 

Ingrid Fiskaa utnevnes til statssekretær for statsråd Erik Solheim for utviklingssaker
            i Utenriksdepartementet.» 

Presidenten foreslår at det refererte brevet vedlegges protokollen – og det anses
          vedtatt. 





                    
                    
                    

 Stortinget mottok mandag meddelelse fra Statsministerens kontor om at følgende
            statsråder vil møte til muntlig spørretime: 

statsråd Trond Giske 

statsråd Rigmor Aasrud 

statsråd Audun Lysbakken 

De annonserte regjeringsmedlemmene er til stede, og vi er klare til å starte den
            muntlige spørretimen. 

De representanter som i tillegg til de forhåndspåmeldte ønsker å stille hovedspørsmål,
            bes om å reise seg. 

Vi starter med første hovedspørsmål, fra representanten Robert Eriksson. 

 Jeg har gleden av å stille arbeidsministeren spørsmål. 

I den senere tid har vi sett at Regjeringen har kommet med nye forslag for å få ned
            sykefraværet. Blant annet har de trykket til sitt bryst den såkalte svenske modellen der
            man ønsker å føre en større andel av kostnadene over på arbeidsgiverne. 

Vi vet at dette forslaget ikke har fungert veldig godt i Sverige. Vi vet også at det
            har kommet sterke reaksjoner på dette forslaget fra fagbevegelsen, der LO-leder Flåthen
            har vært såpass tydelig at han har sagt at han advarer mot ordningen. Jan Davidsen i
            Fagforbundet uttalte for to dager siden at han ville gå til krig mot ordningen. I
            tillegg hadde jeg på mandag gleden av å delta i en debatt med LO-lederen på NRK Radio i
            Trondheim, der han uttalte at det forslaget som nå ligger på bordet fra Regjeringen,
            faktisk er mye verre enn å innføre karensdager. Det sier også litt når vi vet hvilken
            holdning LO har til det sistnevnte. 

Vi vet også at det er 92 000 med nedsatt funksjonsevne som i dag står utenfor
            arbeidslivet, som ønsker seg inn i arbeidslivet. Vi vet at det med et slikt forslag, der
            man fører en større del av kostnadene over på arbeidsgiver, vil være vanskeligere for
            folk med nedsatt funksjonsevne og kronisk syke å komme inn i arbeidslivet. Vi vil få et
            strammere arbeidsliv. Vi vil oppnå en effekt der vi går fra et inkluderende arbeidsliv
            til et ekskluderende arbeidsliv, og vi vil få en ordning der man får færre i arbeid og
            flere på trygd. 

Mitt spørsmål til statsråden blir da: Hvorfor ønsker Regjeringen å iverksette tiltak
            som vil føre til et dårligere arbeidsliv, et mer ekskluderende arbeidsliv og at flere
            kommer på trygd? 

 Jeg oppfatter at de aller fleste i Norge er opptatt av at vi skal få sykefraværet ned.
            For kort tid siden gikk Regjeringen til Stortinget med et forslag om å ekstrabevilge 3,2
            milliarder kr i år, fordi sykefraværet øker. Samtidig er vi i en situasjon der vi sammen
            med partene i arbeidslivet skal reforhandle den såkalte IA-avtalen. Et utvalg som er
            ledet av Arbeidsdepartementet, har gjennomgått IA-avtalen og kommet med forslag til nye
            tiltak knyttet til sykefraværet, som kan settes i verk. Men på bakgrunn av den alvorlige
            situasjonen vi ser, der sykefraværet i 2009 ser ut til å øke med inntil 10 pst., mener
            Regjeringen at det er viktig at vi ser på andre tiltak også. Det har vi drøftet med
            partene, og vi er enige om at vi skal se etter nye tiltak. Det er ingen forslag som er
            fremmet i den debatten, men det har bl.a. vært henvist til tiltak som er gjennomført i
            Sverige, som har hatt positiv effekt på sykefraværet. Min oppfatning er at vi skal tørre
            å se på de svenske forslagene. Det betyr ikke at vi skal innføre dem – jeg tror mange av
            dem ikke vil være egnet i Norge – men vi må tørre i den situasjonen vi er i, også å
            kunne se på hva våre naboland har fått til. 

Så har vi sammen med partene i arbeidslivet også blitt enige om at vi skal se på andre
            måter å fordele kostnadene til sykefravær på for arbeidsgiverne. Vi har forsikret
            arbeidsgiverne om at det skal være innenfor provenynøytralitet, slik at arbeidsgiverne
            ikke får økte kostnader, men at vi kan se om det er andre måter å innrette ordningen på. 

Så vil jeg understreke at de forslagene vi skal se etter, vil være innenfor en ordning
            der arbeidstakernes rettigheter i sykelønnsordningen selvsagt skal bestå, slik som vi
            har slått fast i Soria Moria-erklæringen. 

 I valgkampen opplevde vi at Arbeiderpartiet og LO nærmest gikk hånd i hånd og advarte
            mot Fremskrittspartiet, der de kjørte en kampanje om at en stemme til Jensen ville være
            en stemme til en svekket sykelønnsordning. Vi har sett at regjeringen Stoltenberg I,
            bare ett år etter et valg, var på banen og ønsket å endre sykelønnsordningen, og nå ser
            vi at den samme regjeringen rett etter et valg forsøker på nytt å få endret
            sykelønnsordningen. Betyr det at Arbeiderpartiet har følgende garanti: Vi gjør som LO
            sier rett før et valg, og garantien vår er at vi kan endre sykelønnsordningen så fort
            valget er overstått og vi har fått deres medlemmer til å stemme på oss. 

Så ønsker jeg også å utfordre statsråden til å svare tydeligere på mitt hovedspørsmål:
            Ser ikke statsråden faren med å innføre det forslaget som er skissert fra
            statsministeren, at det vil føre til at de som står utenfor arbeidsmarkedet i dag –
            kronisk syke og funksjonshemmede – vil stå enda lenger unna arbeidsmarkedet, og at man
            da bare flytter utgiftene over på økt uføretrygd? 

 To ting er viktig å presisere: Regjeringen har ikke foreslått å endre
            sykelønnsordningen. Vi ønsker å se på tiltak som kan redusere sykefraværet. Det håper
            jeg at alle i denne salen og andre steder vil være interessert i. Så ser jeg at det er
            viktig at vi har skjermingsordninger på samme måten i dag, som sikrer at de som har
            kroniske sykdommer, og som ellers kan falle utenfor arbeidsmarkedet, også må hensyntas
            når vi skal utforme nye tiltak i IA-avtalen. Det skal skje i samarbeid med partene,
            selvsagt, og vi vil selvsagt også ha nær dialog med de funksjonshemmedes organisasjoner
            om hvordan slike tiltak skal utformes. Men vi har allerede i dag innført
            skjermingsordninger, og det vil være mulig å innføre tilsvarende ordninger også i
            framtiden. 

 Det blir gitt anledning til fire oppfølgingsspørsmål – først Harald T. Nesvik. 

 Jeg vil gjerne stille tilleggsspørsmålet mitt til næringsministeren. 

Mitt spørsmål går på følgende: Vi hørte nettopp statsråd Aasrud si at det ikke er
            aktuelt å endre på den økonomiske biten for arbeidstakere. Når vi har fått med oss den
            debatten som har vært i det siste, er det jo grunn til å tro at man har tenkt å overføre
            større byrder på næringslivet. Og når vi ser spesielt på arbeidskraftundersøkelsen fra
            andre til tredje kvartal, viser den en nedgang i sysselsettingen, problemer knyttet til
            bedrifter, investeringspakker etc., og det kan altså ligge an til at vi svekker
            konkurranseevnen til norske bedrifter ytterligere ved at man påfører arbeidsgiverne
            større utgifter knyttet til sykefravær. 

Er næringsministeren enig i at om det overføres større ansvar til arbeidsgiverne, kan
            ytterligere arbeidsplasser settes i fare? 

 Nei, jeg har nesten det motsatte utgangspunktet, nemlig at det er få ting som er
            viktigere for næringslivet, for bedriftene, enn at vi sammen klarer å få sykefraværet
            ned. Allerede i dag har bedriftene ganske store utgifter knyttet til sykefravær, og i
            tillegg til de rene økonomiske utbetalingene er det ofte problematisk for bedrifter,
            særlig små bedrifter, at sykefraværet øker, fordi viktig kompetanse blir borte fra
            arbeidsplassen. Mitt inntrykk av arbeidsgiverne og deres organisasjoner er at de er
            svært interessert i et samarbeid for å få dette ned, i å lage et inkluderende
            arbeidsliv, gjerne også se på økonomiske ordninger innenfor arbeidsgiveransvaret, som
            gjør at de kan bli belønnet for å få ned sykefraværet. Hvis man i et provenynøytralt
            opplegg kunne sikre at arbeidsgiverne får større del av gevinsten ved at sykefraværet
            går ned, har vi faktisk lagd et økonomisk motiverende system for at de kanskje bidrar
            enda mer. Det tror jeg vil være i alles interesse. 

 Torbjørn Røe Isaksen – til oppfølgingsspørsmål. 

 Mitt oppfølgingsspørsmål går til statsråd Aasrud. 

Det er jo en prosess på gang nå som skal ende opp i en ny IA-avtale. Statsministeren
            har sagt at han er villig til å vurdere alle forslag. Det har jeg også oppfattet at
            statsråden har vært tidligere. Men nå sier statsråden i debatten i dag at noen av
            tiltakene som statsministeren har pekt på, ikke er egnet i Norge. Mitt spørsmål til
            statsråden er: Hvilke tiltak er det statsministeren har pekt på, som ikke er egnet i
            Norge? 

 Jeg har ikke sagt at noen av de tiltakene som statsministeren har pekt på, ikke vil
            være egnet i Norge. Jeg har pekt på at det er enkelte deler ved den svenske
            sykelønnsordningen som ikke vil være egnet i Norge. Derfor mener jeg at det er elementer
            i den svenske ordningen knyttet til hvordan svenskene har klart å få ned sykefraværet
            som vi må kunne se på, mens det er andre elementer i den svenske ordningen som ikke vil
            være egnet i Norge, bl.a. der man har innført ordninger som belaster arbeidstakeren i
            større grad enn det man gjør i Norge. 

 Kjell Ingolf Ropstad – til oppfølgingsspørsmål. 

 Statsråden kan berre bli ståande. 

Når eg høyrer på debatten, undrar eg meg litt på om det er budsjettbalansen som er det
            viktigaste, eller om det er å få menneske ut i jobb, og at fleire kan halde seg friske.
            Kva er det viktigaste? 

Me må ikkje gløyme dei viktigaste spørsmåla i debatten, nemleg: Kvifor blir folk sjuke?
            Kan me gjere noko meir for å førebyggje på arbeidsplassane slik at færre blir sjuke? Eg
            skal komme med eit godt eksempel frå min eigen landsdel. I Mandal kommune har ein gått
            heilt motsett veg av det statsministeren luftar om sjukmeldingar. Der har ein nemleg
            innført 365 dagars eigenmelding. I Mandal kommune har ein satsa aktivt på førebygging.
            Der har sjukefråveret blitt mykje lågare enn i resten av landet. Så spørsmålet mitt er:
            Er det aktuelt for statsråden å bruke litt mindre energi på å diskutere fastlegens
            moglegheiter for sjukmelding og heller sjå litt meir på om dette er førebyggingstiltak
            som ein kan bruke i resten av landet? 

 Jeg vil se på alle virkemidler som vil bidra til at vi får lavere sykefravær i Norge. 

Jeg har også blitt presentert for eksemplet fra Mandal. Jeg synes det er et godt
            forslag, som vi selvsagt også skal lære av. Jeg er opptatt av at det er viktig at vi i
            debatten tenker på at det er mennesker som rammes av sykefravær. Det er ikke bra for
            noen å bli stående lenge utenfor arbeidslivet. Et av de mest urovekkende trekkene jeg
            har sett i de underliggende statistikkene, er at det er blant unge jenter mellom 20 og
            24 år som sykefraværet øker mest. Det er ingen god måte å starte voksenlivet på. Vi vet
            at jo lenger en er sykmeldt, er veien til å bli varig utenfor arbeidsmarkedet kortere.
            Så vi må lete etter alle tiltak. Derfor er jeg også glad for at arbeidsgiverne vil være
            med og se på om det er noe som kan gjøres, slik at de får større økonomisk gevinst ved å
            bidra til at folk ikke blir syke. Det vil arbeidsgiverne tjene på, og det vil ikke minst
            arbeidstakerne tjene på. 

 Trine Skei Grande – til oppfølgingsspørsmål. 

 Det virker som om man er veldig enig om problemet. Statsråden sier at man vil være
            villig til å se på alle tiltak for å få gjort noe på dette området. Man nevner
            arbeidsgivers ansvar. Man har vært innom Navs ansvar. Man har vært innom legenes ansvar.
            Er det slik at Arbeiderpartiet kanskje kunne være villig til å diskutere at også
            arbeidstakere har et ansvar for å få ned sykefraværet? 

 I Soria Moria-erklæringen har vi sagt at vi vil la arbeidstakernes rettigheter knyttet
            til sykepenger stå fast. Det er utgangspunktet for det arbeidet vi gjør i samarbeid med
            arbeidstakerorganisasjonene. Det er viktig at vi har god kontakt med
            arbeidstakerorganisasjonene, for jeg tror det er dem som vet hvor skoen trykker mest.
            Jeg tror også at bidrag til tiltak som kan få ned sykefraværet, kan komme fra
            arbeidstakerorganisasjonene. I dialogen vi skal ha med partene, vil vi selvsagt også
            høre på arbeidstakernes råd om hvordan vi kan bidra til å få et enda mer inkluderende
            arbeidsliv og et enda mindre sykefravær i årene som kommer. 

 Vi går videre til neste hovedspørsmål. 

 Jeg har et spørsmål til statsråd Aasrud. 

Fra i fjor til i år økte de totale utgiftene til sykelønns- og trygdeordningene våre
            med over 30 milliarder kr. Det betyr at flere og flere faller utenfor velferdssamfunnet
            vårt. På mange måter er det riktig å si at vi har et hull i velferdssamfunnet, og flere
            og flere faller gjennom. 

Samtidig vet vi at det er stor forskjell på offentlig og privat sektor. Siden
            IA-avtalen ble innført, har f.eks. store deler av norsk industri klart å redusere
            sykefraværet, mens store deler av offentlig sektor fortsatt står igjen som en versting.
            Vi vet også at det innenfor et av de områdene der det er høyest sykefravær, nemlig
            helse- og sosialfeltet, er veldig mange private som får det til, f.eks. Ammerudlunden
            sykehjem. Der har man gjennom målrettede tiltak klart å få ned sykefraværet kraftig. 

Mitt spørsmål til statsråden er: Hva mener statsråden offentlig sektor har å lære av
            privat sektor når det gjelder å få ned sykefraværet? 

 Jeg tror det er viktig at vi lærer av hverandre, også av dem som har fått det til
            innenfor privat sektor. Der ser man store forskjeller. Som representanten Røe Isaksen
            sier, har industrien klart å få ned sykefraværet veldig mye. I de siste tallene vi nå
            ser, har sykefraværet i bygg og anlegg økt betraktelig. Også innenfor andre næringer som
            kommunikasjon, IT-næringen, har det vært stor økning den sisten tiden. 

Når det gjelder offentlig sektor, har man innenfor enkelte deler klart å få ned
            sykefraværet – Posten er et godt eksempel på det – mens man i andre deler av offentlig
            sektor ikke har klart å få ned sykefraværet. Jeg tror det er viktig i det arbeidet vi
            går inn i, at vi lærer av hverandre, lærer av de gode eksemplene. Jeg er derfor glad for
            at Regjeringen angriper sykefraværspolitikken på et veldig bredt område, og at helse- og
            omsorgsministeren vil sette ned et partssammensatt utvalg som skal se på og utrede både
            helserelatert fravær og utstøting i helse- og omsorgssektoren. Det er en av de sektorer
            der det er høyest sykefravær. Jeg tror vi må lære av og se på det man har gjort både i
            privat sektor og ikke minst i offentlig sektor, for å få ned sykefraværet. 

 Jeg er veldig glad for at statsråden sier at man skal angripe det økende sykefraværet
            bredt. Høyre har jo også sagt at det er viktig at vi kommer oss ut av skyttergravene, at
            ikke alle nye tiltak, alle nye forslag, skal møtes med kritikk, skepsis eller
            beskyldninger om at man går til angrep på noen. Det har vi jo sett denne uken, hvor
            bl.a. Fagforbundets leder og Arbeiderpartiets sentralstyremedlem Jan Davidsen har sagt
            at Regjeringen erklærer krig mot fagbevegelsen. Han har varslet gjennom flere medier at
            Fagforbundet kommer til å gå mot samtlige av Regjeringens tiltak. Forrige gang
            statsminister Jens Stoltenberg forsøkte å gjøre noe med sykelønnsordningen og
            sykefraværet, ble han stoppet av Gerd-Liv Valla. Så mitt spørsmål er: Hvordan skal
            statsråden denne gangen få med seg fagbevegelsen, når den allerede har varslet at den er
            mot tiltakene som Regjeringen har foreslått? 

 Jeg oppfatter at det er stor interesse rundt – og mange som har synspunkter på –
            hvordan vi skal få ned sykefraværet i Norge. Jeg er glad for at vi nå, ved utgangen av
            den IA-avtaleperioden vi har, har en konstruktiv dialog med arbeidstakernes og
            arbeidsgivernes organisasjoner. Så tror jeg det er til å leve med at vi gjennom en slik
            prosess vil ha forskjellige innspill. Som representanten selv sier, har det vært mange
            forskjellige forslag på bordet, og folk er både for og mot dem. Men jeg har tiltro til
            at vi sammen med partene denne gang skal komme fram til ordninger som gjør at vi kan få
            gode løsninger på det jeg oppfatter er et felles problem for mange av oss som er med og
            styrer i Norge. 

 Det blir tre oppfølgingsspørsmål – først representanten Svein Flåtten. 

 I går var jeg på Sunnmøre og besøkte flere industribedrifter som hadde et
            oppsiktsvekkende lavt sykefravær, som et apropos til det som representanten Røe Isaksen
            tar opp, at det ofte er et betydelig lavere sykefravær i de private bedriftene. Når man
            spør hva grunnen er, er det rett og slett det felles ansvaret for resultatet og for at
            bedriften fortsetter å fungere. Nå har statsråden nettopp svart at det også finnes
            enkeltbedrifter i det offentlige som fungerer godt, som har gode resultater. Men er
            statsråden tilfreds med at dette kommer tilfeldig i det offentlige? Hva vil hun gjøre
            fra sin posisjon for at det blir satt i verk spesifikke tiltak der en kan ta lærdom av
            det som skjer i det private, nemlig at det er resultatansvar og ledelse som må
            forsterkes for å få disse resultatene? 

 Det er ikke riktig at det private er veldig mye bedre enn det offentlige. Innenfor det
            statlige området har vi faktisk et lavere sykefravær enn det gjennomsnittlige fraværet i
            Norge. Men jeg tror en av de store utfordringene i det arbeidet vi har hatt med
            IA-avtalen, er at det har vært for mange bedrifter og for mange virksomheter og for
            mange ledere som ikke har gjennomført et grunnleggende godt oppfølgingsarbeid. I de
            bedrifter og organisasjoner der det har vært fokusert mye på IA-arbeid, der ledere har
            jobbet med IA sammen med de ansatte, har det gitt resultater. Derfor tror jeg at vi, når
            vi skal legge fram en ny IA-avtale, må finne tiltak som er mer spesifikke, som
            adresserer problemet enda mer, og jeg ser ikke bort fra at vi må finne mekanismer som
            gjør at vi bedre kan se hvordan bedrifter følger opp IA-arbeid i framtiden, slik at vi
            kan ha enda større oversikt over hva som lykkes og ikke lykkes i dette arbeidet. 

 Robert Eriksson – til oppfølgingsspørsmål. 

 Jeg tror vi alle sammen er enig i at det er altfor dramatisk at vi får en økning i
            trygdeutgiftene med 30 milliarder kr fra det ene året til det andre. Men hvis vi går to
            år tilbake i tid: I 2007 ble det gjort en del endringer i forhold til
            sykmeldingspraksisen, bl.a. avventende sykmelding, som er et av de tiltakene som i svært
            liten grad er brukt. Vi vet også at Nav bør ha en nøkkelrolle for å få dette til å
            fungere, for å følge opp sykmeldingspraksisen, få fulgt opp både arbeidstaker og
            arbeidsgiver og få dialogmøtene sammen med lege til å gå godt. Vi ser også at de kravene
            som ble stilt i 2007, ikke er fulgt opp ennå av Nav. Hvordan vil statsråden sørge for at
            det blir stilt klare resultatkrav til Nav, med tanke på å følge opp den
            sykmeldingspraksisen som ble vedtatt for to år tilbake? 

 Det er ingen tvil om at vi har hatt utfordringer i Nav-systemet med å få så gode
            resultater som vi vil ha. Det er gledelig at antallet samtaler etter 26 uker er i sterk
            vekst. Det gjennomføres nå dialogmøter i om lag 56 pst. av tilfellene, og i en del
            tilfeller vil det ikke være naturlig å gjennomføre dialogmøter, når ansatte er sykmeldte
            og f.eks. ligger på sykehus. Så det er bedring. Jeg har også tall som viser at
            arbeidsgiveres ansvar for å følge opp de ansatte innenfor IA-avtalens bestemmelser,
            heller ikke er blitt fulgt godt nok opp, iallfall ikke det som er meldt til
            Nav-systemet. Men underliggende undersøkelser viser at det gjennomføres flere
            dialogmøter enn det det rapporteres om. Det er selvsagt viktig at vi har et Nav-system
            som fungerer, for å kunne følge opp de som er sykmeldte over tid. 

 Kjell Ingolf Ropstad – til oppfølgingsspørsmål. 

 Statsråden – og for så vidt statsministeren tidlegare – har understreka, veldig klokt,
            at den vidare dialogen med partane i arbeidslivet er avgjerande for å lukkast med å få
            ned sjukefråværet. Slik sett er det neppe vanskeleg å bli einige om at å trumfe gjennom
            tiltak på dette planet vil vere veldig vanskeleg å få til. Det har jo for så vidt vore
            forsøkt tidlegare, utan særleg hell. Men arbeidet for eit inkluderande arbeidsliv er ei
            utruleg viktig oppgåve, og det er eit eksempel på ei sak der det absolutt er ein fordel
            at både det politiske systemet og arbeidslivet står samla, både fordi det gir meir
            klokskap og fordi det gir ei større tyngd i høve til å kunne få sett inn tiltak. Frå
            Kristeleg Folkeparti si side er me innstilte på å bidra og ta ansvar for dette, til det
            beste for enkeltmennesket i arbeidslivet. Er statsråden innstilt på at òg Stortinget og
            partigruppene bør delta aktivt i førebuingane til ny IA-avtale, som ein nasjonal dugnad?
            Og i så fall, kva slags prosess har ho tenkt å leggje opp til for å sikre akkurat det?
          

 Det er ingen tvil om at arbeidet med en ny IA-avtale er, som representanten sier, et
            ansvar for Regjeringen og partene i arbeidslivet. Vi har nå startet på en prosess der vi
            i første omgang setter ned en ekspertgruppe – vi skal jobbe og har en ambisjon om at vi
            skal være ferdig med det arbeidet 1. mars. Jeg vil ikke se bort fra at det vil være
            hensiktsmessig å konsultere partigruppene dersom det kommer opp forslag som gjør det
            naturlig. Ellers vil jo IA-avtalen og de virkemidlene som skal brukes i IA-avtalen, bli
            underlagt ordinær behandling i Stortinget gjennom statsbudsjett og eventuelt andre
            forslag som vil bli fremmet av Regjeringen i kjølvannet av det arbeidet som vi skal ha.
          

 Vi går da til neste hovedspørsmål. 

 Spørsmålet går til barne- og likestillingsministeren. 

Alle unger har rett til en trygg oppvekst. I budsjettproposisjonen fra Barne- og
            likestillingsdepartementet dokumenteres det ettertrykkelig at situasjonen i barnevernet
            er alvorlig, og at barnevernet har store mangler i alle ledd. Fylkesnemndene har en
            gjennomsnittlig saksbehandlingstid på åtte uker, mens kravet er fire uker. 734 unger
            venter på å få et fosterhjem. Å vente på avklaring er vanskelig, særlig når det handler
            om det som er selve grunnlaget for trygghet i et lite barns liv: hvor du skal bo, og
            hvem du skal bo sammen med. Og som om ikke det var nok, er det 680 unger under
            barnevernstiltak som mangler tilsynsfører som altså skal ivareta rettssikkerheten deres. 

Det kommunale barnevernet er kraftig underdimensjonert. Det fører også til at
            forebyggende arbeid blir nedprioritert. 

I barnevernet går myndighetene i ytterste fall inn og overtar omsorgen fra foreldrene.
            Det er et stort ansvar. Da kan vi ikke ha noen lavere ambisjon enn et barnevern uten
            flaskehalser, og dermed full dekning i alle ledd. 

Situasjonen i barnevernet krever en statsråd med handlekraft og strategiske evner. Vi
            er nesten i mål med full barnehagedekning på grunn av klare politiske mål, tidsfrister
            og forpliktende planer – og der man bruker de nødvendige virkemidlene. Tiden er inne for
            en opptrappingsplan for full barnevernsdekning, slik at alle ledd kan gi et forsvarlig
            tilbud. Spørsmålet til statsråden blir derfor: Hvilken strategi har statsråden for å gi
            barnevernet det nødvendige løftet som trengs? 

 Jeg er glad for spørsmålet. Det henger også sammen med et forslag som er fremmet av
            Kristelig Folkeparti i Stortinget. 

Begrepet full barnevernsdekning kan vi jo diskutere, for det er et mål som er
            bevegelig. Men det at alle unger som er utsatt i sin oppvekst, skal få et tilbud fra
            barnevernet hvis den omsorgen de får hjemmefra, ikke er god nok, må være et selvsagt mål
            for enhver regjering, og er utvilsomt det for denne regjeringen. 

Vi er, som representanten vet, allerede i gang med arbeidet for å styrke førstelinjen,
            styrke det kommunale barnevernstilbudet. Det gjør vi bl.a. gjennom de 400 stillingene
            til kommunene som er varslet i budsjettproposisjonen, og vi er i dialog med KS for å
            sørge for at de pengene som der er bevilget, faktisk blir til stillinger som igjen kan
            avhjelpe det store presset som er på barnevernstjenesten i mange deler av landet. 

Vi er også i ferd med å opprette en sentral enhet for fylkesnemndene, nettopp med det
            mål for øye å få bedret kontrollen med saksbehandlingen i nemndene, å kunne bli mer
            fleksible f.eks. med hensyn til at nemndene flagger saker og på den måten kan utnytte
            ledig saksbehandlingskapasitet i andre fylkesnemnder. 

Så er det viktig å si at en grunn til at barnevernet er presset på ressurser, er at vi
            har sett en klar økning i antall bekymringsmeldinger, i antall saker som barnevernet
            skal behandle. Det tror jeg ikke er fordi det er flere barn som blir dårlig behandlet i
            vårt samfunn, men fordi barnevernets omdømme er vesentlig bedre enn før. Flere har
            tillit til barnevernet, flere ønsker å ha noe med barnevernet å gjøre. Det er en positiv
            utvikling, men det krever at vi også følger opp på ressurssiden, og det er Regjeringen i
            gang med. 

 Jeg takker for svaret. 

Det siste som statsråden nevner, er ikke minst veldig viktig. Det er viktig å ha en
            bred tilnærming til hvordan vi skaper en trygg oppvekst, også for å forebygge at unger
            får de utfordringene som gjør at de trenger hjelp fra barnevernet. 

Statsråden viser til samarbeidet med KS, og til budsjettet, med 400 nye stillinger i
            det kommunale barnevernet. Kommunene har imidlertid store problemer med å prioritere
            dette. En gjennomgang som Kommunal Rapport har gjort, viser at kun én av tre rådmenn har
            foreslått nye stillinger i barnevernet neste år i sine kommuner. 

Spørsmålet til statsråden blir derfor: Ser statsråden at det er behov for nye grep, og
            at det er behov for en forpliktende opptrappingsplan for barnevernet for å lykkes med
            det løftet som trengs? 

 Det er behov for flere grep i barnevernet. Det handler ikke bare om ressurser, selv om
            det er en viktig side, det handler også om struktur. Derfor er vi i gang med en
            evaluering av den forvaltningsreformen som ble gjennomført i 2004. Jeg ønsker å se på
            samhandlingen mellom kommunalt og statlig barnevern, jeg ønsker å se på balansen mellom
            private og offentlige institusjoner, og jeg ønsker å se på grep som kan få ned
            institusjonsbruken. Alt dette har som formål å skape et bedre barnevern for barn – og
            jeg tror at det er strukturgrep som kan tas. Men så er ressurser viktig, nettopp fordi
            vi ser at henvendelsene til barnevernet blir flere – en utvikling som vi har jobbet mye
            for å få til. 

De 400 stillingene har jeg tro på vil bli en realitet. Vi hadde et møte med KS i går.
            Vi har en dialog med dem. Utfordringen til kommunene er jo nå å vise at også
            prioriteringer som er gjort innenfor de frie midlene (presidenten klubber), kan føre til
            resultater. 

 Det blir anledning til fire oppfølgingsspørsmål – først Dagrun Eriksen. 

 Statsråden og hans parti har lenge hatt et sterkt og prisverdig engasjement for
            barnevernet. I 2005 uttalte Audun Lysbakken følgende til Klassekampen: 

«Når historien om vår samtid skal skrives kommer behandlingen av barn på flukt til å
              bli stående som en norsk skamplett. (…) Til tross for at FNs barnekonvensjon
              forplikter Norge til det motsatte, fortsetter denne skjødesløse behandlingen av unge
              mennesker som har kommet til landet for å be om hjelp.» 

Dette løftet og denne behandlingen har nå Regjeringen avlyst. Man ønsker ikke lenger å
            overføre ansvaret for de enslige mindreårige asylsøkerne over 15 år til barnevernet. 

Mener statsråden nå, i 2009, at det ikke lenger er en skamplett å nekte asylbarn de
            samme rettighetene til tilsyn og oppfølging som det sårbare norske barn har? 

 Siden 2005 har Regjeringen klart det som den forrige regjering ikke klarte, nemlig å
            sørge for at asylsøkerbarn under 15 år er blitt barnevernets ansvar – vi har også klart
            forbedret situasjonen for dem over 15 år. 

Jeg er rimelig sikker på to ting: Det ene er at mitt engasjement, og Kristelig
            Folkeparti og representanten Eriksens engasjement, for barn på flukt, for asylsøkerbarn,
            er akkurat like sterkt. Jeg brenner for dette. Så er jeg sikker på én ting til, og det
            er at hvis Kristelig Folkeparti hadde vært i regjering i dag, hadde politikken vært
            nøyaktig den samme som den denne regjeringen fører. Vi har ikke avlyst målet, men vi har
            sagt at vi skal gjennomføre det så fort det lar seg gjøre. Med de ankomsttallene vi i
            dag har for asylsøkere, og med den pressede ressurssituasjonen i barnevernet, som
            Kristelig Folkeparti nettopp selv har tatt opp, kan jeg ikke love at vi skal klare det i
            denne perioden. Det ville være uansvarlig, for det er kostnader som jeg ikke kan se det
            vil være mulig å få dekning for innenfor mitt budsjett. Men at vi skal klare dette så
            fort som mulig – at målet står (presidenten klubber), det er det ingen tvil om. 

 Solveig Horne – til oppfølgingsspørsmål. 

 Utviklingen i barnevernet er svært urovekkende, og Fremskrittspartiet er redd for at
            veldig mange av de oppslagene som har kommet fram i media, bare er toppen av et isfjell.
            Flere medieoppslag har i den senere tid vist hvor brutal og omsorgsløs norsk
            barnevernstjeneste kan være. Det er urovekkende at barnevernet, som skal ta vare på
            barn, er en av de mest uregulerte velferdssektorene i Norge. 

Vi ser også at useriøse tilbydere og dårlige tjenester har fått lov til å prege norsk
            barnevern altfor lenge. Fremskrittspartiet mener at vi må få på plass et fritt og
            uavhengig barnevernstilsyn som kan slå ned på useriøse aktører og dårlig omsorg. 

Mitt spørsmål til statsråden blir om han ser den bekymringen som Fremskrittspartiet
            ser. Vil statsråden påse at vi får på plass et fritt og uavhengig barnevernstilsyn i
            Norge? 

 Jeg synes det er spennende at Fremskrittspartiet tar opp dette spørsmålet, for den
            største barnevernsskandalen som har vært framme i det siste, har skjedd i det
            fremskrittspartistyrte Oslo. Der har det vist seg at det har vært både godkjenning og
            tilsyn av en institusjon som ikke burde blitt godkjent. Jeg har tatt kontakt med Oslo
            kommune og byråden for å få en forklaring på hvordan det har vært mulig. Det er sånn at
            i tilsyn skal barn høres. Jeg har også bedt fylkesmannen i Oslo og Akershus om en
            forklaring på hvorfor barnet åpenbart ikke har vært hørt i denne situasjonen. 

Så er det et stort paradoks at i nettopp dette firmaet, som altså blir kalt Velferd AS,
            så vi en utbyttebetaling av kommunale barnevernspenger til eier på 600 000 kr i fjor.
            Jeg har derfor satt i gang et arbeid for å få vurdert om utbyttebegrensning kan være en
            hensiktsmessig måte å få kontroll på at barnevernspenger kommer barn til gode og ikke
            forsvinner andre steder, sånn som vi har sett i denne saken. 

 Olemic Thommessen – til oppfølgingsspørsmål. 

 Det er et problem for barnevernsbarna at vi har hatt valg, og at vi nå skal begynne på
            den samme utrettelige vei i barnevernet som vi nå har gjort i fire år. 

For fire år siden stod vi her og beskrev et barnevern i dyp krise. Tre statsråder har
            kommet og gått siden det, og nå er vi altså i gang med den samme, jeg vil si, ulne
            tilnærmingen til barnevernet. Det gleder meg at statsråden vil evaluere ordninger. Kjære
            statsråd, ikke evaluer for lenge! Det har gått for lenge som det har. Vi har eksempel
            etter eksempel når det gjelder barnevernsinstitusjoner – sist var det en privat, forrige
            gang var det en offentlig i Hordaland, der vi hadde hybelhus med hasjrøyking og annet. 

Hvilke konkrete tiltak, hvilke strukturelle tiltak kan vi gjøre for faktisk å få en
            endring i dette, så vi slipper flere slike eksempler mens man evaluerer og vurderer
            videre? 

 Presidenten vil minne om at all tale skal rettes til presidenten. Det gjelder selv om
            en velger å bruke tiltaleformen «kjære», som ellers er en hyggelig tiltaleform. 

 President! Kjære representant. Jeg er veldig opptatt av å ta grep i barnevernet, for
            jeg tror fullt og fast at norsk barnevern kan bli enda bedre. Det betyr at vi skal se på
            dette i sin fulle bredde – se på samhandling mellom stat og kommune. Vi skal se på
            hvordan vi kan styrke ressursene i førstelinjen, vi skal se på hvordan vi kan få
            fylkesnemndene til å fungere bedre, og så skal vi se på de spørsmålene som jeg tror også
            er viktige for å få kontroll med økonomi og kvalitet, nemlig balansen mellom offentlige
            og private tilbud der det i dag er en svært stor andel private institusjoner. Vi skal se
            på reduksjonen av institusjonsbruken, som er et mål, og vi skal jobbe for et mer
            kunnskapsbasert barnevern. Men la meg bare si at jeg tar avstand fra begrepsbruken
            «krise» i barnevernet, for det skjer utrolig mye positivt i norsk barnevern, og deler av
            den anstrengte ressurssituasjonen skyldes langt flere henvendelser til barnevernet enn
            før – flere bekymringsmeldinger. Det er også et symptom på en positiv utvikling. 

 Trine Skei Grande – til oppfølgingsspørsmål. 

 Vi har, som representanten fra Høyre sa, hatt statsråder som har kommet og gått, og
            alle vil ta tak i dette. Jeg syns det er positivt så lenge vi får nye statsråder som
            stadig vekk vil ta tak i dette – og det er klart at det er positivt det statsråden sier
            om både struktur og intensjoner. Intensjonene i barnevernsreformen var veldig gode. Vi
            står bak de intensjonene, men når det nå skal evalueres, foreligger det jo allerede en
            Fafo-rapport som kommer med konklusjoner på dette. Det Fafo-rapporten sier – jeg kan gi
            leseveiledning til statsråden – er at det er store samarbeidsproblemer, spesielt mellom
            det kommunale og det statlige. Det man ser, er at Bufetat er i ferd med å bli veldig
            byråkratisk. Det er en veldig ressurskrevende organisasjon, og byråkratiet der er i ferd
            med å bevege seg bort fra barna og lage strukturer for strukturenes skyld. 

Venstre ønsker – og vi har også lagt inn et Dokument nr. 8-forslag her i salen – å få
            en styrking av det kommunale barnevernet. Flytt makta ned, flytt strukturene nedover mot
            barna. 

 Det er gjort mye godt arbeid i Bufetat, og med hensyn til det som har utløst den siste
            runden med barnevernsdebatt, synes jeg det er grunn til å minne om at den institusjonen
            som var framme i forrige uke, var godkjent av Oslo kommune, og ikke av Bufetat. Når det
            er sagt, vil jeg gi uttrykk for at jeg tar Fafo-rapporten på alvor. Den kan ikke være
            det eneste grunnlaget for en sånn debatt, for det er en relativt begrenset undersøkelse,
            med 19 informanter, men jeg tar den alvorlig, og den skal være en del av grunnlaget for
            det arbeidet vi skal gjøre med evaluering. 

Så ser vi også at det er ganske stor forskjell på hva kommunene melder med tanke på
            hvor fornøyde de er med oppfølgingen fra statlig hold. Små kommuner er mer fornøyde enn
            store kommuner, f.eks. Jeg tror vi bare skal erkjenne at vi har problemer i forhold til
            samvirket mellom stat og kommune en del steder. Vi har mange fagteam rundt omkring som
            vi kan lære mye av, og som gjør dette veldig bra. Det er veldig mye god praksis som vi
            kan spre andre steder, men vi skal under evalueringen også se på om det er strukturelle
            grep som trengs å tas fra nå av. 

 Vi går videre til neste hovedspørsmål. 

 Jeg vil få stille et spørsmål til den ærede næringsminister. 

Denne uken kom kvartalsrapporten fra NHO, der 2 200 bedrifter er forespurt om
            utviklingen man ser i egen bedrift, og om hva de tror vil skje framover. Denne
            kvartalsrapporten viser at hver tredje industribedrift regner med å permittere
            arbeidstakere de neste tre månedene. Videre ser vi at det er like store problemer
            knyttet til bygg- og anleggssektoren, og ikke minst til reiselivsnæringen. 

Jeg har sett at statsråden har gjort et grundig arbeid. Han reiser rundt og forsøker å
            få et overblikk over situasjonen både innenfor verftsnæringen og i andre større
            bedrifter, og det er statsråden til ære. Vi trenger god kunnskap, og vi trenger god
            oversikt for å kunne sette i verk de rette tiltakene for å komme oss ut av finanskrisen
            – som denne rapporten åpenbart viser at vi ikke er ute av, til tross for uttalelser fra
            enkelte bankdirektører. 

Det som imidlertid er bekymringsfullt, slik jeg ser det, er den manglende fokuseringen
            vi har hatt på de små og mellomstore bedriftene. Det er åpenbart at de som først blir
            rammet når det begynner å gå nedover også i de store industribedriftene, er
            underleverandørene – og det er veldig ofte små og mellomstore bedrifter. Dette er også
            de bedriftene som vil bli hardest rammet ved en renteøkning, for ofte er egenkapitalen
            ikke så veldig høy. 

Jeg ønsker å stille følgende spørsmål til næringsministeren: Hvilke spesifikke tiltak
            og hvilket arbeid har statsråden nå satt i gang for å bedre situasjonen for de små og
            mellomstore bedriftene? 

 La meg først si at jeg synes det er vel verdt å lytte til NHO når de gjør en slik
            undersøkelse. Selv om tallene i NHOs undersøkelse avviker noe fra det både Norges Bank
            og Finansdepartementet legger til grunn – bl.a. anslår de en lavere vekst i privat
            konsum i 2010 og lavere investeringer i oljesektoren – så er jo dette basert også på
            innspill fra mange hundre bedrifter som vet hvordan deres markedssituasjon ser ut pr. i
            dag, og anslår hva som skal skje i 2010. 

Det viktigste vi kan lære av undersøkelsen til NHO, er følgende: Krisen er ikke over –
            den er særlig ikke over for de bedriftene som er avhengig av eksportmarkeder som er
            enten i dramatisk fall, eller kanskje helt borte. Det betyr at vi fortsatt må innrette
            vår økonomiske politikk, vår næringspolitikk, på at vi må motvirke finanskrisen. Det
            handler om å opprettholde etterspørselen f.eks. innenfor bygg- og anleggssektoren –
            tiltakspakken fra januar var en ganske kraftig stimulans for etterspørselen etter
            oppussing, nybygg, offentlige investeringer osv. Det gjelder det vi har gjort på andre
            sektorer, f.eks. avskrivingsreglene – som vi gjorde noe med i 2009 – og det gjelder også
            for statsbudsjettet i 2010. Der har kritikken fra opposisjonen foreløpig vært at vi ikke
            har strammet nok inn i oljepengebruken, men kanskje viser disse tallene fra NHO at det
            nivået som Regjeringen har lagt seg på, er ganske passelig. 

Vi fikk jo kritikk høsten 2008 for at budsjettet vårt for i år var for ekspansivt. Så
            fikk vi kritikk da tiltakspakken kom – jeg tror Sanner uttalte at det var for lite og
            for sent – og så fikk vi kritikk da budsjettet for 2010 var lagt fram, for at vi ikke
            strammet nok inn. Jeg tror historien vil vise at det nivået vi har lagt oss på – det
            gjelder både høsten 2008, januar 2009 og oktober 2010 – har vært ganske riktig. 

 Problemstillingen knyttet til det som statsråden nå sier, og veksten i budsjettet, er
            at veksten i hovedsak er kommet i offentlig sektor, og nettopp innenfor det som har med
            sosiale ytelser, med sykepenger etc. å gjøre. Det er jo der den største veksten har
            vært, og som utgjør nettopp problemet. Det er et problem som også de små og mellomstore
            bedriftene vil møte i framtiden, fordi det er de små og mellomstore bedriftene som er
            bærebjelken i det norske systemet. Det er der man har det store antallet arbeidstakere,
            og særlig ute i distriktene er det svært viktig at man har tiltak knyttet til dette. 

Når statsråden viser til sine tiltak, glemmer han å nevne ett, og det er at rentebanen
            til Norges Bank viser at renten kommer til å øke i tiden som kommer, dvs. at situasjonen
            vil bli ytterligere forverret for de små og mellomstore bedriftene. Vi har også sett at
            staten ikke har klart å gjennomføre nok effektiviseringstiltak knyttet til byråkratiet
            og skjemaveldet som foreligger. 

Spørsmålet mitt til statsråden er: Vil statsråden nå gripe fatt i dette og komme med
            tiltak som er til gagn for de små og mellomstore bedriftene utover det som ligger i
            budsjettet? 

 Svaret på det siste er ja. Vi skal jobbe med de små og mellomstore bedriftene. Vi skal
            bl.a. se på dette med å redusere byråkrati og rapporteringer, og vi skal se på
            regelverket slik at man får en best mulig situasjon for de små og mellomstore
            bedriftene. 

Men det er rett og slett feil når representanten sier at tiltakspakken – som riktig nok
            stimulerer til mye offentlig innsats – ikke hjelper de små bedriftene. Tenk bare på
            bygg- og anleggssektoren, på de små snekkerbedriftene eller andre entreprenører som får
            oppdrag på grunn av denne innsatsen. Tenk f.eks. på hva det at veldig mange har trygge
            jobber, betyr for den private etterspørselen – veldig mange små og mellomstore bedrifter
            lever av handel og service. Dette er jo helt avgjørende for dem. Selve den norske
            modellen, hvor ganske mye av virksomheten er offentlig, og hvor etterspørselen er ganske
            konstant, er jo en enorm stabilisator i en finanskrise. Det viser seg jo nå at Norge
            kommer ut av denne krisen som landet i Europa med lavest ledighet. Det burde kanskje
            representanten tenke på når han går til frontalangrep på den norske måten å organisere
            samfunnet på. 

 Det blir fire oppfølgingsspørsmål – først Tord Lien. 

 Regjeringen har sagt at budsjettet har som hovedmål å hjelpe konkurranseutsatt industri
            gjennom finanskrisen. Så har statsråden reist rundt i Norge og snakket om hvordan
            innovasjon og forskning skal hjelpe også de små og mellomstore bedriftene ut av krisen. 

Det er ingen tvil om at Statoil, Elkem og Hydro har ressurser til å reise ut av Norge
            og utnytte gode støtteordninger for forskning og utvikling i andre land som Finland,
            Nederland og Storbritannia. De små og mellomstore bedriftene har i all hovedsak ikke
            denne muligheten. Der har Næringsdepartementet et konkret og veldig godt virkemiddel som
            heter Brukerstyrt innovasjonsarena. Faktum er imidlertid at 144 omsøkte prosjekter nå
            kommer til å bli skrinlagt og ikke iverksatt i 2010. Dette er et pedagogisk problem.
            Hvordan harmonerer det faktum at BIA nå ikke kan sette i gang nye prosjekter i 2010, med
            at Regjeringen gjennom innovasjon og forskning skal hjelpe små og mellomstore bedrifter?
          

 La meg først si at jeg er helt enig i at tilnærmingen til f.eks. eksportindustrien er
            at man må ha omstillingsevne, mulighet til forskning, innovasjon og utvikling for at man
            i framtiden er konkurransedyktig når markedene kommer tilbake. Vi kan ikke erstatte
            eksportmarkeder som er forsvunnet, men vi kan bidra til at bedriftene er
            omstillingsklare og konkurransedyktige når markedene – de nye markedene, vel å merke –
            kommer tilbake. 

Når det gjelder de ordningene som representanten snakker om, er virkeligheten den at
            budsjettet for 2010 er rekordhøyt. Det er større enn det ordinære budsjettet for 2009.
            Riktignok har vi gjort ting på tiltaksområdet, men det er altså en historisk stor
            satsing på brukerstyrt innovasjon i bedriftene. 

Vi kan ikke ha et opplegg hvor vi til enhver tid klarer å dekke hele behovet. Men
            heldigvis er det så stor innovasjonslyst og forskningstrang i næringslivet at
            etterspørselen er mye større enn det det offentlige kan levere av tilskudd. 

 Svein Flåtten – til oppfølgingsspørsmål. 

 Den meldingen leverandør- og skipsfartsindustrien på Møre sendte med meg til statsråden
            i går, var i kortversjon slik: Hvis krisen er over, er det på Aker Brygge. Her står vi
            til knes i den. 

Det har jo statsråden forsterket ved det han har sagt her. Da er det underlig at de
            avskrivningsreglene man innførte i februar, tok man vekk allerede i oktober. Når de så
            skal virke i 2010, er den ekstra avskrivningen som ville styrket finansieringen og
            forbedret egenkapitalen, borte. Det ligger også i dette budskapet. 

Når kommer statsråden til å innse at det var feil, og reparere på den konklusjonen?
          

 Jeg tror ikke statsråden kommer til å innse at dette er feil, for statsråden mener det
            er riktig. 

Det er alltid en diskusjon om når vi skal utfase de ulike krisetiltakene, og det å øke
            avskrivningsreglene var et krisetiltak. Fortrinnsvis skal jo avskrivningsreglene
            gjenspeile den faktiske situasjonen i selskapet og reflektere nedskrivningsverdien på
            det som avskrives. Mitt inntrykk er at representantens kollega i finanskomiteen mener at
            Regjeringen har utfaset krisetiltakene for sakte, at oljepengebruken er for høy, og at
            balansen på budsjettet er for dårlig. Så hvis partiet Høyre i næringskomiteen kunne
            snakke litt med Høyre i finanskomiteen og bestemme seg for om krisetiltakene er for
            store eller om de er for små, kunne vi få en enda bedre diskusjon. 

 Rigmor Andersen Eide – til oppfølgingsspørsmål. 

 Jeg er glad for at statsråden har kommet til samme erkjennelse som NHO og er enig i at
            krisen i næringslivet ikke er over. Rapporten viser at det er pessimisme når det gjelder
            utsiktene for 2010. 

Kristelig Folkeparti mener at Regjeringens forslag til statsbudsjett ikke tar høyde for
            disse utfordringene, spesielt når det gjelder små og mellomstore bedrifter. 

Kristelig Folkeparti følger opp NHOs råd om økning av avskrivningssatsene fra 20 pst.
            til 25 pst. Det er viktig for å sikre investeringene som bygger arbeidsplasser. Men
            Kristelig Folkeparti vil også halvere arbeidsgiveravgiften for lærlinger, fordi vi er
            opptatt av å sikre utsatt ungdom fortsatt mulighet på arbeidsmarkedet. Mange dropper ut
            av skolen, og ledigheten blant ungdom har bitt seg fast på nesten 10 pst., noe som er
            altfor høyt. 

Ser statsråden at det kan være behov for å se på arbeidsgiveravgiften for lærlinger for
            å hjelpe en utsatt gruppe inn i arbeidslivet? 

 Nå ligger akkurat dette under en annen statsråd enn meg, men jeg tror ikke at en
            generell nedsettelse av arbeidsgiveravgift er et veldig treffsikkert virkemiddel i denne
            krisen. Det vi nå ser, er at krisen går inn i et nytt stadium hvor, som representanten
            helt riktig sier, enkelte næringer er mye tøffere rammet enn andre. Paradokset er at
            mens en del bedrifter og virksomheter og en del arbeidstakere ser lys i tunnelen, er
            f.eks. skipsverftsindustrien, maritim næring, på vei inn i en krise. De har hatt et
            veldig godt år i 2009, men 2010 og særlig 2011 blir mye, mye tøffere. 

Jeg tror heller på å ha spesifikke tiltak rettet mot de næringene som sliter. GIEK og
            Eksportfinans er ordninger som gjør at man er i stand til å finansiere prosjekter og gå
            inn i konkurranse om de prosjektene som er der. Omstilling, innovasjon, det å sørge for
            permitteringsregler osv. som gjør at man beholder viktig kompetanse, er etter mitt syn
            de best egnede virkemidlene på dette området. 

 Borghild Tenden – til oppfølgingsspørsmål. 

 I ca. ti år har vi hatt avgiftsfritak for biodiesel i Norge. I juni i år åpnet
            miljøvernminister Erik Solheim Uniol med lykkønskninger og presiseringer av hvor viktig
            biodiesel var. 

Så står jeg her med et brev som er undertegnet av daværende finansminister Kristin
            Halvorsen, datert 21. oktober 2008. Det er til Norsk Bioenergiforening. Der står det
            følgende: 

«Regjeringen ønsker å stimulere til økt bruk av alternative drivstoff slik at
              klimagassutslippene fra transportsektoren kan reduseres. Regjeringen har derfor ikke
              foreslått å avgiftslegge alternative drivstoff.» 

Mitt spørsmål til næringsministeren er derfor: Synes næringsministeren at dette er
            forutsigbarhet for bedrifter? 

 Presidenten er noe i tvil om tilleggsspørsmålet presist forholdt seg til
            hovedspørsmålet, men det får være opp til statsråden om han ønsker å besvare spørsmålet.
          

 Jeg kan godt svare på spørsmålet. 

I prinsippet mener jeg at det ideelle hadde vært et helt konstant skattesystem – et
            perfekt skatte- og avgiftssystem som var helt likt over år. Det er det beste for
            næringslivet. Dessverre er ikke verden slik. Verden forandrer seg. Vi får mer
            informasjon, og rammebetingelsene endrer seg. Da må vi også gjøre justeringer i skatte-
            og avgiftssystemet. Men mer stabilitet enn vi har hatt de siste fem årene – hvor
            skattenivået f.eks. har vært helt konstant på 2004-nivå, i fire–fem år med
            2010-budsjettet – tror jeg man skal lete lenge etter. 

Når det gjelder biodiesel eller biodrivstoff, er jo realiteten at med de forslagene
            Regjeringen når har presentert, kommer bruken av biodrivstoff til å dobles i Norge i
            løpet av få år. Det er ikke slik at markedet for dette reduseres. Det blir kraftig økt i
            Norge gjennom reguleringer i stedet for gjennom avgiftspolitikken. 

 Stortinget går da til siste hovedspørsmål. 

 Mitt spørsmål går til inkluderingsministeren. 

Det har i denne spørretimen vært mye snakk om utfordringer og trusler mot
            velferdsstaten. Sykelønn og finanskrise har vært nevnt. Arbeiderpartiets partisekretær
            Raymond Johansen har vært på Gol og redegjort for en annen trussel mot velferdsstaten,
            ifølge ham, nemlig import av polakker. 

Ved årsskiftet utgjorde polakkene den største innvandrergruppen i Norge – 42 500.
            Pakistanerne er den nest største gruppen med 30 000. Polske innvandrere kommer til Norge
            for å arbeide. De fleste kommer hit ferdig utdannet. De deltar i et bredt spekter av
            arbeidslivet og gjør en kjempeinnsats for å få hjulene til å gå rundt i Norge. 

Arbeiderpartiets partisekretær Raymond Johansen er imidlertid betenkt. På LOs
            kartellkonferanse på Gol advarte Johansen mot at import av polakker truer
            velferdsstaten, ifølge Aftenposten. Johansen sier videre: 

«Enkelte mener at vårt behov for arbeidskraft de neste tiårene kan løses ved å hente
              hit polakker. Vi må få opp øynene. Det er ikke en løsning på utfordringen. Mange
              polakker kommer hit. De tjener lite og jobber svært mye og sender penger hjem. Men
              mange blir værende i Norge og er utslitt etter å ha jobbet 15 timer om dagen. Da går
              de over på trygd». 

Han frykter at disse etter hvert vil flytte hjem med norsk trygd i lomma. Raymond
            Johansen ser med andre ord på arbeidsinnvandring som et problem. Men etter Høyres mening
            har det vært en stor gevinst for Norge og norsk økonomi. Synes inkluderingsminister
            Lysbakken at uttalelsene fra Arbeiderpartiets partisekretær om at import av polakker
            truer velferdsstaten, er heldige? 

 Raymond Johansen har selv klart opp i hvordan hans uttalelser skulle forstås. Verken
            han eller Regjeringen har noe annet syn enn at den arbeidsinnvandring vi har hatt og
            kommer til å ha i Norge, er avgjørende for velferdsstaten og viktig for norsk økonomi. 

Vi kommer også i framtiden til å være avhengig av arbeidsinnvandrere for å løse viktige
            oppgaver i vårt samfunn. Folk som kommer hit for å jobbe på norske lønns- og
            avtalevilkår, er ikke bare velkomne hit, men vi har sterkt behov for dem. 

Jeg har i den sammenheng lyst til å peke på noe som etter mitt syn er veldig gledelig.
            I Statistisk Sentralbyrås årlige undersøkelse av holdninger knyttet til innvandring og
            inkludering, som ble lagt fram i går, er det nettopp veldig tydelig at den holdningen
            har sterkt fotfeste også i befolkningen. Tallene viser at sju av ti er helt eller nokså
            enig i at innvandrere flest gjør en nyttig innsats i norsk arbeidsliv. En marginal del
            av befolkningen er uenig i det. Svært mange anerkjenner også i den undersøkelsen det
            positive bidraget som bl.a. de mange polakkene gir til norsk økonomi. 

Så er vår utfordring å sørge for at vi har et arbeidsliv som ikke fører til at
            arbeidsinnvandring gir sosial dumping. Da er det avgjørende med et godt regulert
            arbeidsliv, med en sterk fagbevegelse og med maktforhold i arbeidslivet som gjør at
            fagforeninger og faglig tillitsvalgte arbeidstakere har makt. Det er jo det feltet der
            det vil være stor uenighet mellom Regjeringen og Høyre, fordi Høyre har ønsket å føre en
            politikk som ville svekke arbeidstakernes makt, og på den måten legge til rette for mer
            sosial dumping. 

 Jeg takker for svaret – iallfall den første delen av det. 

Den nye inkluderingsministeren har vært tydelig på at det er viktig å skille
            innvandringsdebatten og integreringsdebatten. Det er Høyre enig i. Vi har i dag fri
            innvandring fra EØS-området, men vi har få oppfølgingstiltak overfor EØS-borgere som
            blir arbeidsledige. Høyre lanserte i sommer et forslag om at EØS-borgere som blir
            arbeidsledige, skal pålegges aktivitet – vi tenker spesielt på obligatorisk
            norskopplæring – for å gjøre dem bedre kvalifisert for videre yrkesdeltakelse. I dag
            mister permitterte utlendinger dagpengene dersom de går på norskkurs. Vil statsråden
            endre reglene, slik at arbeidsledige EØS-borgere bedre kan kvalifisere seg for
            yrkesdeltakelse? 

 Dette er i grenselandet for hva som er mitt ansvar, opp mot andre departement. Det er
            vanskelig for meg å kommentere Høyre-forslaget på stående fot. Det har jeg ikke sett
            nærmere på. Det skal jeg gjerne gjøre. 

Jeg er sterkt opptatt av, og Regjeringen er sterkt opptatt av, å bedre tilgangen til
            norskopplæring og kunnskap om det norske samfunnet. Vi vet at det er det aller viktigste
            spørsmålet knyttet til om mennesker som kommer hit, blir godt kvalifisert for å komme
            inn i norsk arbeidsliv – og ikke minst hvilke deler av norsk arbeidsliv man kommer inn
            i. Slik sett er også språk en nøkkel i forhold til kampen mot sosial dumping. Så det å
            styrke norskopplæringen og se på hvordan vi kan få flere grupper inn i norskopplæringen,
            er en relevant og viktig debatt, som jeg skal se på. 

 Det blir to oppfølgingsspørsmål – først Erna Solberg. 

 Hvis vi ser bort fra de uheldige karakteristikker fra partisekretæren i
            Arbeiderpartiet, er det et tema i forlengelsen av den diskusjonen som det er vesentlig å
            ta opp. Det er at vi trenger noen nye integreringsstrategier også for dem som kommer til
            Norge som arbeidsinnvandrere, men som vi ikke kan pålegge andre regler enn for nordmenn,
            fordi de er innenfor EØS. Vi får altså en mengde polakker som kan komme i samme
            situasjon som de som kom til Norge på 1970-tallet, hvis vi ikke er proaktive f.eks. på
            norskopplæring, og hvis vi ikke er proaktive på hvordan vi integrerer dem bedre. 

Min utfordring til integreringsministeren er da: Har han i det hele tatt tenkt på en
            strategi for hvordan man møter disse gruppene med nye typer integreringstiltak? Her er
            det både menn og kvinner som kommer for å jobbe, og vi vet at mange også jobber uten
            rettigheter i det svarte arbeidsmarkedet. 

 Det er et avgjørende spørsmål, og vi har fokus på det fordi vi sterkt ønsker at alle
            som kommer til Norge, skal bli skikkelig behandlet og få adgang til å bidra til vårt
            samfunn, samtidig som arbeidsinnvandring ikke skal svekke de spilleregler vi ønsker skal
            gjelde, bl.a. i norsk arbeidsliv. Sånn sett er altså bevisstgjøring rundt rettigheter og
            også tilgang til kunnskap om det norske samfunnet og språk en nøkkel. 

Regjeringen har gjort flere ting knyttet til å tilby mer informasjon og mer kontakt
            mellom myndigheter og arbeidsinnvandrere. Vi har også vært opptatt av å styrke
            fagbevegelsens muligheter til å gjøre dette, og jeg kommer til å se på hvordan vi kan
            bruke de inkluderingspolitiske virkemidlene vi har, og som vi i dag anvender bl.a.
            overfor flyktninger og andre som kommer hit på andre grunnlag, for å styrke oppfølgingen
            av disse gruppene. 

 Gjermund Hagesæter – til oppfølgingsspørsmål. 

 Til fornyingsministeren: I Framstegspartiet er vi opptekne av å tryggje velferda til
            det norske folket, og då er fornying og modernisering av offentleg sektor viktig. Det
            såg ut til at også regjeringspartia var opptekne av det i valkampen, men når valet er
            over, er ein ikkje så veldig oppteken av å forbetre offentleg sektor. 

Dei siste fire åra kan Framstegspartiet vanskeleg sjå at det er teke nokre store og
            viktige grep i forhold til å gjere offentleg sektor betre. Då er mitt spørsmål til
            statsråden: Vil også dei neste fire åra bli eit kvileskjer i forhold til å fornye og
            utvikle offentleg sektor, eller blir det i tida framover teke grep for å gjere offentleg
            sektor betre? 

 Presidenten gjør oppmerksom på at oppfølgingsspørsmålene skal være relatert til
            hovedspørsmålet. Dette spørsmålet framstod i langt større grad som et nytt spørsmål og
            er altså en omgåelse av forretningsordenen. 

Statsråden må gjerne besvare spørsmålet, men spørrerne har et ansvar for å holde orden
            på spørreinstituttet. 

 Jeg har ingen problemer med å besvare representantens oppfølgingsspørsmål. 

Regjeringen har de siste fire årene gjennomført et omfattende fornyingsarbeid. Vi la i
            høst fram en rapport som viser over 700 tiltak som er gjennomført innenfor
            fornyingsområdet de siste fire årene, og jeg vil benytte anledningen til å redegjøre for
            noen av dem som jeg synes er viktig i den sammenhengen. 

Arbeidet med å bruke elektroniske tjenester frigjør store ressurser. For eksempel har
            Lånekassen innført elektronisk saksbehandling, og de sparer om lag 50 mill. kr over
            driftsbudsjettet sitt gjennom det. Skatteetaten har gjennomført et omfattende arbeid med
            å kunne bruke elektroniske tjenester for næringsliv og privatpersoner, som også gir
            store innsparinger. Det siste jeg vil minne om, er at vi nå er i gang med å gjennomføre
            en elektronisk frikortordning som også vil bety betydelige innsparinger på det
            administrative plan i Nav-systemet. 

 Da er den muntlige spørretimen omme, og vi går over til den ordinære spørretimen. 





                    
                    
                    

 Det blir noen endringer i den oppsatte spørsmålslisten, og presidenten viser i den
            sammenheng til den oversikt som er omdelt på representantenes plasser i salen. 

De foreslåtte endringer i dagens spørretime foreslås godkjent. 

– Det anses vedtatt. 

Endringene var som følger: 

Spørsmål 3, fra representanten Per Roar Bredvold til nærings- og handelsministeren, er
            overført til samferdselsministeren som rette vedkommende. 

Spørsmålene 10 og 11, fra henholdsvis representanten Svein Harberg og Henning Warloe
            til forsknings- og høyere utdanningsministeren, utsettes til neste spørretime, da
            statsråden er bortreist. 





                    
                    








        

Spørsmål 1 


    
        

Spørsmål 2 


    
        

Spørsmål 3 


    
        

Spørsmål 4 


    
        

Spørsmål 5 


    
        

Spørsmål 6 


    
        

Spørsmål 7 


    
        

Spørsmål 8 


    
        

Spørsmål 9 


    
        

Spørsmål 10 


    
        

Spørsmål 11 


    
        

Spørsmål 12 


    
        

Spørsmål 13 


    
        

Spørsmål 14 


    



                    

 Dette spørsmålet, fra representanten Per Roar Bredvold til forsvarsministeren, er
              overført til samferdselsministeren som rette vedkommende. 

 Jeg ønsker å stille samferdselsministeren følgende spørsmål: 

«Mange næringsdrivende, f.eks. de som driver innenfor turisme og reiseliv, sliter med
              markedsføring av seg og sitt tilbud. Dette kan bl.a. være skilting og i denne
              forbindelse mangel på forståelse fra «skiltmyndighetene». 

Vil statsråden bidra til at det blir enklere å sette opp skilt langs veien nettopp
              for å øke bedriftenes omsetning ved at flere reisende finner det interessant å besøke
              stedet?» 

 God skilting er ein viktig del av marknadsføringa for mange verksemder. Den 1. juni
              2006 vart det innført ei ny skiltforskrift, og i skiltnormalar til denne er det lagt
              opp til ein meir liberal praksis enn før når det gjeld veg- og serviceskilting.
              Statens vegvesen har m.a. fått moglegheit til betre og meir informativ skilting enn
              tidlegare. 

Som skiltstyresmakt må Statens vegvesen likevel avvega ulike omsyn mot kvarandre. Det
              er t.d. viktig å vareta omsynet til trafikktryggleik. Skiltnormalen gjev føringar for
              kor mange visingsmål som kan setjast opp i vegkryss utan at dette tek merksemda til
              trafikantane vekk frå køyringa og trafikkforholda på staden. Av trafikktryggleiksomsyn
              er såleis talet på visingsmål som ein kan skilta til på kvart skiltoppsett, avgrensa
              til fem eller seks. Statens vegvesen opplyser at der det er mange geografiske
              visingsmål som det må visast til, vil det kunna bli liten plass til skilt som viser
              mot ei serviceverksemd. Der det er fleire ynske om skilting enn det regelverket
              tillèt, må det difor gjerast ei prioritering. 

Eg har fått opplyst at i dei situasjonane der det blir for mange visingsmål i eit
              vegkryss, kan det brukast alternative måtar for å visa til serviceverksemder. Det kan
              f.eks. setjast opp informasjonstavler på rasteplassar. I nokre tilfelle kan eit skilt
              som heiter «Samleskilt for vegvisning» brukast. Dette skiltet viser kva stader eller
              verksemder som ein kan nå ved å følgja eit felles vegval i etterfølgjande vegkryss
              eller avkøyring. På eit slikt samleskilt kan ein lista opp dei verksemdene og tilboda
              som ein kan nå ved å følgja skiltinga til eit felles namn – det vera seg eit felles
              namn for verksemdene, eit geografisk namn eller eit omgrep som gjev uttrykk for kva
              type verksemd eller attraksjon skiltet leier til. 

Statens vegvesen skal prøva å finna gode og tenlege løysingar. Sjølv om ikkje reglane
              alltid gjev rom for at det primære ynsket om skilting kan bli oppfylt i den forma det
              blir søkt om, vil ein likevel ofte lukkast med å finna alternative og
              tilfredsstillande løysingar. Slik eg kjenner denne saka i dag, ser eg ikkje så langt
              behov for ei ytterlegare liberalisering. Eg har tillit til at Statens vegvesen
              gjennomfører den liberaliseringa som var eit av siktemåla med den nye skiltforskrifta
              og den tilhøyrande skiltnormalen. 

 Jeg takker statsråden for et informativt svar. Det er riktig at det var en
              liberalisering av skiltreglementet for noen år tilbake, men jeg får forholdsvis mange
              henvendelser fra bedrifter, spesielt innenfor reiseliv, som ønsker å sette opp et
              skilt, og som ser hvor vanskelig det er. Ofte får man dessverre et negativt svar. 

Nå hadde jeg egentlig stilt dette spørsmålet til nærings- og handelsministeren, for
              at man kunne se det fra den siden, selv om jeg jo skjønner at dette selvfølgelig også
              har med trafikksikkerhet å gjøre. Men det er klart at hvis man driver en
              næringsvirksomhet og det er vanskelig å få satt opp et skilt som forteller hva man
              driver med, og hvor man holder til, så er det vanskelig å få en omsetning til å leve
              av. Det var derfor jeg ønsket at spørsmålet skulle besvares av nærings- og
              handelsministeren. 

Statsråden ser altså ikke noe særlig behov for mer liberalisering – var svaret fra
              statsråden sånn å forstå? 

 Lat meg seia aller fyrst at eg trur det har ein eigenverdi at spørsmål som dette blir
              tekne opp, for det gjev ei moglegheit for fleire til å bli kjende med
              problemstillinga, sjølvsagt, men òg at det faktisk finst løysingar, f.eks. desse
              samleskilta. 

Det er slik i praksis at på hovudvegane våre er det naturleg nok vanskelegare å få
              setja opp eit skilt. Der må Statens vegvesen vera meir restriktivt overfor
              næringsdrivande. Men det er òg der no større moglegheiter som følgje av denne nye
              typen skilt, samleskilta, som gjer det mogleg å visa fleire verksemder på eitt skilt.
              På vegar med liten trafikk blir ynske om skilting langt oftare imøtekomne. 

 Jeg takker statsråden for svaret. Det er et ganske stort behov for mer skilting for å
              vise hvor man holder til, og hva man driver med. Spesielt gjelder dette ute i
              distriktene, hvor trafikken kjører rett forbi; turistene oppdager ikke at her er det
              et eller annet som det kanskje kunne være interessant å besøke, og for de
              næringsdrivende er det viktig at det blir lagt igjen penger. Det var egentlig det
              spørsmålet mitt handlet om. 

Det har også litt med skilting på bygninger å gjøre – at man får lov til å sette opp
              et skilt på en bygning. Det har jo ikke så mye med dette å gjøre, men som sagt: Det er
              viktig å vise hva man driver med, hvordan man driver det, og hvor man er. 

Men jeg tar til meg svaret: at det er en viss liberalisering, og at det er
              muligheter. Så får vi håpe at de som har problemer med å få markedsført seg, får mer
              positive svar fra dem som har med dette å gjøre, at de sier ja til å sette opp skilt,
              for det er som sagt et klart behov for det. 

 Lat meg seia til spørsmålet om kvifor det er samferdselsministeren og ikkje
              næringsministeren som svarar på dette spørsmålet, at det har med sjølve skiltreglane å
              gjera, og at Statens vegvesen ligg under meg. Men det er klart at det er mange
              praktiske spørsmål som gjeld ulike næringsverksemder, som næringsministeren og eg
              naturlig nok må snakka saman om. 

Lat meg understreka at Statens vegvesen skal visa forståing for dei næringsdrivande
              sine ønske om betre skilting. Det har dei altså òg gjort ved å tilby desse
              samleskilta. Så håpar eg at det òg blir vist forståing for dei omsyna til
              trafikktryggleik som må takast. 

Eg har altså så langt ikkje sett grunn til, med dei tre åra dette nye regelverket har
              golde, å føreta noka endring, men vi skal sjølvsagt vera opne for det om eksempel
              skulle tilseia det. 





                

 Dermed er dagens kart ferdigbehandlet. 

Forlanger noen ordet før møtet heves? – Møtet er hevet. 





                    
                    
                    

