 Representantene Gunvor 

Eldegard

, Hans Frode Kielland 

Asmyhr

, Borghild 

Tenden

, Ine Marie Eriksen
            

Søreide

, Erling 

Sande

 og Steinar 

Gullvåg

, som har vært permittert, har igjen tatt sete. 

Følgende innkalte vararepresentanter har tatt sete: 

For Hedmark fylke: Farahnaz 

Bahrami

For Nordland fylke: Kari 

Storstrand

 og Allan 

Johansen

For Rogaland fylke: Marit 

Amundsen

 og Pål Morten 

Borgli

For Troms fylke: Kent 

Gudmundsen

Fra Arbeiderpartiets stortingsgruppe foreligger meddelelse om at den innvilgede permisjon
          for representanten Torgeir Micaelsen i tiden fra og med 19. oktober til og med 13.
          november er trukket tilbake. 

Fra Fremskrittspartiets stortingsgruppe foreligger meddelelse om at den innvilgede
          permisjon for representanten Jan Arild Ellingsen i tiden fra og med 20. oktober til og med
          22. oktober endres til sykepermisjon fra og med 20. oktober og inntil videre. 

– Disse meddelelser tas til etterretning. 

Ad Regjeringens og Stortingets sammensetning

  Fra Statsministerens kontor foreligger følgende brev til Stortinget, datert 20. oktober
          2009: 

«I statsråd for H.M. Kongen holdt på Oslo slott 20. oktober 2009 kl. 1100 er bestemt: 

Statsrådene Bjarne Håkon Hanssen, Sylvia Brustad, Heidi Grande Røys og Bård Vegar
            Solhjell gis fra 20. oktober 2009 kl. 15.00 avskjed i nåde. 

Statsråd Kristin Halvorsen overtar fra 20. oktober 2009 kl. 15.00 ansvaret for
            barnehage- og opplæringssaker i Kunnskapsdepartementet. Statsråd Halvorsen overtar fra
            samme tidspunkt også det administrative ansvaret for Kunnskapsdepartementet. 

Statsråd Liv Signe Navarsete overtar fra 20. oktober 2009 kl. 15.00 styret av Kommunal-
            og regionaldepartementet. 

Statsråd Magnhild Meltveit Kleppa overtar fra 20. oktober 2009 kl. 15.00 styret av
            Samferdselsdepartementet. 

Statsråd Anne-Grete Strøm-Erichsen overtar fra 20. oktober 2009 kl. 15.00 styret av
            Helse- og omsorgsdepartementet. 

Statsråd Knut Storberget overtar fra 20. oktober 2009 kl. 15.00 styret av
            Innvandringsavdelingen i Arbeids- og inkluderingsdepartementet i tillegg til styret av
            Justis- og politidepartementet. 

Statsråd Trond Giske overtar fra 20. oktober 2009 kl. 15.00 styret av Nærings- og
            handelsdepartementet. 

Statsråd Anniken Huitfeldt overtar fra 20. oktober 2009 kl. 15.00 styret av Kultur- og
            kirkedepartementet med unntak av Kirkeavdelingen. 

Partner Grete Faremo utnevnes til statsråd og overtar fra 20. oktober 2009 kl. 15.00
            styret av Forsvarsdepartementet. 

Fylkesmann Sigbjørn Johnsen utnevnes til statsråd og overtar fra 20. oktober 2009 kl.
            15.00 styret av Finansdepartementet. 

Statssekretær Karl Eirik Schjøtt-Pedersen utnevnes til statsråd ved Statsministerens
            kontor og stabssjef som skal bistå statsministeren med hans arbeid fra 20. oktober 2009
            kl. 15.00. 

Spesialrådgiver Hanne Inger Bjurstrøm utnevnes til statsråd. Fra 20. oktober 2009 kl.
            15.00 til og med 20. desember 2009 får hun ansvaret for å bistå statsråd Solheim med
            tilretteleggelsen av internasjonale klimaforhandlinger. Fra 21. desember 2009 overtar
            hun styret av Administrasjons- og utviklingsavdelingen, Budsjett- og økonomiavdelingen,
            Arbeidsmarkedsavdelingen, Arbeidsmiljø- og sikkerhetsavdelingen, Pensjonsavdelingen og
            Velferdspolitisk avdeling i Arbeids- og inkluderingsdepartementet. 

Stortingsrepresentant Rigmor Aasrud utnevnes til statsråd og overtar fra 20. oktober
            2009 kl. 15.00 styret av Fornyings- og administrasjonsdepartementet, Kirkeavdelingen i
            Kultur- og kirkedepartementet og Same- og minoritetspolitisk avdeling i Arbeids- og
            inkluderingsdepartementet. Fra samme tidspunkt og frem til 21. desember 2009 overtar hun
            i tillegg styret av Administrasjons- og utviklingsavdelingen, Budsjett- og
            økonomiavdelingen, Arbeidsmarkedsavdelingen, Arbeidsmiljø- og sikkerhetsavdelingen,
            Pensjonsavdelingen og Velferdspolitisk avdeling i Arbeids- og inkluderingsdepartementet. 

Lisbeth Berg-Hansen utnevnes til statsråd og overtar fra 20. oktober 2009 kl. 15.00
            styret av Fiskeri- og kystdepartementet. 

Stortingsrepresentant Audun Lysbakken utnevnes til statsråd og får ansvaret for barne-,
            likestillings- og inkluderingssaker. Han overtar fra 20. oktober 2009 kl. 15.00 styret
            av Barne- og likestillingsdepartementet samt Integrerings- og mangfoldsavdelingen i
            Arbeids- og inkluderingsdepartementet. 

Statsråd Rigmor Aasrud oppnevnes som Norges representant i Nordisk Ministerråd med den
            særlig oppgave å ha ansvaret for samordningen av nordiske samarbeidsspørsmål. 

Rangordning for regjeringens medlemmer fastsettes i samsvar med et vedlagt forslag. 

For de statsråder og statssekretærer som er ansatt i staten, holdes stillingene åpne
            for dem så lenge de er statsråder og statssekretærer. Dersom de er tilsatt i
            åremålsstilling, forskyves utløpet av åremålet med en periode tilsvarende den tid de har
            gjort tjeneste som statsråd eller statssekretær. 

Ved fratreden kan det ilegges karantene og/eller saksforbud i henhold til særskilte
            retningslinjer fastsatt 29. september 2005 av daværende Moderniseringsdepartementet,
            nåværende Fornyings- og administrasjonsdepartementet. Ved overgang til stilling utenfor
            statsforvaltningen gjelder særlige bestemmelser i retningslinjene om informasjonsplikt
            og konvensjonalbot. 

Følgende statssekretærer gis avskjed i nåde fra 20. oktober 2009 kl. 15.00: 

Statssekretær Karl Eirik Schjøtt-Pedersen for statsminister Jens Stoltenberg 

Statssekretær Hilde Singsaas for statsminister Jens Stoltenberg 

Statssekretær Roger Schjerva for statsråd Kristin Halvorsen 

Statssekretær Henriette Westhrin for statsråd Kristin Halvorsen 

Statssekretær Geir Axelsen for statsråd Kristin Halvorsen 

Statssekretær Ole Morten Geving for statsråd Kristin Halvorsen 

Statssekretær Erik Lahnstein for statsråd Liv Signe Navarsete 

Statssekretær Dag-Henrik Sandbakken for statsråd Magnhild Meltveit Kleppa 

Statssekretær Åsa Elvik for statsråd Tora Aasland 

Statssekretær Espen Barth Eide for statsråd Anne-Grete Strøm-Erichsen 

Statssekretær Dagfinn Sundsbø for statsråd Bjarne Håkon Hanssen 

Statssekretær Ellen Birgitte Pedersen for statsråd Bjarne Håkon Hanssen 

Statssekretær Ketil Lindseth for statsråd Bjarne Håkon Hanssen 

Statssekretær Jan-Erik Støstad for statsråd Bjarne Håkon Hanssen 

Statssekretær Libe Rieber-Mohn for statsråd Bjarne Håkon Hanssen 

Statssekretær Raimo Valle for statsråd Bjarne Håkon Hanssen 

Statssekretær Wegard Harsvik for statsråd Trond Giske 

Statssekretær Rikke Lind for statsråd Sylvia Brustad 

Statssekretær Fride Solbakken for statsråd Sylvia Brustad 

Statssekretær Vidar Ulriksen for statsråd Sylvia Brustad 

Statssekretær Wenche Lyngholm for statsråd Heidi Grande Røys 

Statssekretær Lisbeth Rugtvedt for statsråd Bård Vegar Solhjell 

Følgende statssekretærer utnevnes fra 20. oktober 2009 kl. 15.00: 

Statssekretær Dagfinn Sundsbø for statsminister Jens Stoltenberg 

Statssekretær Lisbeth Rugtvedt for statsråd Kristin Halvorsen 

Statssekretær Guri Størvold for statsråd Liv Signe Navarsete 

Statssekretær Dag-Henrik Sandbakken for statsråd Liv Signe Navarsete 

Statssekretær Espen Barth Eide for statsråd Grete Faremo 

Statssekretær Hilde Singsaas for statsråd Sigbjørn Johnsen 

Seniorrådgiver Kjetil Lund for statsråd Sigbjørn Johnsen 

Statssekretær Roger Schjerva for statsråd Sigbjørn Johnsen 

Statssekretær Ole Morten Geving for statsråd Sigbjørn Johnsen 

Statssekretær Rikke Lind for statsråd Trond Giske 

Statssekretær Erik Lahnstein for statsråd Magnhild Meltveit Kleppa 

Politisk rådgiver Lars Erik Bartnes for statsråd Magnhild Meltveit Kleppa 

Spesialpedagog Tone Toften for statsråd Anne-Grete Strøm-Erichsen 

Rådgiver Roger Ingebrigtsen for statsråd Anne-Grete Strøm-Erichsen 

Politisk rådgiver Kyrre Lekve for statsråd Tora Aasland 

Statssekretær Jan-Erik Støstad for statsråd Rigmor Aasrud fram til og med 20. desember
            2009 og for statsråd Bjurstrøm fra 21. desember 2009 

Statssekretær Raimo Valle for statsråd Rigmor Aasrud 

Statssekretær Vidar Ulriksen for statsråd Lisbeth Berg-Hansen 

Statssekretær Henriette Westhrin for statsråd Audun Lysbakken» 

Presidenten foreslår at dette brevet vedlegges protokollen – og anser det som vedtatt. 

Statsrådskiftene medfører følgende endringer i Stortingets sammensetning: 

Det tidligere medlem av Regjeringen Bård Vegar 

Solhjell

 tar sete
          som representant. 

Første vararepresentant for henholdsvis Hordaland og Oppland fylker, Gina Knutson 

Barstad

 og Stine Renate 

Håheim

, tar sete
          som representanter for den tid representantene Audun Lysbakken og Rigmor Aasrud er
          medlemmer av Regjeringen. 

Det foreligger en rekke permisjonssøknader: 

fra Fremskrittspartiets stortingsgruppe om sykepermisjon for representanten Åse 

Michaelsen

 fra og med 21. oktober og inntil videre. 

fra Arbeiderpartiets stortingsgruppe om sykepermisjon for representanten Hilde
              Magnusson 

Lydvo

 fra og med 21. oktober og inntil videre. 

Etter forslag fra presidenten ble enstemmig besluttet: 

Søknadene behandles straks og innvilges. 

Følgende vararepresentanter innkalles for å møte i permisjonstiden: 

For Vest-Agder fylke: Tor Sigbjørn 

Utsogn

For Hordaland fylke: Jette F. 

Christensen

Tor Sigbjørn Utsogn og Jette F. Christensen er til stede og vil ta sete. 

Statsminister Jens Stoltenberg overbrakte 6 kgl. proposisjoner
          (se under Referat). 

 Representanten Bård Hoksrud vil framsette et representantforslag. 

 På vegne av representantene Per Sandberg, Jan-Henrik Fredriksen, Ingebjørg Godskesen,
          Arne Sortevik og meg selv har jeg gleden av å framsette representantforslag om eventuell
          implementering av direktiv 2006/24/EF («datalagringsdirektivet») i norsk lov. 

 Representanten Trine Skei Grande vil framsette et representantforslag. 

 På vegne av Borghild Tenden og meg sjøl vil jeg fremme et representantforslag om å
          innføre en fleksibel foreldrepermisjon. 

 Forslagene vil bli behandlet på reglementsmessig måte. 

Presidenten vil gjøre oppmerksom på at det vil bli en avstemning under siste sak i dagens
          møte. 





                    
                    
                    

 Stortinget mottok mandag meddelelse fra Statsministerens kontor om at statsminister
            Jens Stoltenberg vil møte til muntlig spørretime. 

Statsministeren er til stede, og vi er klare til å starte den muntlige spørretimen. 

De representanter som i tillegg til de forhåndspåmeldte ønsker å stille hovedspørsmål,
            bes om å reise seg. 

Vi starter da med første hovedspørsmål, fra representanten Siv Jensen. 

 I natt ble skattelistene igjen offentliggjort. I de fleste sammenhenger er dette bare
            moro. Folk ser litt på hverandre – vurderer hvem som er rikest, hvilken idrettskjendis
            som har tjent mest, osv. 

Men dette har en mye mer alvorlig side. Mange barn opplever mobbing som følge av at man
            i små lokalsamfunn kikker hverandre i kortene. Da går det selvfølgelig særlig hardt ut
            over dem som har foreldre med lav inntekt. Det har den senere tid også blitt avdekket at
            barn med fosterforeldre opplever å bli hengt ut på disse skattelistene – og dermed har
            blitt avslørt når det gjelder hvilken fortid de har. Det har blitt registrert at
            Finansdepartementet har antydet et mulig unntak fra denne offentliggjøringen, men det
            har ennå ikke skjedd noe. 

Det som avtegner seg som et større problem, er antallet identitetstyverier. Det har
            vært flere identitetstyverier hittil i år enn det var i hele fjor. Vi ser dessverre også
            – som følge av at denne informasjonen er offentlig tilgjengelig – en økning i organisert
            kriminalitet. Det burde bekymre statsministeren og Regjeringen, rett og slett fordi
            dette vil føre til langt mer alvorlig kriminalitet enn det ville ha gjort hvis
            skattelistene ikke var offentlig tilgjengelige. I valgkampen brukte statsråd Storberget,
            da han oppdaget at man kunne få tilgang til personopplysninger på nettjenesten
            MinFastlege, tre timer på å få denne tjenesten sperret. Mitt spørsmål til
            statsministeren er: Vil han bruke tre timer på å få forbud mot offentliggjøring av
            skattelistene, slik at man kan forhindre økende grad av alvorlig kriminalitet som følge
            av innsyn i folks skattepapirer? 

 Når det gjelder skattelistene, er det i Norge lang og god tradisjon for at de er
            offentlige. Det har denne regjeringen ikke endret, vi har tvert imot videreført det. 

Så er det riktig at det har kommet noe kritikk når det gjelder problemer knyttet til
            f.eks. fosterbarn. Ifølge skattemyndighetene er derfor tidligere praksis blitt endret
            fra og med i høst. Opplysninger om barn som er 16 år eller yngre, er i høst fjernet fra
            skattelistene – i den utstrekning opplysningene kan røpe at foreldrene er blitt fratatt
            foreldreansvaret eller den daglige omsorgen for barna. Skattelistene som legges ut, vil
            dermed ikke kunne brukes til å identifisere fosterbarn. 

Opplysninger om personer uten fast bopel og opplysinger som kan røpe et klientforhold,
            er fjernet fra skattelistene. Det betyr at skattemyndighetene søker å ivareta ulike
            personvernhensyn. Det er også slik at bruken av skattelistene reguleres av
            personopplysningsloven, som er underlagt Datatilsynet. Derfor er det også Datatilsynet
            som har ansvaret når det gjelder å ta stilling til hva pressen kan bruke opplysningene
            til. 

Under stortingsbehandlingen i juni 2007 av lovendringen om offentliggjøring av
            skattelistene viste flertallet i finanskomiteen til uttalelser fra justiskomiteen under
            behandlingen av personopplysningsloven. Der dreide det seg først og fremst om
            Datatilsynet og om at man skulle sikre ytringsfriheten. Det er en linje Regjeringen
            fortsatt står på. 

 Dette var ikke særlig oppløftende fra statsministerens side. 

Datatilsynet har ved en rekke anledninger selv vært svært kritiske til offentliggjøring
            av skattelistene. I tillegg gikk flertallet i Personvernkommisjonen tidligere i år inn
            for å begrense offentliggjøringen, av hensyn til personvernet. Når vi – på toppen av det
            hele – vet at hittil i år har 1 800 enkeltpersoner vært nødt til å få sperret sin
            identitet som følge av identitetstyveri, begynner dette å bli et alvorlig problem.
            Regjeringen sier ofte i festtaler at den er opptatt av å forebygge og bekjempe
            kriminalitet. Vel, det vil altså være et enkelt virkemiddel, særlig knyttet til
            organisert kriminalitet rettet mot enkeltpersoner, villainnbrudd og annen grov
            kriminalitet, hvis man tok grep i hvert fall for å begrense tilgangen til denne
            informasjonen. 

 Som jeg prøvde å redegjøre for, er det altså begrensninger i informasjonen og bruken av
            den. Det er også innført ytterligere begrensninger, bl.a. for å sikre at opplysninger om
            barn i fosterhjem og andre barn ikke blir misbrukt. Det er også andre typer
            begrensninger. 

Da justiskomiteen og finanskomiteen håndterte dette i 2007, var man altså motstandere
            av mer omfattende begrensninger og av å avskaffe offentliggjøring av skattelistene, ikke
            minst ut fra ytringsfrihetshensyn, og man ønsket ikke å gå videre når det gjaldt å
            begrense pressens bruk av disse opplysningene. 

Det er Datatilsynet som løpende vurderer dette og håndhevingen av loven, og det er
            foretatt noen endringer i år. 

 Det åpnes for oppfølgingsspørsmål, som skal ha relevans til hovedspørsmålet – først Ulf
            Leirstein. 

 Jeg registrerte i media for noen dager siden at det var en stadig økning i antall
            utpressingsforsøk her i Norge. De kriminelle elementene fikk sine opplysninger fra
            skattelistene når de skulle starte utpressingen av rike personer. Det tyder på at noen
            har tatt Regjeringens retorikk om å «ta de rike» vel bokstavelig. Jeg antar at det ikke
            var det statsministeren mente da man sa at man skulle ta de rike. 

Hvis det er viktig for Regjeringen å offentliggjøre hva man bidrar med til fellesskapet
            gjennom skattelistene, hvorfor er det i så fall ikke like riktig ut fra samme retorikk å
            offentliggjøre hva man 

får

 fra det offentlige? Hvis man skulle
            følge Regjeringens retorikk og argumentasjon for offentliggjøring av skattelistene,
            skulle man tro at man kunne begynne å henge ut folk og offentliggjøre hva man får i
            uføretrygd, hva man får av sosiale ytelser osv. Jeg registrerte at statsministeren
            kommenterte dette og sa at det var en del av ytringsfriheten. Det er vel noe spesielt.
          

 Jeg fastholder at det å være varsom med å legge begrensninger på pressens bruk av
            skattelister handler om ytringsfrihet. Det var i hvert fall den begrunnelsen
            finanskomiteen og justiskomiteen brukte da man ønsket å være varsom med begrensninger i
            pressens bruk av disse opplysningene. Det har derfor en ytringsfrihetsbegrunnelse, og
            det fastholder jeg. 

Så er det altså slik at det er begrensninger. Jeg viste bl.a. til dem som er innført
            når det gjelder barn. 

Hovedbegrunnelsen for offentliggjøring av skattelistene er at det bidrar til
            offentlighet, debatt og oppmerksomhet rundt skatt, skattemessige forhold og folks bidrag
            til fellesskapet. Jeg mener det er en styrke ved det norske demokratiet at vi har den
            type offentlig debatt, bl.a. basert på skattelistene. Jeg mener at det er forskjell på
            offentlighet rundt hva man betaler inn i skatt, og hva ulike mennesker mottar i trygd og
            ytelser. 

 Jan Tore Sanner – til oppfølgingsspørsmål. 

 Åpenhet om inntekt og skatteforhold hos dem som sitter øverst ved bordet, vil det
            alltid være. Spørsmålet er om all informasjon om oss alle skal være tilgjengelig for
            alle. Stoltenberg II-regjeringen bidrog til at pressen fikk elektronisk tilgang til
            skattelistene. Man har med andre ord gått lenger i denne retningen enn den foregående
            regjering. 

Jeg er litt overrasket over hvor lett statsministeren tar på de utfordringene han får,
            knyttet til hvordan skattelistene kan bidra til mobbing blant barn siden man kan finne
            ut om inntekts- og skatteforhold til alle foreldrene i klassen, og også hvordan denne
            åpenheten kan bidra til identitetstyveri og være et redskap for kriminelle. 

Høyre har foreslått at det skal være de samme begrensninger som det som er knyttet til
            kredittopplysninger – med andre ord at den som spør, skal registreres, og at den det
            spørres om, også skal få informasjon om dette. Spørsmålet er om statsministeren vil åpne
            for ytterligere begrensninger, slik at man ivaretar personvernhensyn. 

 Jeg mener at vi skal ta personvern veldig alvorlig. Jeg mener at det er veldig viktig å
            bidra til personvern. Derfor har også Datatilsynet fått ansvaret for å forvalte
            lovverket når det gjelder personopplysningsloven. Den ligger altså under Datatilsynet.
            Derfor er det også innført begrensninger, og det er innført ytterligere begrensninger i
            år. 

Vi kan gjerne ha en løpende debatt om hvilke typer begrensninger vi bør ha. Men det at
            vi har offentliggjøring av skattelistene, er et gammelt prinsipp. Det bidrar til en
            offentlig debatt, og det er viktig ikke minst for mediene. De har vært opptatt av
            ytringsfrihetssider i forhold til ytterligere begrensninger fra myndighetenes side. 

 Trine Skei Grande – til oppfølgingsspørsmål. 

 Venstre har stått sammen med Regjeringa om at åpenhet veier tungt når prinsippene om
            personvern og åpenhet møtes. Vi var også med på den siste utvidelsen, men vi syns at
            utvidelsen er i ferd med å gi seg veldig mange rare utslag, som gjør oss veldig i tvil. 

I dag morges sendte f.eks. TV 2 ut en SMS til folk om at det bare var å søke på hva
            statsministeren tjente – søket koster 3 kr på egen mobil. Vi i Venstre er kritiske til
            at man kan lage forretningsmodeller på grunnlag av elektronisk informasjon av denne
            typen. Kanskje har åpenhetsprinsippet kommet helt ut av proporsjoner. 

Spørsmålet mitt til statsministeren er om han er enig med oss i at vi bør finne noen
            fornuftige avgrensninger framover som både ivaretar personvernet, og som begrenser noen
            av de kommersielle interessene knyttet til dette, før dette kommer helt ut av
            proporsjoner. 

 Det er riktig at flertallet på Stortinget gjennomførte endringer i 2007, for man var
            opptatt av åpenhet, men også av personvern, og man var opptatt av ytringsfrihet. Det er
            alltid grenseflater, det er alltid avveininger, og det har altså vært justeringer nå i
            det siste i tilknytning til barn. Jeg er åpen for å fortsette å diskutere, fortsette å
            gjøre vurderinger av hvordan de avveiningene best utformes, men hovedspørsmålet, om
            hvorvidt skattelistene skal være offentlig tilgjengelig, mener jeg er en viktig del av
            den offentlige debatt og åpenheten i samfunnet. 

Det at folk betaler 3 kr for å få vite hva min inntekt er, synes jeg er
            bekymringsfullt, for den opplysningen kan man få gratis! 

 Vi går videre til neste hovedspørsmål. 

 La meg få lov til å begynne med å gratulere statsministeren med ny-gammel regjering –
            på flere plan. 

Det er alltid spenning når en ny fireårsperiode trer i kraft. For litt over en uke
            siden ble det også lagt frem en ny regjeringsplattform. I den plattformen signaliserte
            man med litt andre ord forholdet knyttet til private tilbud innenfor helsesektoren. Jeg
            registrerer at den avgåtte helseministeren i Redaksjon EN omtalte bl.a. dette når det
            gjaldt utfordringer knyttet til ventetidsøkningene og den mye lengre helsekøen som har
            vokst under den regjeringen vi har nå, ved å si at han er glad for at det i den
            regjeringsplattformen som ble offentliggjort tidligere, tas noen veldig klare, nye
            politiske initiativ for å få bukt med ventetiden, og at han derfor har vært en veldig
            aktiv pådriver for å få inn nye formuleringer med hensyn til dette, f.eks. en mer
            fleksibel bruk av private sykehus. 

Det er riktig at det i den nye plattformen står noen mer velmenende ord om bruk av
            private sykehus, men det er knyttet kun til å få bukt med køene. Mitt mer prinsipielle
            spørsmål til statsministeren er knyttet til om ikke statsministeren ser at det er behov
            for å ha et mangfold av tilbud, kanskje særlig for de svakeste og vanskeligste gruppene
            vi har innenfor helsesektoren. Er det ikke slik at et mangfold av ulike tilbudsformer,
            et mangfold av ulike behandlingsformer, er nødvendig for at vi får treffsikre løsninger?
            Er det slik at vi nå kan oppleve en ny politikk fra denne regjeringen som aksepterer
            private tilbud innenfor omsorgssektoren, innenfor helsesektoren, ikke bare for å få bukt
            med køer, men også for å få innovasjon, nyskaping og bedre tilbud til de brukerne som
            trenger det mest? 

 Det viktigste er at det offentlige må ta ansvaret for helsetilbudet, omsorgstilbudet,
            her i landet. Det har det offentlige gjort, og det er også grunnen til at vi øker
            bevilgningene betydelig både når det gjelder sykehus, spesialisthelsetjenesten, og når
            det også gjelder annen type omsorgs-/helsetilbud, bl.a. i kommunene. Det er det
            offentliges ansvar. Det skal det være, og det er vi helt tydelige på. 

Så har vi i lang tid hatt et samarbeid med private. Når vi bruker ordet «private», tror
            jeg vi i den offentlige debatt ofte har – hva skal vi si – en litt upresis ordbruk, for
            de private er jo dels de ikke-kommersielle private, de har et veldig stort innslag. For
            eksempel er det slik at innenfor den spesialiserte rusbehandlingen er 60 pst. av
            døgnkapasiteten privat. Det er altså en stor andel private. 

Så har vi ikke-kommersielle sykehus som Diakonhjemmet og andre private. Men så har vi
            også noen kommersielle, og de utgjorde under den forrige regjeringen omtrent 50 000
            opphold. Så gikk det ned til 33 000 i 2007, og nå er det oppe i i overkant av 40 000
            igjen. Det er selvfølgelig en nedgang og så en oppgang igjen. Men det er i forhold til
            om lag 1 million behandlinger ved offentlige sykehus. Når jeg sier det, er det fordi den
            store kapasiteten er i de offentlige sykehusene. De private kommersielle sykehusene er
            et supplement. Det er et nyttig supplement. Vi skal bruke det supplementet, vi bruker
            det bl.a. i det programmet som heter «Raskere tilbake», der vi forsøker å bidra til å få
            ned sykefraværet. Men vi kommer ikke unna at hovedansvaret, hovedtyngden, må være i det
            offentlige, og det er det vi uttrykker i Soria Moria-erklæringen. Det 

kan

 bidra til effektivisering å ha private – derfor har vi noen private – men
            det kan også bidra til det motsatte, fordi vi vet at det er et krevende forhold når vi
            har en pasient og en offentlig institusjon som betaler, som er en kommersiell tilbyder
            av tjenestene. Det er grunnen til at bl.a. det amerikanske helsevesen er så ekstremt
            dyrt; en har altså ikke et vanlig marked, men en har en person som betaler i et marked
            som andre deltar i. 

 Det er ingen i Norge som foreslår amerikanske tilstander i helsevesenet. Mitt spørsmål
            dreide seg om mangfoldet av tilbud. 

Det er slik at det er ikke alle som kommer raskere tilbake. På galleriet i dag sitter
            det en gruppe jenter som kanskje ikke kommer raskere tilbake, men som har behov for et
            tilbud som hjelper dem, knyttet til spiseforstyrrelser. De får et tilbud i Fredrikstad i
            dag, på Capio Anoreksi Senter, en sak som forrige storting behandlet. Stortinget gav
            positiv melding tilbake til senteret, og Regjeringen har også tidligere gitt positive
            signaler om å forsøke å finne en løsning for senteret, men man opplever det motsatte,
            nemlig at nå tar ikke helseforetakene ferdigbehandlede pasienter tilbake igjen til et
            tilbud som allerede har sviktet dem. Det er noen blant disse jentene som har vært i 50
            forskjellige behandlingsinstitusjoner i det offentlige, og det er pårørende som er
            utslitt. De trenger en statsminister som skjærer igjennom, og som sørger for at deres
            tilbud ikke nå blir «drept», for det har en så stor betydning for deres hverdag. Vil
            statsministeren skjære igjennom? 

 Jeg tror at en absolutt forutsetning for at vi bruker pengene fornuftig i offentlig
            sektor, er at vi følger spillereglene for bruk av penger i offentlig sektor. Stortinget
            og ikke minst Høyre har vært en pådriver for en klar ansvarsfordeling. Stortinget
            bevilger penger, fastsetter noen overordnede retningslinjer, og så er det
            helseforetakene som disponerer de pengene. Hvis vi ender opp i en situasjon der
            Stortinget går inn og bestemmer over enkelttilbud, enkeltinstitusjoner, er jeg helt
            sikker på at vi bidrar til et mindre effektivt helsevesen. Derfor har jeg ikke mulighet
            til å gå inn og mene noe om enkeltinstitusjoner. Det jeg har mulighet til å si, er at vi
            øker rammene, at helseforetakene disponerer dem innenfor de rammene, og at vi bruker dem
            i økende grad til opphold i private institusjoner. Det har altså økt fra 33 000 til i
            overkant av 42 000, som er anslaget for i år. Det er en viktig økning, og det er ulike
            institusjoner, private tilbud, som der kommer fram. Men i forhold til rundt 1 million på
            offentlige sykehus vil det alltid være et begrenset supplement. Derfor tror jeg det ikke
            bidrar til effektivisering at vi tar enkeltinstitusjoner i Stortinget. 

 Det blir gitt anledning til oppfølgingsspørsmål – først Bent Høie. 

 Jeg forstår at statsministeren har et teoretisk forhold til denne problemstillingen.
            For de jentene som sitter på galleriet, er ikke dette et spørsmål om teori; det er et
            spørsmål om liv eller død. De har ikke behov for et mer effektivt helsevesen, som
            statsministeren åpenbart er veldig opptatt av. De har behov for et helsevesen som gir
            dem tid og ikke minst mangfold og valgmulighet. 

Dette er et spørsmål for Regjeringen, for det er Helsedepartementet som gjentatte
            ganger har avslått søknaden om å gjøre dette tilbudet til et sykehustilbud. 

Mitt enkle spørsmål til statsministeren dreier seg om at disse jentene har tatt turen
            inn til Stortinget fordi de er opptatt av denne saken, ikke minst fordi de kjenner
            veldig mange andre som er i samme situasjon som dem. Vil statsministeren ta seg tid til
            å møte noen representanter for disse jentene og ta imot et brev som de har skrevet om
            sin situasjon, ute i Vandrehallen etter spørretimen? 

 Jeg mener at det er veldig viktig i helsepolitikken – der vi bruker over 100 milliarder
            kr, der vi har 100 000 ansatte i helsevesenet – at vi prøver å ha ryddighet i hvordan vi
            styrer helsevesenet. Jeg er helt sikker på at det går veldig galt med helsevesenet
            dersom vi i denne sal skal peke på enkeltinstitusjoner og enkeltgrupper, og gjøre det
            til det som avgjør hvilke grupper som får, og hvilke institusjoner som får avtaler eller
            bevilgninger. Det er en politikk som faktisk vil svekke det samlede helsetilbudet.
            Dermed har jeg ikke sagt ja eller nei til den konkrete institusjonen, fordi det
            simpelthen ikke ligger på mitt bord nå eller er en sak som jeg mener skal behandles her
            i Stortinget. 

Men det er ganske viktig for oss at vi er prinsipielle, og det er ganske
            bekymringsfullt at Høyre er så uprinsipielle, at de prøver å gjøre en veldig viktig
            debatt om hvordan vi får til et bedre og mer velorganisert helsevesen, til en diskusjon
            om en ønsker enkeltinstitusjoner inn i stortingssalen. Det var noe av det man ønsket å
            komme bort fra med den nye helsereformen, som ikke minst Høyre var en pådriver for.
            Derfor mener jeg det er feil med den tilnærmingen Høyre har. 

 Per Arne Olsen – til oppfølgingsspørsmål. 

 I velferdssamfunnet Norge er vi alle enige om at vi skal ha en felles finansiering av
            velferdsgodene også innen helse- og rusfeltet. Når vi i dag likevel opplever at vi har
            over 250 000 mennesker i helsekø og 4 500 enkeltskjebner som står i kø og venter på
            rusomsorgsbehandling, er det flere av oss som bekymrer seg over den situasjonen. Ikke
            minst bør det bekymre statsministeren – og økonomen – at vi har så mye ressurser i dette
            samfunnet, også i det private, som er ubenyttet. 

Mitt spørsmål er: Kan vi leve med køer, og kan vi leve med en samfunnsutvikling hvor vi
            ikke utnytter den ledige kapasiteten som vi også har i det private helse- og
            omsorgsvesenet? 

 Det som står i Soria Moria, er at vi er opptatt av å utnytte den ledige kapasiteten som
            finnes i det offentlige helsevesenet, først. Der er det en del ledig kapasitet, og vi
            har bidratt til å øke utnyttingen av den. Det er også grunnen til at vi nå behandler
            flere pasienter enn noen gang. Vi har økt bevilgningene til pasientbehandling, vi
            behandler flere ved norske sykehus, og aldri har det vært ansatt flere leger,
            sykepleiere eller mer helsepersonell ved norsk sykehus. Når det gjelder ventetiden, er
            det å si at to tredjedeler av de som henvender seg til norske sykehus, har krav på
            øyeblikkelig hjelp og blir lagt inn øyeblikkelig. Det er så en tredjedel som må vente
            noe, og de aller, aller fleste av dem får behandling innenfor de oppsatte frister. Så er
            det en liten andel av dem som venter enda lenger, derfor øker vi innsatsen for å gjøre
            noe med det. 

Men den viktigste måten å gjøre noe med dette på er å gjennomføre den
            samhandlingsreformen Regjeringen nå jobber med. Problemene i sykehusene løses ikke først
            og fremst i sykehusene. De løses utenfor sykehusene ved at færre skrives inn på sykehus,
            og ved at flere kan skrives ut av sykehus. Norge ligger nesten på verdenstoppen i
            utgifter til helsevesenet, men vi har ikke det beste helsevesenet. Det er problemet.
          

 Laila Dåvøy – til oppfølgingsspørsmål. 

 Jeg blir ganske opprørt og oppgitt. Det må da være et politisk spørsmål hvorvidt man
            skal bruke private og ideelle institusjoner eller ikke på en god måte. Det dreier seg
            bl.a. også om anbudspraksisen. Gå inn og les det som står i regjeringsplattformen om
            dette. Det er så markedsstyrt skrevet at man nesten kan bli skremt. 

Jeg vil bare vise til Håpets Dør Frelsesarmeen, Kraft-institusjonene – tre stykker her
            på Østlandet – Solbu Ettervernshjem, Styve Gard borte i Bergen, Garnes Ungdomssenter. I
            dag står Capio, som ikke er en ideell institusjon, for fall. Hva er det vi holder på
            med? Det er total mangel på politisk styring fra bl.a. helseministeren. All makt ligger
            i de regionale helseforetakene, med en anbudspraksis som er totalt uforståelig både for
            meg, for mitt parti, for de ideelle institusjonene. Hva i all verden skal de disse
            gjøre? De dør langsomt. 

 Jeg mener det er et politisk spørsmål om vi skal bruke private på en god måte, slik
            representanten tar opp. Det har Stortinget sagt ja til, men vi har sagt ja til nettopp å
            gjøre det på en god måte. En god måte er å sette opp retningslinjer, gi bevilgninger, og
            så er det helseforetakene som samarbeider med de ulike institusjonene. Vi har jevnlig
            oppslag om enkeltinstitusjoner som ikke har forlenget kontrakt, man har valgt en annen.
            Hvis man ønsker bruk av private som et supplement, må man også akseptere at man noen
            ganger velger den institusjonen, andre ganger velger en annen institusjon – basert på
            vurdering av enten kvalitet eller pris. Men de vurderingene skal fagkompetansen i
            helseforetakene gjøre og ikke politikere, for da får vi ikke en god bruk av private. Det
            er grunnen til at vi må følge de spillereglene som Stortinget har satt opp for god bruk
            av private. 

Jeg er for å bruke private, men for at de skal brukes på en god måte. Da kan ikke vi
            sitte og ta stilling til enkeltinstitusjoner og vurdere de ulike institusjonenes
            kvalitet. 

 Borghild Tenden – til oppfølgingsspørsmål. 

 Det er vanskelig å skjønne hva slags prinsipielle holdninger Regjeringen har til
            private aktører. I barnevernet har det vært stort fokus på å begrense de kommersielle
            tilbudene, men såkalte ideelle organisasjoner er velkomne. I helsesektoren ser vi at det
            leies tilbud fra private aktører stadig vekk, og full barnehagedekning hadde vært umulig
            å oppnå uten private aktører. Særlig synes jeg det er vanskelig å forstå hvor
            Regjeringen mener skillet går mellom ideelle og kommersielle aktører. Blant annet er en
            institusjon som blir drevet av Kirkens Nødhjelp, medlem i organisasjonen for private
            barnevernstiltak. 

Kan statsministeren gi en definisjon på hvilke aktører som er kommersielle, og på hva
            en ideell institusjon er? 

 En vanlig definisjon er at de ideelle ikke tar ut utbytte – det er ikke eiere som har
            forretningsmessige inntekter knyttet til virksomheten, mens kommersielle private
            institusjoner gjør det. Men ofte bruker vi litt upresist fellesbetegnelsen «privat» om
            begge former for private virksomheter – ikke-kommersielle og kommersielle. 

Når det gjelder bruk av private, enten det er kommersielle eller ikke-kommersielle,
            mener jeg hele poenget er at de er et viktig supplement. Vi bruker dem i barnehagen, vi
            bruker dem i rusomsorgen, 60 pst. av tilbudet er privat, og vi bruker dem også innenfor
            spesialisthelsetjenesten, altså rundt 40 000 opphold. Det er et viktig supplement. 

Det jeg er opptatt av, er nettopp at vi er prinsipielle, at vi forsøker å være ryddige,
            og at det er fagmyndighetene som vurderer hva som er de riktige faglige tilbudene,
            vurderer kvaliteten på de ulike tilbudene og vurderer kostnadene. Det er en faglig
            vurdering som skal gjøres innenfor de retningslinjer Stortinget har vedtatt. Det er ikke
            Stortinget eller Regjeringen som skal gå inn i enkeltinstitusjoner. Det har i hvert fall
            Stortinget vedtatt at de ikke skal, og da bør Stortinget og Regjeringen holde seg til
            det. 

 Vi går videre til neste hovedspørsmål. 

 En av de oppgavene som storting og regjering har, og som er av de aller største, er å
            sørge for at alle mennesker i dette landet som kan og vil, får muligheten til å arbeide.
            Derfor inngikk statsministerens første regjering en avtale med partene i arbeidslivet om
            inkluderende arbeidsliv i 2001 – det er nå åtte år siden – og derfor har skiftende
            regjeringer tatt initiativ til reformer, bl.a. Nav-reformen, for å sørge for at dette
            kan bli gjennomført. 

Så langt er resultatene samlet sett nedslående, selv om mange gode og virkningsfulle
            tiltak er gjennomført. Vi forventer, ifølge Regjeringen, et høyere sykefravær neste år
            enn da avtalen om inkluderende arbeidsliv ble inngått. 40 000 flere er ekskludert fra
            arbeidslivet og uføretrygdet i perioden vi har hatt en avtale om inkluderende
            arbeidsliv. Det er i dag like mange funksjonshemmede som mot sin vilje er utenfor
            arbeidslivet, som det var den gangen avtalen ble inngått. Trygdeutgiftene har i
            Stoltenbergs siste regjeringsperiode reelt økt med 30 milliarder kr. Jeg går ut ifra at
            statsministeren deler min bekymring over denne statusen. 

Jeg vil spørre statsministeren, for jeg har registrert at han har uttrykt denne
            bekymringen bl.a. i kontaktmøte med partene i arbeidslivet, hvor han også sa at vi må
            finne gode virkemidler for å løse problemet, og vi må gjøre noe raskt: Siden
            statsministeren mener det må gjøres noe raskt, går jeg ut fra at han i tillegg til å
            videreføre gode grep som kvalifiseringsprogrammet, Nav-reformen osv., har tenkt gjennom
            hva det er av nye grep han nå tenker seg for å bøte på denne alvorlige situasjonen som
            landet er i, til tross for at vi har bak oss en høykonjunktur hvor vi burde ha lyktes
            bedre med å inkludere flere i arbeidslivet? 

 For det første mener jeg det spørsmålet representanten Høybråten tar opp, er et veldig
            viktig spørsmål. For det andre mener jeg at når det gjelder utviklingen, er den – hva
            skal jeg si – nyansert, det er noe som går bra, og noe som går dårlig. Det som går bra i
            Norge, er at vi holder veldig høy sysselsetting. Sysselsettingen har økt med over 200
            000 de siste fire årene, det aller meste i private virksomheter. Vi holder lav ledighet,
            og uføreandelen – andelen av befolkningen som er på uføretrygd – er stabil. Det at vi
            har høy sysselsetting, lav ledighet og stabil uføreandel, er i hvert fall bedre enn det
            er i veldig mange andre land og bedre enn det var i tidligere perioder i Norge. 

Det som ikke går bra, er sykefraværet, og selvfølgelig ønsker vi å ha uføreandelen ned.
            Vi sliter også med kapasitet og gjennomføring i selve Nav-systemet. Så det er gode og
            dårlige utviklingstrekk. 

Det er riktig at vi må gjøre ting på kort sikt. For eksempel må vi gjennomføre dialogen
            med partene i arbeidslivet om avtalen om inkluderende arbeidsliv, som utløper ved
            årsskiftet, og vi må trappe opp kvalifiseringsprogrammet, som er et av de viktigste
            svarene vi har, og et av de viktigste virkemidlene vi har i Nav-reformen – altså å gi
            langtidsmottakere av sosialhjelp et tilbud om opplæring, kvalifisering, for å komme seg
            ut av den situasjonen. Det gjør vi i budsjettet. Det er vi i gang med, og det kommer. 

Men så er det andre ting som nødvendigvis vil ta litt lengre tid, f.eks. gjennomgangen
            av uføretrygdordningen som vi har varslet vil komme i egen sak i 2010. Jeg vil også tro
            at mye av det vi skal gjøre rundt inkluderende arbeidsliv, er også tiltak som vil ta
            lengre tid. Vi må gjøre noe raskt, og noe har et lengre tidsperspektiv – begge deler er
            viktig. I det arbeidet vil vi selvsagt ha veldig nær kontakt med partene i arbeidslivet,
            fordi mye av det vi skal gjøre der, er avhengig av at vi får til en god dialog med
            partene i arbeidslivet. 

 Det er vanskelig å være uenig i noe av det statsministeren nå sa. Men spørsmålet mitt
            var om statsministeren i lys av at resultatene i sum går i gal retning, både når det
            gjelder flere uføretrygdede, og når det gjelder sykefravær, har noen nye grep i ermet
            når han sier at det haster med å gjøre noe raskt. Det han svarte nå, var at han vil
            gjøre mer av det samme på kort sikt. 

Det som i tillegg bør bekymre Stortinget, og som i hvert fall bekymrer meg, er at
            statsministeren i går presenterte sin nye regjering med en arbeidsminister som ikke skal
            tiltre før oppunder jul, mens disse oppgavene står i kø. Nav-reformen er skjør. Vi vet
            ikke om det lykkes å gjennomføre den på en god måte, statsministeren refererte selv til
            det, og forhandlingene om den nye avtalen om inkluderende arbeidsliv skal pågå nå i høst
            fram mot årsskiftet, når den nye arbeidsministeren tiltrer. 

Kan statsministeren gi Stortinget en god forklaring på hvorfor vi ikke skal ha en
            arbeidsminister med fullt trykk, og hvorfor han har utnevnt en arbeidsminister nå som
            ikke skal tiltre før rett oppunder julaften? 

 Vi har en statsråd som er fullt ut ansvarlig for Arbeidsdepartementet, og det er Rigmor
            Aasrud. Hun har absolutt fokus på og full innsats i de sakene. Hun kommer til å jobbe
            tett opp mot meg og Statsministerens kontor, for det er helt riktig at det nå i høst er
            én viktig oppgave, og det er dialogen rundt avtalen om inkluderende arbeidsliv. Uansett
            ville vi fått en ny arbeidsminister i høst, enten fordi vi hadde fått en ny regjering,
            eller som resultat av at vi fikk ny stortingspresident. Nå har vi en som er ansvarlig.
            Hun følger opp det arbeidet, og hun er veldig opptatt av at hun sammen med resten av
            Regjeringen skal jobbe med partene når det gjelder avtalen om inkluderende arbeidsliv. 

Det jeg er opptatt av, er at vi gjør ting på kort sikt, vi trapper opp
            kvalifiseringsprogrammet som er vårt viktigste virkemiddel for å bidra til at folk ikke
            blir gående som langtidsmottakere av sosialhjelp, men så gjør vi også ting på lengre
            sikt. 

 Det blir tre oppfølgingsspørsmål – først Kjell Ingolf Ropstad. 

 Noko som kan gjerast uavhengig av kvar arbeidsministeren sit, og som er eit openbert
            grep for å betre inkluderinga, er å vere høgt på banen når det gjeld målretta tiltak for
            personar med såkalla samansette behov. Dei har behov for meir enn vanleg individuell
            tilrettelegging, tett oppfølging og gjerne eit lengre attføringsløp for å kome tilbake
            og lykkast på arbeidsmarknaden. Dette kan koste ein del, men ein veit jo at dei
            personlege kostnadene for kvar enkelt og samfunnskostnadene vil vere mykje høgare dersom
            dei ikkje er i arbeid. 

I den nye regjeringserklæringa står det at «Regjeringen vil ha høy tiltaksinnsats for
            ledige med sammensatte behov». Det synest eg er ei god og riktig målsetjing, som eg vil
            gi statsministeren ros for. Men då er det med ei viss undring me registrerer at andelen
            personar med nedsett arbeidsevne som står utan aktive tiltak, faktisk har auka det siste
            året. Samtidig seier attføringsbedriftene og vekstbedriftene, som jo står både Kristeleg
            Folkeparti og Arbeidarpartiet sitt hjarte nær, at dei godt kan auke innsatsen sin. Vil
            statsministeren gjere nokre grep for å auke deira evne? 

 For det første har vi iverksatt en del målrettede tiltak. Det vi også gjør, er å trappe
            opp arbeidsmarkedstiltakene. Den saken ligger nå i budsjettet, som ligger i Stortinget. 

Det vi vil gjøre på dette området, er det redegjort for omfattende og grundig i
            statsbudsjettet, også når det gjelder innretningen av opptrappingen av
            arbeidsmarkedstiltakene. Det er de forslagene Regjeringen har. Sett i forhold til
            arbeidsløsheten er det en betydelig innsats og en tiltaksintensitet som jeg mener i
            hvert fall ikke er lavere enn det vi har hatt i lange perioder tidligere – jeg tror
            faktisk den er noe høyere – på tross av økt ledighet. Både det vi gjør på
            arbeidsmarkedstiltakene, og det vi gjør generelt sett for å holde lav ledighet, er
            viktig for denne gruppen, for jo lavere ledighet vi har generelt, jo lettere er det å
            hjelpe dem som har sammensatte behov, inn i arbeidslivet. 

 Per Sandberg – til oppfølgingsspørsmål. 

 Jeg må si at jeg er enig med representanten Høybråten når han sier at svarene fra
            statsministeren fortoner seg som at vi skal ha «mer av det samme». Men utfordringen fra
            representanten Høybråten var kanskje å fiske etter noe nytt, noen nye tanker. 

Når vi ser resultatene av 800 mill. kr til Nav, ser vi at køene øker, og at
            saksbehandlingstiden for å få rehabilitering i Oslo nå er på fire måneder. Køene øker på
            en rekke andre områder også. IA-avtalen har ikke gitt det resultatet som Stortinget
            ønsket seg. Jeg registrerer at statsministeren sier at vi her er avhengige av partene i
            arbeidslivet. Ja, det er vi enige i, men det kan vel ikke være sånn at man skal vente på
            partene i arbeidslivet? Jeg regner med at statsministeren og Regjeringen selv har gjort
            seg noen tanker – noen nye tanker – om hva man skal gjøre med IA-avtalen når den skal
            videreføres, for å nå målet om redusert sykefravær, få flere folk i arbeid og få minsket
            køen i Nav. Har man noen nye tanker overhodet? 

 Jeg er opptatt av at Regjeringen er ryddig. Vi har nå jobbet med hva vi skal gjøre i
            2010. Det har vi faktisk jobbet med en god stund, og det la vi fram i statsbudsjettet
            for 2010. Der er det mange nye tiltak og forsterkning av en del gamle tiltak. Vi øker
            bevilgningen til Nav med 230 mill. kr. Vi varslet at vi fra og med 1. mars 2010 skal
            innføre de nye arbeidsavklaringspengene og en rett til egen arbeidsevnevurdering. Det er
            et nytt tiltak som kommer på plass fra og med 1. mars. I tillegg varsler vi at vi kommer
            til å øke antall personer som går på kvalifiseringsprogram, for det er et vellykket og
            godt program. Vi forsterker innsatsen der. 

Når det gjelder saksbehandlingstiden i Nav, har den altså gått ned, og når det gjelder
            de restansene vi hadde på arbeidsløshetstrygd, har man hatt god måloppnåelse siden april
            2009. Det skjer mye, vi foreslår mye, og vi bevilger mer penger i budsjettet for 2010.
            Men så sier jeg at i tillegg til det vi allerede har varslet, og som ligger i Stortinget
            nå, varsler vi ytterligere tiltak i dialog med partene i arbeidslivet gjennom
            arbeidslivsavtalen. 

 Erna Solberg – til oppfølgingsspørsmål. 

 Høyre foreslo i vår at vi burde bruke vikarbyråene mer for å gjøre noe med Nav-reformen
            og alle restansene. Jeg er litt forbauset over at statsministeren begynte på toppen når
            det gjaldt bruk av vikarer. Det var ikke det Høyre hadde tenkt. Vi trodde kanskje at det
            var på Nav-kontorene det kunne være behov for en avlastning, ikke i Regjeringen. 

I den vekstperioden vi hadde før krisen, var det mange flere som kom i arbeid, men av
            dem kom faktisk ganske få fra trygd og fra utenforskap. Antallet har minket med ca. 50
            000 i den beste økonomiske situasjonen vi har hatt. 

Den 1. mars 2010 kommer man til å doble antall personer som Nav skal drive
            arbeidsevnevurdering på, som en del av reformen. Kan statsministeren love at Nav er
            beredt til det, og kan han love at det ikke blir nye køer 1. mars neste år? 

 Den arbeidsevnevurderingen og innføringen av arbeidsavklaringspenger, som er to viktige
            tiltak for å bidra til at flere kommer i jobb, og at vi bygger broer inn i
            arbeidsmarkedet for dem som stenges ute, ble jo utsatt noen tid for å sørge for at Nav
            hadde bygd opp kapasitet. Nå sier Nav at det har de. Vi bevilger pengene i budsjettet,
            og derfor gjennomfører vi den reformen fra 1. mars. Man skal alltid være varsom med å
            garantere, men det er i hvert fall gjort grundige forberedelser og bevilget penger for
            at det skal kunne komme på plass. 

Det positive nå er jo at arbeidsledigheten er lavere enn vi opprinnelig anslo, at vi i
            hvert fall har unngått en vekst i andelen som er uføretrygdede. Det negative er det vi
            ser når det gjelder sykefravær, men vi ser at antall personer på sosialhjelp har gått
            ned. Så det er et blandet bilde, men urovekkende er det som går i gal retning. 

Når det gjelder total sysselsetting, er det altså en formidabel vekst, og det aller
            meste skjer i private bedrifter. Det er også et godt resultat som vi er stolte av. 

 Vi går til neste hovedspørsmål. 

 Venstre fikk til, sammen med Høyre og Kristelig Folkeparti, et klimaforlik med
            Regjeringa. Regjeringa har fått mange priser og utmerkelser internasjonalt for sin
            klimainnsats. Det er vi kjempeglade for, forresten. Men alt det man har fått premie for,
            er konkrete forslag som vi faktisk la inn, og som Regjeringa kjempa imot. 

Etter klimaforliket har vi sett at CO

2

-utslippene bare øker videre i Norge.
            Sjøl om miljøvernministeren fortsatt går med strikkejakke så det skal være plass til og
            lett å henge på medaljene, er det klart at hvis han skal få på flere, må de utslippene
            faktisk synke. Om vi skal ha som mål at København skal være mye bedre enn Kyoto, må vi
            også klare å få dem ned. Den 11. august – i valgkampen – inviterte Erik Solheim Venstre
            og flere andre partier til et nytt klimaforlik etter valget, før København. Den 27.
            august avlyste statsministeren det i Dagsavisen med begrepet «helt urealistisk». Hvorfor
            mener statsministeren at det er så farlig og så urealistisk å se på om vi kan få til et
            nytt klimaforlik før København, med en enda mer offensiv miljøpolitikk å gå inn i
            forhandlingene med? 

 Det er fordi jeg mener at det aller viktigste nå er å få på plass en avtale i
            København, og at alle krefter skal settes inn på det. Vi har et klimaforlik, og det er
            en fordel at vi prøver å følge opp og gjennomføre det. Med det klimaforliket har vi
            altså sagt at vi skal overoppfylle Kyoto-avtalen med 10 pst. Vi er det eneste landet i
            verden som sier at vi skal overoppfylle våre forpliktelser, og vi gjør det. Så har vi
            sagt at vi skal være beredt til å redusere utslippene tilsvarende 30 pst. av Norges
            utslipp innen 2020, og vi følger opp det. Vi har også sagt i Soria Moria at vi kan
            vurdere å øke den forpliktelsen dersom det kan bidra til en forpliktende avtale i
            København. Og det tredje vi sier, er at vi da skal redusere utslippene 100 pst. og være
            karbonnøytrale innen 2030. Det er klimaforliket, det følger vi opp, og det er viktige
            innspill til de internasjonale klimaforhandlingene. 

Så skal vi legge fram en ny klimamelding, og da kan vi vurdere, forsterke og utvikle
            nye klimavirkemidler. Men jeg tror – igjen – det er lurt at vi følger de spilleregler og
            den arbeidsplan som vi er blitt enige om bl.a. i klimaforliket, slik at det ikke er en
            innfallsmetode og tilfeldigheter som avgjør klimapolitikken. 

Det viktigste nå er København, og der er det viktig å få på plass tallfestede tak –
            forpliktelser når det gjelder utslipp både i rike og fattige land. Jeg er usikker på om
            vi lykkes med det, men det er helt avgjørende. For overhodet å være i nærheten av å
            lykkes med det, er nøkkelen at den rike verden må betale for utslippsreduksjonene i den
            fattige verden. Det skjer ikke noen store reduksjoner i verden dersom ikke land som
            Brasil, Kina og India gjennomfører reduksjoner, i hvert fall reduksjoner i veksten.
            Nesten all vekst i årene som kommer, kommer i disse landene. De mener at det er urimelig
            at de tar noen byrder for å rydde opp i et problem den rike verden har skapt, og derfor
            er Norges viktigste bidrag til å få på plass store reduksjoner i verdens utslipp av
            klimagasser de ordningene og mekanismene vi la på bordet når det gjelder finansiering av
            utslippskutt i den fattige verden, betalt av den rike verden. Det er nøkkelen. Der er
            Norge en pådriver, og det jobber vi for. 

 Jeg håper at det statsministeren sa, ikke var en karakteristikk av egen
            miljøvernminister – at han drev miljøpolitikk etter innfallsmetoden. Dette oppfatter jeg
            som en seriøs invitasjon fra en statsråd til andre opposisjonspartier til å være med og
            utvide horisonten. 

Statsministeren sa i trontaledebatten: 

«Det er i dag 56 dager igjen til sluttforhandlingene om en ny internasjonal
              klimaavtale i København. Vi skal bruke denne tiden til å gjøre alt vi kan for å bidra
              til en sterk og forpliktende avtale.» 

I dag er det 47 dager igjen til København. Vi i Venstre er klare. Vi kan legge fram 30
            nye sektormål, både i forhold til en kraftfull omlegging fra rød til grønn skatt og
            gjennomføring og satsing på kollektivtrafikk og jernbane – vi skal ikke bare gjøre alt
            gjennom flere kvotekjøp ute. 

Spørsmålet mitt til statsministeren er om han i det hele tatt vil sette seg ned og
            vurdere noen av de forslagene som vi andre har, i tråd med intensjonene han sjøl løftet
            i eget trontaledebattinnlegg. 

 For det første oppnevnte vi en statsråd i går som har ett ansvar, og det er å arbeide
            for at vi får på plass en klimaavtale i København. Hun har vært klimaforhandlingsleder,
            nå er hun statsråd med det samme ansvaret. Det styrker Norges bidrag til å få på plass
            en avtale i København. 

For det andre er det klart at når vi legger fram en ny klimamelding, skal vi gå gjennom
            sektormål og virkemidler. Vi fulgte opp alle de andre vi var enige om i budsjettet, og
            vi skal gå gjennom nye sektormål og virkemidler da. Da er helt sikkert innspillene fra
            Venstre nyttige og viktige å se på. 

Men jeg vil bare advare litt mot å tro at det som nå er avgjørende i København, er om
            vi legger fram 30 nye sektormål i Norge. Det er det overhodet ikke. Det å snakke
            foraktelig om kvotehandel mener jeg er veldig feil, fordi kvotehandel har to store
            fordeler. Det er det virkemidlet som gir de største reduksjonene. Derfor er det det
            viktigste virkemidlet i Europa, og det er det viktigste virkemidlet fra Obama i hans
            lov, nemlig at en setter et tak på utslippene – lovfester et tak for hvor store de
            totale utslippene skal være. Og det andre er at det er et viktig virkemiddel for å sørge
            for finansiering til den fattige verden. Så dette er jeg veldig for, det er veldig bra.
          

 Det blir anledning til oppfølgingsspørsmål – først Borghild Tenden. 

 : Soria Moria II-plattformen, som jeg står med her, har mange svulstige formuleringer
            om klimaet, men det mest konkrete og håndfaste er navneskiftet av SFT. Utover det er det
            veldig mye på dette området som skal vurderes eller gjennomføres med forbehold. Blant
            annet står det her om kutt i de norske CO

2

-utslippene på 40 pst. innen 2020,
            dersom det kan bidra til en ambisiøs klimaavtale i København. Det står også at
            Regjeringen vil legge fram en 

vurdering

 av klimapolitikken, og
            en 

vurdering

 av om det er behov for endrede virkemidler. 

Jeg skjønner på svaret til Trine Skei Grande at det er uaktuelt med et forsterket
            klimaforlik før København-møtet. Det beklager jeg selvsagt, men jeg utfordrer likevel
            statsministeren til å droppe forbeholdet og vurderingen, og love både å kutte de norske
            utslippene med 40 pst., uavhengig av resultatene i København, og snarest å fremme et
            forslag til en ny avtale. 

 Jeg er for mange virkemidler i klimapolitikken, enten det nå er satsing på Enova,
            jernbaneinvesteringer, forskning eller mange andre tiltak. De er jeg for alle sammen, og
            vi har fulgt dem opp slik klimaforliket la opp til. Men jeg vil likevel advare mot én
            ting, og det er å tro at jo flere virkemidler vi har, jo mer gjør vi. Det er en helt
            feil tilnærming. Det er faktisk slik at noen ganger er det veldig bra med ett sterkt
            virkemiddel. Igjen viser jeg til at Obama i USA, EU i EU, og Norge i Norge har det
            sterkeste virkemidlet av alle, nemlig lovfestet tak på utslipp, hvor en sier at det
            simpelthen ikke er lov å slippe ut mer enn x mill. tonn. Det er det vi nå gjør ved å få
            på plass kvotesystemet i Norge og Europa. Sektorer som før slapp ut 22 mill. tonn, får
            et tak på 15. Da går vi ned 7 mill. tonn. Det er veldig bra. Vi sørger for at bedriftene
            selv betaler for det, og at myndighetene slipper å ha lange, kompliserte prosesser om
            akkurat hvordan det skal skje. 

Jeg mener at det er litt for mye fokus på antall virkemidler og litt for lite fokus på
            hvor mye vi får til med de virkemidlene vi har. 

 Siv Jensen – til oppfølgingsspørsmål. 

 I forbindelse med trontaledebatten fremmet Fremskrittspartiet et forslag om å få en
            orientering i Stortinget om de norske posisjonene forut for København-møtet. Det
            forslaget ble omgjort til et oversendelsesforslag etter ønske fra regjeringspartiene.
            Det gav meg all grunn til å tro at Regjeringen ville imøtekomme dette. Etter hva jeg kan
            se, har det foreløpig ikke blitt meldt noen orientering til Stortinget. Jeg har bare
            lyst til å minne statsministeren på det og spørre om når vi kan forvente at denne
            orienteringen blir gitt, slik at Stortinget får anledning til å drøfte disse spørsmålene
            i god til før København-forhandlingene starter. 

 Jeg tillater meg å minne om at all tale skal rettes via presidenten. 

 Glemte jeg det? 

 Det er et veldig viktig spørsmål representanten Jensen nå tar opp, og det skal bli
            fulgt opp. Vi har jo alltid hatt måter å komme i dialog med Stortinget på før den type
            viktige internasjonale forhandlinger. Det mest vanlige har vært i den utvidede
            utenrikskomité. Det kan også tenkes andre måter å konsultere Stortinget på. Vi vil
            fortsatt ha kontakt med Stortinget om hva som er den beste måten å gjøre det på, men at
            vi skal ha drøftinger med Stortinget om de norske forhandlingsposisjonene, mener jeg er
            åpenbart, og Regjeringen skal følge opp det. Det er Stortinget tjent med, og det er vi
            tjent med. Så får vi komme tilbake til og bli enige om formen på det. I begrepet
            «klimaforlik» legger jeg noe mer enn det, men vi får sette oss ned og drøfte de norske
            posisjonene med Stortinget. Og nå har vi en miljøminister og en klimaminister, så nå har
            vi to stykker som kan ta seg av det, i tillegg til at jeg også skal være engasjert i
            spørsmålet. 

 Peter Skovholt Gitmark – til oppfølgingsspørsmål. 

 Høyre deler fullt og helt ønsket om en kraftfull avtale i København – en avtale som
            både setter strenge mål og ikke minst bidrar til konkrete tiltak. Det man ser, er jo at
            verden trenger en avtale fram mot 2050 som faktisk bidrar til at de rikeste landene
            reduserer sine utslipp med ca. 90 pst. Det betyr at vi ikke kun kan fokusere på kvoter.
            Jeg mener at statsministeren blir monoman i sin tilnærming til spørsmålet når han så
            sterkt trekker fram kvotespørsmålet. Det er en viktig del av det, men vi må samtidig få
            på plass tiltak i Norge som kutter Norges utslipp. 

Jeg mener Soria Moria II-erklæringen er god når man sier at man innen 2020 må få på
            plass en avtale som reduserer norske utslipp med om lag 40 pst. Det er et minimum. Men
            Soria Moria II-erklæringen sier også at om lag like utslipp pr. innbygger i hele verden
            vil være prinsippet. Så spørsmålet til statsministeren blir da: Hvordan legger man det
            til grunn når man nå utelukkende snakker om kvoter på spørsmålet fra Venstre? 

 Jeg er for mange virkemidler – investering i jernbane, forskning, Enova og mange tiltak
            – men jeg er altså også tilhenger av kvoter, i likhet med mange andre som er opptatt av
            klimaspørsmål. Det er det virkemiddelet som gir de største reduksjonene, og som gir de
            sikreste reduksjonene, for en setter simpelthen et tak på tillatt utslipp, og det er
            ikke lov til å gå over det. Det er den ene store fordelen med kvoter. Den andre store
            fordelen med kvoter er at da er det forurenser som betaler. Og den tredje store fordelen
            med kvoter er at det kommer til å gjøre at norske bedrifter og andre lands bedrifter
            mobiliserer massivt for å utvikle miljøvennlig teknologi, for hvis de ikke gjør det, må
            de enten kjøpe kvoter – det koster dem mye penger – eller de kan selge kvoter hvis de
            reduserer utslippene. Uansett er det utrolig hva markedet får til bare en får beskjed om
            at det er dyrt å forurense og lønnsomt å rense. Så det er det viktige, at det nettopp
            mobiliserer hele det private næringslivet til å redusere utslippene, både i utlandet og
            i Norge. 

 Line Henriette Hjemdal – til oppfølgingsspørsmål. 

 Kristelig Folkeparti er glad for at statsministeren er så tydelig på at alle krefter må
            settes inn for å lykkes med en avtale i København. 

Ja, vi har et klimaforlik. Det skal overoppfylles også, som eneste avtale i verden, som
            statsministeren sier, men det er da viktig at vi kommer videre i forhold til dette
            klimaforliket, og at de intensjonene som ligger der, blir fulgt opp. 

De to siste dagene har det vært oppslag både i Dagens Næringsliv og i Klassekampen om
            at olje- og energiminister Terje Riis-Johansen langt på vei utsetter fullskala rensing
            av Mongstad. Dette er ett virkemiddel og ett punktutslipp som vil utgjøre en stor
            forskjell den dagen vi klarer å rense dette. Mitt spørsmål til statsministeren blir: Kan
            statsministeren en uke etter at statsbudsjettet er blitt lagt fram, bekrefte at Mongstad
            ikke holder den framdriftsplanen som Stortinget har forholdt seg til tidligere? 

 Vi er i gang på Mongstad. Det er bevilget betydelige beløp, anleggsmaskinene er i gang
            der, og bevilgningene i budsjettet øker nå med halvannen milliard, totalt sett 3,5
            milliarder kr, til utvikling av karbonfangst. Så der kommer pengene, der er vi i gang,
            og det satses. Det er bra, og det er viktig. Men hovedgrunnen til at det er viktig, er
            at jo at det kan utvikle teknologi. Karbonfangst er i dag en ikke god nok teknologi, og
            derfor tas den i bruk i altfor liten grad. Derfor ønsker vi å utvikle teknologien slik
            at flere kan ta den i bruk. 

Vi har ikke endret de planene vi har for framdrift. Vi satser det vi kan, og så får vi
            følge prosjektet og komme tilbake til Stortinget dersom det er nye opplysninger om
            framdriften. 

 Vi går til neste hovedspørsmål. 

 I Aftenposten i dag kan vi lese at PST følger rundt 200 personer i Norge som de ønsker
            mer informasjon om. Den sannsynligvis mest kjente av disse, er mulla Krekar, en person
            som går fritt i Norge, som i 2003 ble siktet for terrorisme, som i 2004 ble siktet for
            medvirkning til drapsforsøk og selvmordsbombing, som i 2006 ble satt på terrorlisten til
            FN, som i 2007 ble vedtatt utvist av Høyesterett, og som senest i september dette året
            ble mistenkt i en sveitsisk sak om terrorfinansiering. 

I det samme oppslaget i Aftenposten i dag viser avtroppende PST-sjef til et møte med
            UD, der han nærmest har lagt fram en oppskrift på hvordan man kan få mulla Krekar ut av
            Norge. Mitt første spørsmål er hvorvidt statsministeren kjenner til dette møtet, for det
            legges ikke noe skjul på at det har vært et møte. Og når Bjørn Jahnsen,
            kommunikasjonssjef i UD, som også bekrefter dette i Aftenposten i dag, nærmest har
            betraktet de synspunktene som PST-sjefen har kommet med, som «personlige» meninger, blir
            jeg litt bekymret. Hvis UD har møter med PST-sjefen i Norge, skulle man kanskje tro at
            det var av litt mer alvorlig karakter enn at man oppfatter meningene til PST-sjefen som
            personlige ytringer. Mitt spørsmål til statsministeren er: Kjenner man til den
            «oppskriften» som PST-sjefen, Jørn Holme, har lagt fram for UD? Og vil statsministeren
            eventuelt gi Stortinget informasjon om denne type oppskrift? 

 For det første: Mulla Krekar er utvist fra Norge, og vi ønsker å gjennomføre,
            effektuere, det utvisningsvedtaket så raskt som mulig. Men det må skje i henhold til de
            internasjonale avtaler Norge og andre land har undertegnet om sikkerhet mot dødsstraff,
            tortur og umenneskelig behandling, og vi er opptatt av å følge internasjonal lov og rett
            også i denne saken. 

Når det gjelder spørsmålet om rettsforfølgelse i Norge, er det altså domstolene som
            avgjør det, og ikke statsministeren. 

Når det gjelder det som PST-sjefen har tatt opp med UD, er jeg informert om at det har
            vært et slikt møte. Jeg er også informert om at det er løpende kontakt mellom PST, UD,
            Justisdepartementet og andre myndigheter – det er en del av det løpende samarbeidet vi
            har. I de møtene og i de kontaktene er det drøfting av mange enkeltspørsmål, også
            spørsmål om hvordan man kan effektuere, gjennomføre, utvisningsvedtaket av mulla Krekar.
            De innspillene som UD har fått fra PST, også det nye innspillet, tar norske myndigheter
            med seg og skal vurdere og se om det er ideer som kan følges opp. 

 Jeg registrerer at statsministeren i hvert fall er kjent med møtet, og at det har
            kommet nye innspill fra PST-sjefen. Det synes jeg er av en slik karakter og så
            interessant at Stortinget bør få informasjon om hvilken karakter disse nye innspillene
            har. For man har nå i år etter år søkt å få til en løsning for å få sendt mulla Krekar
            ut av landet. Det har blitt utsatt og utsatt, og man har hvilt på internasjonale avtaler
            hele veien. 

Hvis det nå er slik at det finnes noen innspill fra PST-sjefen – jeg regner med at når
            det har kommet innspill fra den siden, er det også i tråd med alle internasjonale
            avtaler, jeg kan ikke tro noe annet – tror jeg statsministeren og Regjeringen hadde vært
            tjent med å gi Stortinget informasjon om dette. PST-sjefen er jo ganske klar på at
            Krekar skal utvises og må utvises, og fortsatt er en fare for rikets sikkerhet. Men i
            samme åndedrag ser jeg at Brynjar Meling, advokaten til Krekar, mener at «saken vil
            forbli uløst». Og det kan være min siste utfordring til statsministeren: Hvem har han
            mest tiltro til, Jørn Holme eller Brynjar Meling, som er advokaten til Krekar? 

 Jeg vil bare understreke at vi er opptatt av at det utvisningsvedtaket kan og skal
            gjennomføres. Samtidig er vi opptatt av at det skal skje innenfor internasjonale
            avtaler, lov og rett som Norge støtter opp under. Det er altså mange møter, mange
            kontakter mellom PST og ulike deler av det offentlige myndighetsapparatet, altså UD,
            Justisdepartementet og andre, og vi vil fortsette denne dialogen for å se om det finnes
            muligheter for å gjennomføre dette utvisningsvedtaket. Det er hovedbudskapet, og det
            kommer vi til å jobbe intenst med. 

 Det blir gitt anledning til oppfølgingsspørsmål – først Morten Ørsal Johansen. 

 I møtet luftet PST-sjefen sine «personlige tanker», som det ble uttrykt fra
            kommunikasjonssjef Jahnsen. PST-sjefen sitter inne med enorm kompetanse. Han har stor
            faglig tyngde på en rekke områder. Når PST-sjefen uttrykker sine faglige tanker, mener
            jeg det er verdt å lytte til. Mener ikke statsministeren at de tanker en fagperson som
            PST-sjefen har, er verdt å lytte til og er verdt å bringe videre til Stortinget? 

 Det er absolutt verdt å lytte til PST-sjefen. Det har Regjeringen gjort, det har jeg
            gjort – mange ganger – og vi kommer til å fortsette å lytte til ham. Så skal vi ha
            kontakt og dialog med Stortinget på helt normal måte. 

 Trond Helleland – til oppfølgingsspørsmål. 

 Jeg registrerer at statsministeren naturligvis vil følge opp det utvisningsvedtaket som
            Erna Solberg fattet i 2003, og som siden er stadfestet av Høyesterett. Men det er grunn
            til å sette spørsmålstegn ved viljen i Regjeringen til å gjøre noe med dette, iallfall
            hvis en skal legge kommunikasjonssjef Jahnsens uttalelser til grunn. Han sier altså, og
            jeg vil gjenta det: 

«Han» – dvs. Holme – «kom med noen personlige tanker om Krekar-saken, men vi
              oppfattet ikke dette som formelle råd.» 

Så spør Aftenposten: 

«Vil dere ta med disse tankene i deres videre arbeid med Krekar-saken?» 

Jahnsen svarer: 

«Alle tanker og innspill blir mottatt med takk og vurdert». 

Er det på den måten også statsministeren oppfatter formelle råd fra PST-sjefen, at han
            er én av mange som kommer med innspill i saken, eller blir dette vurdert på en litt mer
            alvorlig måte? Synes statsministeren at uttalelsene fra kommunikasjonssjef Jahnsen i UD
            var spesielt kloke, eller var de litt arrogante? 

 Vi skal vurdere de innspillene på en grundig og ordentlig måte, for vi er interessert i
            å få utvist mulla Krekar så raskt som mulig. 

 Geir Jørgen Bekkevold – til oppfølgingsspørsmål. 

 Jeg er for så vidt glad for at statsministeren sier det han sier, og at han vil ha
            denne saken langt framme i sin bevissthet. 

Det som er viktig for meg, er at Regjeringen og statsministeren viser at de faktisk har
            foten på ballen her, og at de opplysninger som de får, og ikke minst de råd de får, blir
            tatt på ramme alvor. Kan vi forvente at Regjeringen og statsministeren på bakgrunn av de
            råd som nå er gitt, foretar seg noe raskt, slik at nettopp dommen i Høyesterett kan bli
            effektuert? 

 Jeg vil forsikre meg om at Utenriksdepartementet, Justisdepartementet og andre berørte
            myndigheter foretar en rask vurdering av de innspillene som PST-sjefen har kommet med.
          

 Vi går videre til neste – og siste – hovedspørsmål. 

 Statsministeren er ikke i det meddelsomme hjørnet i dag, men jeg skal allikevel prøve
            meg på et nytt spørsmål. 

Vi er nå i en situasjon der det kommer ganske alvorlige utslag i forhold til at det ser
            ut som om vi begynner å nærme oss en sterkere spredning av svineinfluensa, eller
            influensa A H1N1. Vi ser at enkelte skoler har en dramatisk økning i sykefraværet, og
            antallet prøver som nå er positive, øker dramatisk. Overlege Bjørn Iversen ved
            Folkehelseinstituttet mener at kanskje opp mot 20 pst. av befolkningen – eller 1 million
            mennesker – kan være smittet rundt juletider. Helsedirektør Bjørn-Inge Larsen sier at
            studiene de siste dagene viser at faren for at folk utenfor risikogruppene kan bli
            alvorlig syke og kanskje dø av svineinfluensa, nå er større enn det det så ut for
            tidligere, bl.a. er antall personer utenfor risikogruppen som vil komme under intensiv
            behandling i respirator, nå økt – ut fra antagelsene – fra 20 pst. til 30 pst. 

Helsemyndighetene vurderer denne uken om de vil anbefale vaksinasjon av alle. Det er
            heldigvis kjøpt inn vaksiner nok. Det er kjøpt inn utstyr nok på sykehusene. Det store
            spørsmålet er hvordan en eventuelt har tenkt å organisere og gjennomføre en vaksinasjon
            av hele befolkningen. 

Tidligere prognoser viste at smittetoppen kunne komme rundt september. Nå har i
            realiteten myndighetene fått to måneder ekstra tid til å forberede organisering av
            vaksinasjon og beredskap. Organiseringen er overlatt til den enkelte kommune. Føler
            statsministeren seg nå trygg på at denne tiden er utnyttet, slik at alle kommuner nå har
            beredskap til å kunne igangsette vaksinasjon av hele befolkningen, og har
            helsemyndighetene oversikt over tilstanden og situasjonen i kommunene i forhold til
            mulighetene til å gjennomføre et slikt råd fra helsemyndighetene? 

 Regjeringen og Helsedepartementet har tatt denne situasjonen alvorlig helt siden de
            første varslene kom. Det har vært perioder hvor jeg har følt at det ikke har vært like
            samstemt at det har vært en alvorlig pandemi, men nå opplever jeg at det er veldig bred
            enighet om at dette er noe vi skal ta på det største alvor. Derfor er det gått til
            innkjøp av et betydelig antall vaksiner. Norge er blant de landene som var tidligst ute,
            og som har kjøpt flest vaksiner i forhold til folketallet. Det gjør oss også i stand til
            å vaksinere mange, og vi står bedre rustet enn veldig mange andre land. 

Når det gjelder vaksineringen, har vi vært opptatt av hele tiden å lytte til faglige
            råd når det gjelder både kjøp og gjennomføring. Det er Nasjonalt folkehelseinstitutt og
            Helsedirektoratet som vurderer smittesituasjonen løpende og gir sine råd til
            Helsedepartementet. 

Det som er klart, er at vi nå har besluttet å starte med å gjennomføre vaksinering av
            prioriterte grupper: gravide, personer med kroniske luftveissykdommer, med kroniske
            hjerte- og karsykdommer og andre som er i risikogruppen. Vi har startet samarbeidet med
            kommunene for å legge til rette for omfattende vaksinering i regi av kommunene. Jeg er
            trygg på at kommunehelsetjenesten, primærhelsetjenesten, er det beste virkemidlet for å
            sikre omfattende vaksinering, om det nå er av hele befolkningen eller store deler av
            befolkningen. Og kommunene er i ferd med å forberede det. De er også i ferd med å
            gjennomføre vaksinering av risikogruppen. Så må vi hele tiden lytte til fagmyndighetene
            om vi skal justere og forbedre dette apparatet underveis. 

 Det er ikke tvil om at kommunene er de rette til å gjennomføre dette. Spørsmålet er om
            det har vært riktig å la kommunene gjennomføre dette på sin måte alle sammen, sånn at
            det nå er svært uklart for befolkningen hvordan de skal forholde seg til dette. 

Går du inn på siden Pandemi.no får du beskjed om å henvende deg til kommunen. Henvender
            du deg til kommunen og slår opp på de fleste kommunenes Internett-sider i dag, vil du
            finne at en blir anbefalt å ta kontakt med fastlegen. Tar en kontakt med fastlegen, vil
            en i de fleste tilfellene få beskjed om at de ennå ikke har fått informasjon om hvordan
            de skal forholde seg til dette. Legeforeningen etterlyser tydeligere oppfølging fra de
            sentrale helsemyndighetenes side, spesielt når det gjelder fastlegens rolle. 

I Lillesand, Grimstad og Froland sier en at en må vente i 14 dager før en får vaksine
            fordi de må starte arbeidet med å organisere utdelingen av vaksinen. Det gjør de altså
            på det tidspunktet vaksinen er på vei til kommunen. Føler statsministeren seg trygg på
            at helsemyndighetene har oversikt over at alle kommunene i Norge nå er i stand til å
            gjennomføre vaksinasjon av hele befolkningen på det tidspunktet helsemyndighetene
            anbefaler? 

 Vi har i hvert fall brukt mye tid i Regjeringen på hele tiden å følge opp de rådene som
            har kommet fra helsemyndighetene, fra Folkehelseinstituttet og Helsedirektoratet. Så har
            vi hele tiden vært opptatt av å være fleksible når det oppstår nye utfordringer og nye
            problemer. Det betyr at vi kommer til å følge opp overfor kommunene og hele tiden
            arbeide med å sikre oss at kapasiteten der er god nok. Når vi får bekymringsmeldinger
            f.eks. fra Legeforeningen, tar vi dem inn, vurderer dem og har dialog med dem om de
            utfordringene de tar opp. 

Så vi gjør det vi kan. Vi har veldig tett samarbeid med helsemyndighetene og kommunene.
            Så skal vi utvikle og justere strategien underveis avhengig av de erfaringene vi høster.
          

 Det vil bli gitt anledning til tre oppfølgingsspørsmål – først Sonja Irene Sjøli. 

 Bare i forbindelse med sykmeldinger kan fastlegene oppleve å få henvendelser fra 43 000
            nye influensasyke mennesker pr. uke. I tillegg kommer de som skal ha vaksine og
            behandling, og de ordinære pasientene og eventuelt kommunenes forventning om at
            fastlegene skal bidra med massevaksinering. Men det er ikke kommet informasjon om hvilke
            prioriteringer fastlegene skal foreta i denne situasjonen. Det er ikke laget takster for
            at fastlegene skal kunne ta inn ekstra personell. Det er ikke avklart om det blir
            midlertidige endringer i regelverket rundt sykmeldinger i en slik situasjon. Og det er
            ikke klarlagt hvilke frivillige løsninger som kan brukes på sykehusene våre ved bruk av
            overtid, forskjøvet arbeidstid osv. Når alle disse spørsmålene fremdeles er ubesvart og
            vaksineringen starter om noen få dager og smitten øker, mener statsministeren da at
            helsemyndighetene våre har brukt den ekstra tiden de har fått, disse to månedene,
            fornuftig? Og er dette forsvarlig? 

 Helsemyndighetene har jo hele tiden bygd ut kapasiteten, og Regjeringen har også
            vedtatt ulike forskrifter og utvidet fullmakter som bl.a. kan bidra til at vi får nytt
            og ekstra personell inn i helsevesenet. Når det gjelder den økonomiske siden, har det
            vært betydelige tilleggsbevilgninger gjennom året som har gjort det mulig å gi økonomisk
            kompensasjon til mennesker som måtte beordres til å gjennomføre/bidra til vaksineringen. 

Så er det mange enkeltspørsmål som helt sikkert gjenstår, og det er grunnen til at
            Helsedepartementet løpende følger opp og har tett dialog med Helsedirektoratet,
            Folkehelseinstituttet og kommunene for å løse dem underveis. Jeg tør ikke her å gå inn i
            alle de enkeltspørsmålene, men jeg vil bare forsikre Stortinget om at Regjeringen og
            helseministeren er veldig opptatt av tett oppfølging og praktisk tilrettelegging av
            omfattende vaksinering i den grad det er behov for det. 

 Per Arne Olsen – til oppfølgingsspørsmål. 

 Til tross for at vi har hatt relativt god og lang tid til å forberede et
            vaksinasjonsprogram foran denne pandemien, oppfattes det av media og folk flest slik at
            det gis mange motstridende meldinger. Flere og flere gir nå uttrykk for at man ikke
            ønsker å vaksinere seg. Man opplever også køer, usikkerhet, selv hos fastleger, om hvor,
            når, hvem osv. Det som bekymrer meg, er at hvis flere og flere sier nei, vil det å
            vaksinere også gi en mindre virkning. 

Vil statsministeren ta initiativ til en bred informativ og enhetlig kampanje for
            vaksinering, slik at vi oppnår at flest mulig velger å vaksinere seg for å få et best
            mulig resultat? 

 Jeg vil forsikre meg om og har forsikret meg om at fagmyndighetene jobber intenst med
            saken, at de får de redskaper de er opptatt av å ha for å kunne gjennomføre omfattende
            vaksinering, og derfor har man i løpet av 2009 kommet med betydelige ekstrabevilgninger
            til innkjøp av vaksiner. Derfor er det vedtatt en lang rekke forskrifter, regler og
            fullmakter som gjør at vi kan ha kapasitet til å gjennomføre denne vaksineringen og
            trappe den opp om nødvendig. Men Regjeringen kommer til å gjøre disse tingene i nær
            dialog med fagmyndighetene. Det gjør vi, og det kommer vi til å fortsette med. 

 Laila Dåvøy – til oppfølgingsspørsmål. 

 Det er 20 pst. av befolkningen som ifølge Aftenposten har sagt et klart ja til at de
            vil ta vaksinen, og så mange som 64 pst. som har sagt nei. Det stod å lese i Aftenposten
            i går. Bakgrunnen for dette er en stor usikkerhet. Det er forskjellige råd fra ulike
            fagmiljø om man bør ta vaksine, eller ikke bør ta vaksine, og når det gjelder det
            praktiske, vet man ikke hvor man skal få vaksinen. Vi får tilbakemeldinger om at også
            fastleger er usikre, slik at når det gjelder hele spørsmålet om man skal ta vaksine
            eller ikke, legges det et veldig stort ansvar på den enkelte i befolkningen. Selvsagt
            skal den enkelte til slutt ta det endelige valget, men når også fastleger er usikre på,
            også når det gjelder risikogruppene, om man bør ta vaksinen eller ikke, har vi et stort
            problem. 

Gjennomføringsplanen i kommunene spriker i alle retninger, og jeg vil spørre
            statsministeren om det ikke er viktig at man nå får en enhetlig plan fra myndighetene
            rettet mot alle kommuner. 

 For det første har myndighetene – Regjeringen og Helsedepartementet – vært tydelig på
            at det er risikogruppene som nå skal prioriteres. Det er man i gang med, og det er det
            vi gjør i første omgang. Vi har da også gått til innkjøp av betydelige mengder vaksiner
            nettopp for å kunne gjennomføre det og ha beredskap for ytterligere opptrapping. 

Så har vi startet samarbeidet med kommunene for å gjennomføre vaksinering i regi av den
            kommunale helsetjenesten. Det er litt usikkert hva representanten mener med enhetlig.
            Jeg er helt sikker på at det vil være et ulikt system på Utsira og i Oslo, men det
            avgjørende er at kommunene har ansvaret. De må gjennomføre dette i sine kommuner. Det
            vil være litt ulikt, fordi kommunene er ulike. Men man skal ha tilbud over hele landet,
            og det vil jeg forsikre meg om at vi får, i samarbeid med kommunene og
            helsemyndighetene. 

 Dermed er den muntlige spørretimen omme, og vi går over til den ordinære spørretimen.
          





                    
                    
                    

  Det blir noen endringer i den oppsatte spørsmålslisten, og presidenten viser til
            oversikten som er omdelt på representantenes plasser i salen. 

De foreslåtte endringene i dagens spørretime foreslås godkjent. – Det anses vedtatt. 

Endringene var som følger: 

Spørsmålene 1 og 2, fra henholdsvis representantene Torgeir Trældal og Gunnar Gundersen
            til finansministeren, vil etter samråd mellom spørrer og statsråd bli utsatt til neste
            spørretime. 

Spørsmål 6, fra representanten Torbjørn Røe Isaksen til miljø- og utviklingsministeren,
            vil bli besvart av forsknings- og høyere utdanningsministeren på vegne av miljø- og
            utviklingsministeren, som er bortreist. 

Spørsmålene 7, 8, 9, 10, 11 og 12, fra henholdsvis representantene Per Arne Olsen, Jon
            Jæger Gåsvatn, Hans Olav Syversen, Laila Dåvøy, Bent Høie og Sonja Irene Sjøli til
            helse- og omsorgsministeren, må utsettes til neste spørretime, da statsråden er
            bortreist. 

Spørsmål 17, fra representanten Linda C. Hofstad Helleland til barne- og
            likestillingsministeren, er overført til kunnskapsministeren som rette vedkommende. 





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15 


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    



                    

  Dette spørsmålet, fra representanten Torbjørn Røe Isaksen til miljø- og
              utviklingsministeren, vil bli besvart av forsknings- og høyere utdanningsministeren.
            

 Jeg har følgende korte og konsise spørsmål til ministeren: 

«Finnes det grunnlag i plan- og bygningsloven for å bruke sosiale og/eller medisinske
              forhold som grunnlag for å gi dispensasjon fra kommunale reguleringsplaner?» 

 Plan- og bygningsloven har generelle bestemmelser om dispensasjon, som også gjelder
              for reguleringsplaner. Det er kommunen som avgjør søknader om dispensasjon, og
              kommunens vedtak kan påklages til fylkesmannen. 

Reglene om dispensasjon er i den nye plan- og bygningsloven gjort tydeligere og
              samtidig strammet noe inn. I odelstingsproposisjonen til den nye loven er reglene om
              dispensasjon kommentert. Det er uttalt at bestemmelsen åpner for at det i saker der
              det foreligger helt spesielle sosialmedisinske, personlige og menneskelige hensyn, kan
              dette tillegges vekt. Samtidig understrekes det at slike hensyn normalt ikke har
              avgjørende vekt i dispensasjonssaker etter plan- og bygningsloven. Dette betyr at
              spørsmålet om dispensasjon må vurderes konkret i hvert enkelt tilfelle, med
              utgangspunkt i de forhold som knytter seg til det aktuelle stedet. 

 Utgangspunktet for spørsmålet er en sak som omhandler Tom Magnar Thomsen fra Bamble i
              Telemark. Han ble lam fra livet og ned etter en ulykke for tre år siden. Han har en
              tomt i Bamble i Telemark som familien har eid i 100 år, hvor han har søkt kommunen om
              å få bygge en tilrettelagt bolig sånn at han kan bo der sammen med sin familie. I dag
              er han henvist til å bo i en rekkehusleilighet som er en brannfelle. Han må bo atskilt
              fra både sønn og kone. Alternativet til å få bygge en tilrettelagt bolig er en
              institusjonsplass, og at han ikke kan bo sammen med familien. 

Jeg har lyst til å gjøre statsråden oppmerksom på det en enstemmig kommmunalkomité sa
              i en merknad i forrige periode, riktignok da i forbindelse med plan- og bygningsloven,
              men det har også bredere relevans. Da sa nemlig en enstemmig kommunalkomité, inkludert
              regjeringspartienes representanter, følgende: 

«I forbindelse med arbeidet med endringer i plan- og bygningsloven vil komiteen be
                departementet vurdere nærmere hvordan sosialmedisinske og menneskelige hensyn i
                enkelte saker kan hensyntas ved behandling av søknader om dispensasjon.» 

Synes statsråden dette i dag er opprettholdt i det nye lovverket? 

 Ja, jeg synes det er opprettholdt i det nye lovverket. Jeg kjenner loven og
              praktiseringen av loven både før og nå, og vet at det ofte er veldig krevende og
              vanskelige vurderinger nettopp når menneskelige hensyn er inne i bildet, som
              representanten Røe Isaksen redegjør for. Men plan- og bygningsloven skal ikke være en
              lov som løser sosiale og medisinske problemer. Plan- og bygningsloven skal være en lov
              som regulerer forholdet mellom allmennhetens interesser gjennom reguleringsplaner og
              de hensyn som er tatt i kommunens arbeid, og de hensyn som må tas i de enkelte saker.
              Så dispensasjonsadgangen er der, men den er strammet inn. 

Dermed har man for så vidt fulgt opp både merknaden fra kommunalkomiteen og de ulike
              erfaringene man har fra forskjellige saker rundt omkring i landet. Men det skal altså
              veldig mye til at man får en slik dispensasjon. Og hensynene til 100-metersbeltet,
              allmenninteresser o.l., som har å gjøre med reguleringsplaner, er viktige å vekte det
              hele imot. 

 Dagens lovverk gir åpenbart urimelige utslag, som i dette eksempelet – og det finnes
              sikkert flere – der en mann med en tomt som har vært i familiens eie i 100 år, ikke
              får anledning til å bygge en tilrettelagt bolig der, i et område som er tettbygd, hvor
              det i dag – samtidig som han får avslag, og der kommunen da blir overprøvd av
              fylkesmannen – bygges boliger, noen av dem så nært som 30 meter inntil strandsonen,
              altså åpenbart innenfor 100-metersbeltet. 

Jeg skal ikke be statsråden kommentere den enkelte saken, jeg skal isteden spørre
              henne: Hvor urimelige utslag av dagens regelverk kan man godta før Regjeringen vil se
              på en revidering som nettopp tar sosialmedisinske og menneskelige hensyn? 

 Jeg tror det er en fordel at man ikke åpner opp for å ta altfor mange slike hensyn
              gjennom bruk av plan- og bygningsloven. Jeg har full tillit til at fylkesmannen, som
              Regjeringens representant i fylket, har vurdert alle sidene ved denne saken, også de
              som gjelder det personlige, det private, det medisinske og det sosiale. Her er det
              bare én ting å gjøre, og det er å sette seg ned og diskutere med de ulike myndighetene
              som har ansvaret, for å finne en løsning som ikke går ut over det som er allmennhetens
              interesser, og det som er regulert av de lover og planer som foreligger i slike saker
              som dette. 

Det er Stortinget som vedtar disse lovene, og det er Stortinget som har vedtatt plan-
              og bygningsloven, slik den nå er. Fylkesmannen gjør som Stortinget har bestemt. Vi har
              et system der det er fullt mulig å foreta en vurdering av de enkelte sakene i fylket,
              og i forhold til den kommunen det gjelder. Men det skal være en viss strenghet i disse
              sakene, og jeg er sikker på at angjeldende fylkesmann har noen vurderinger, andre og
              alternative løsninger, i forhold til de personene det gjelder. 





                

 Dette spørsmålet, fra Linda C. Hofstad Helleland til barne- og
              likestillingsministeren, er overført til kunnskapsministeren som rette vedkommende.
            

 La meg først benytte anledningen til å gratulere kunnskapsministeren med utnevnelsen.
              Jeg ser fram til et veldig godt samarbeid om de aller minste i skolen, og håper at vi
              får et like godt samarbeid, som jeg fra Høyres side mener vi hadde da vi jobbet med et
              annet område, nemlig finanspolitikk. 

«I den politiske plattformen til flertallsregjeringen heter det at Regjeringen ønsker
              å utrede et pedagogisk tilbud til alle barn i førskolealder. 

Kan statsråden svare på om det i denne formuleringen ligger en ambisjon fra
              regjeringspartiene om å innføre obligatorisk førskoletilbud til alle barn under
              skolepliktig alder?» 

 Jeg ser fram til et godt samarbeid med representanten Linda Hofstad Helleland. Dette
              er et utrolig spennende felt, og jo bredere enighet det kan være i Stortinget om å
              heise feltet, jo bedre er det. 

Hvis spørsmålet fra representanten Helleland dreier seg om å understreke
              «obligatorisk», kan jeg avkrefte det med en gang. Det ligger ikke noen føringer i
              regjeringsplattformen om et obligatorisk opplegg for førskolebarn. Men det
              formuleringen i regjeringsplattformen henviser til, er det utvalget som ble nedsatt i
              statsråd 19. juni 2009. Det er et offentlig utvalg som skal utrede pedagogiske tilbud
              til alle førskolebarn. Det utvalget ledes av Loveleen Rihel Brenna. Bakgrunnen og
              formålet med det utvalget er redegjort for i mandatet. Utvalget har frist til å legge
              fram sin innstilling 1. oktober 2010. På bakgrunn av den innstillingen og innspillene
              fra den påfølgende høringen vil Regjeringen vurdere hvordan det skal følges opp. 

Jeg regner med at det er mange forslag som kan diskuteres i den sammenheng. Det er
              jeg helt sikker på at alle vil være interessert i. Det vi har nå av kunnskap og
              forskning om barnehagesektoren – hver nye rapport vi får – understreker hvor viktig
              det er å ha større oppmerksomhet om læring i de første årene. 

 Jeg takker for svaret. 

Fra Høyres side ser vi også fram til at rapporten legges fram. Dette blir en av de
              viktigste debattene i den denne perioden, tror jeg, når vi snakker om de aller minste.
              For når vi har så mange barn i barnehage, må vi også ta stilling til om barnehagen
              først og fremst skal være lek, eller om vi ønsker mer kunnskap i barnehagen. Vi vet jo
              at det er delte oppfatninger om det. Jeg ønsker å få høre statsrådens tanker ut fra
              SVs ståsted: Hva er det man ønsker skal være innholdet i barnehagen? Er det slik at
              man ønsker en tilnærming til mer kunnskap, eller ønsker man at det skal være slik det
              er i mange barnehager i dag? 

 Jeg tror det er veldig kunstig å skille mellom lek og kunnskap – egentlig hele livet,
              men særlig i førskolealderen. Jeg tror det ligger mange gode kvaliteter i
              førskolepedagogikken. Jeg tror det ligger mye fysikk i lek i en sandkasse eller i lek
              med vann. Jeg tror det ligger mange muligheter for å utvikle språk og det som er
              grunnlaget for senere å lykkes i leseopplæringen gjennom historiefortelling osv., men
              jeg tror vi kan bli mye mer bevisst på hvordan dette henger sammen. 

Men det er veldig viktig for oss og for Regjeringen at vi ser hvilke kvaliteter som
              ligger i den førskolepedagogikken som vi har lang tradisjon for i Norge. 

Vi vet jo stadig mer om hvor viktig barnehagetilbudet og et godt pedagogisk tilbud i
              barnehagen er for senere læring. Så bevissthet om på hvilken måte man legger best til
              rette for det, tror jeg vi alle sammen har stor nytte av. Samfunnet som sådan vil ha
              veldig stor nytte av det. 

 Jeg er også enig med statsråden i at læring og lek henger nøye sammen. Man lærer
              veldig mye gjennom lek. Jeg vil gjerne også høre statsrådens tanker – om Regjeringen
              ønsker å kartlegge og se på hva barn presterer i forhold til en del ting i barnehagen,
              f.eks. det som kom fram i vår. 

Har Regjeringen tenkt på hvordan man skal fange opp de barna som ikke er i
              barnehagen? Det er jo en del av dem. Vi fra Høyre har ønsket en kartlegging i
              forbindelse med fireårskontrollen. Hva tenker ministeren om de barna som ikke er i
              barnehagen, og som kanskje desto mer har behov for hjelp og støtte – hvis det blir
              kartlagt at de har det? 

 Det er en klar ambisjon i regjeringsplattformen om å utvide det tilbudet som dreier
              seg om gratis kjernetid i barnehagen. Jeg har vært rundt og sett på en del av de
              tilbudene som er i barnehager, og man har veldig gode erfaringer med dem. Dette er
              tilbud som først og fremst rettes mot områder og bydeler hvor det er et stort antall
              barn med minoritetsbakgrunn. Vi ser at de lærer mer i barnehagen. Men også skolene
              rapporterer om at dette er barn som kommer bedre forberedt til skolen, særlig når det
              gjelder norskkunnskaper. Så vi har veldig mye å hente på dette. 

I tillegg ligger det nå en sak i Stortinget som dreier seg om kvalitet i barnehagen,
              så vi kan komme tilbake til de spørsmålene som dreier seg om kartlegging. Men det er
              viktig for meg å understreke at barnehagen nettopp skal være et sted for lek og
              læring. Det er utrolig mye man kan lære – og kunnskap man kan få – gjennom lek. Men
              større grad av bevissthet når det gjelder hvordan man legger opp det pedagogiske
              tilbudet, kan sikkert gjøre oss klokere. 





                

 Ingen har bedt om ordet til sak nr. 2. 




(Votering, se nedenfor) 





                    

 Stortinget skal nå votere i sak nr. 2. 

Presidenten gjør oppmerksom på at det er omdelt en endret innstilling på representantenes
        plasser i salen. 





                
                
                

Voteringen i en sak finnes i slutten av referatet for hver enkelt sak.


            


            

 Dermed er dagens kart ferdigbehandlet. 

Forlanger noen ordet i henhold til forretningsordenens § 37a før møtet heves? – Møtet
            er hevet. 





                    
                    
                    

