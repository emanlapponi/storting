 Statsråd Anundsen får anledning til å svare på et personlig spørsmål.


 Jeg tror jeg skal svare på vegne av regjeringen, og regjeringen er opptatt av at dette skal være et prosjekt som skal lykkes. Vi mener at vi legger rammene for at det skal være et vellykket prosjekt.


Så er jeg enig i at en må passe på at en ikke kommer i den situasjonen at f.eks. ressursmangel skal bidra til at et forsøksprosjekt ikke blir vellykket. Det er jo derfor vi nå har sikret disse tilleggsmidlene. Det kunne vært et alternativ å be om at det ble finansiert innenfor eksisterende rammer. Det har vi ikke gjort, både for å sikre at en skal ha denne faste finansieringen, og også for å sikre at det ikke går på bekostning av andre oppgaver.


Engasjementet fra Fremskrittspartiet og denne statsråden er sterkt for dette dyrepolitiforsøket, og jeg opplever også at regjeringen er veldig opptatt av at dette skal lykkes. Jeg kan fortsatt ikke konkludere før prosjektfasen er omme, men det skal gjennomføres evaluering både underveis og til slutt, og det betyr at en underveis i dette prosjektet også vil få signaler hvis det er noe som mangler, eller ting som burde vært gjort annerledes. Så kan man korrigere det før prosjektfasen er omme.


 Dermed er sak nr. 2 ferdigbehandlet.






                

