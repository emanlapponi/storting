 Presidenten vil foreslå at
det velges to settepresidenter for Stortingets møte i dag – og
anser det som vedtatt.

Presidenten ber om forslag på settepresidenter.

  Jeg tillater meg å foreslå Øyvind
Korsberg og Per Ove Width.

 Øyvind Korsberg og Per Ove Width
er foreslått som settepresidenter. – Andre forslag
foreligger ikke, og Øyvind Korsberg og Per Ove Width anses enstemmig
valgt som settepresidenter.





                    
                    
                    

 Stortinget mottok mandag meddelelse fra Statsministerens
kontor om at følgende regjeringsmedlemmer vil møte
til muntlig spørretime:

		statsråd Jørgen
Kosmo

		statsråd Tore Tønne

		statsråd Hanne Harlem

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. –

Vi starter da med første hovedspørsmål,
fra representanten Carl I. Hagen.

  Jeg har spørsmål til justisministeren.

Som følge av at stortingsflertallet
og regjeringer ikke har lyttet til Fremskrittspartiets advarsler
og forslag gjennom mange år, er resultatet den forventede økning
i kriminaliteten, bl.a. i gjengkriminalitet og når det
gjelder åpen strid med skytevåpen i Oslo.

Politiets Fellesforbund har nå fremmet
følgende krav: Flere biler i Oslo må utstyres
med skytevåpen. Våpnene må oppbevares
inne i bilene, slik at tjenestemenn raskt kan bevæpne seg
når farlige situasjoner oppstår. Politiet må få biler
som er sikret mot skudd, såkalte halvpansrede biler. Flere
tjenestemenn må ut i operativ tjeneste. Det bør
debatteres om hver enkelt tjenestemann skal få sitt personlige
våpen.

Vil justisministeren bekrefte at særlig
kravet om å få våpen i kupeene vil bli
etterkommet øyeblikkelig, slik at ikke flere politifolk
blir satt i livsfare – med øyeblikkelig mener
jeg innen utgangen av neste uke? Vil de andre kravene bli etterkommet
i løpet av i hvert fall februar måned, slik at
vi nå kan slutte opp om politiets kamp mot den voksende
kriminaliteten?

  Jeg er ikke enig i representanten Hagens beskrivelse
av at kriminalitetsbildet hadde vært annerledes hvis Carl
I. Hagens forslag hadde fått flertall her i Stortinget.
Da hadde vi f.eks. ikke hatt den mengden forebyggende arbeid som
vi har i Oslo i dag. En rekke av de forebyggende prosjektene som
pågår i Oslo, skjer til tross for Carl I. Hagens
og hans partis avstemninger her i Stortinget. Jeg viser f.eks. til
tilskuddene til storbytiltak.

Når det gjelder spørsmålet
om politiets tilgang til våpen, er mitt og Regjeringens
standpunkt at Norge ikke bør gå inn for en alminnelig
bevæpning av norsk politi. Grunnen til det er at det vi
vet fra sammenlignende undersøkelser f.eks. i Sverige,
er at det er langt flere skadde og langt flere skyteepisoder i et
land som har alminnelig bevæpning, et land som vi kan sammenligne
oss med på mange andre områder, nemlig Sverige.
Og da er ikke løsningen å gå til alminnelig
bevæpning av norsk politi.

Når det gjelder de konkrete spørsmålene
om hvor våpnene skal ligge, hva slags våpen politiet
skal ha osv., mener jeg at politidirektøren og Politiets
Fellesforbund må ta en samtale om hvordan vi kan gjøre
det best mulig. Og det at det for politiet i en nødvergesituasjon
skal være lett tilgang til våpen, er en selvfølge.
Når våpnene i dag ikke alltid ligger i kupeene,
har det bl.a. rent praktiske grunner. Den mer praktiske organiseringen
av hvor våpnene er, mener jeg ikke er primært
et politisk spørsmål, det er et spørsmål
om hvordan man kan organisere det best mulig. Jeg gir min fulle
tilslutning til de beste praktiske løsninger for politiet,
men det må være en terskel for at politiet i situasjoner
bevæpner seg, for ellers går vi over til et alminnelig
bevæpnet politi i Norge, og det er ikke i politiets interesse
når det gjelder polititjenestemenns eller andres sikkerhet.

 La meg først si at jeg er litt forundret
over den voksende praksis med at statsråder og statsministre
istedenfor å svare på spørsmål
i en spørretime går til angrep på dem
som spør, for helt andre ting enn det som er berørt
i spørsmålet.

Vi har bevist resultatet av Arbeiderpartiets
og andre partiers kriminalpolitikk. Det er en helt merkverdig påstand
uten noe grunnlag når statsråden hevder at Fremskrittspartiets
politikk ville medført andre ting. Vi har stått
sammen med politiet om krav i en lang rekke år. Resultatet
av at man ikke har lyttet og ikke har fulgt opp styrking av politiet,
flere straffebestemmelser osv., ser vi i dag. Det er resultatet
av Arbeiderpartiets og de øvrige partiers politikk. 

Er det slik å forstå at statsråden
og Regjeringen vil godkjenne at man får våpen
i alle, eller flere, politibiler i Oslo, og at de er i kupeen? Det
vil jeg gjerne ha svar på. Blir det gjennomført
med godkjennelse av Regjeringen i løpet av en ukes tid?

  Alle uniformerte politibiler i Oslo i dag
har våpen i bilen. Det har jeg nylig, senest for en time
siden, fått bekreftet av politimesteren i Oslo. 

Når det gjelder spørsmålet
om plasseringen av våpnene i bilen, nøyaktig hvor
våpnene ligger, er det noe politiet i Oslo ikke ønsker
en offentlig diskusjon om. Men hvis det er slik at politiet finner
bedre og mer praktiske steder å ha våpnene plassert
i bilen, f.eks. i kupeen, skal ikke Regjeringen legge hinder for
det – selvfølgelig ikke.

 Det blir oppfølgingsspørsmål – Tor Nymo.

 Den akselererende utviklingen når det
gjelder kriminalitet og vold i Oslo, som vi har registrert i den
senere tid, kan ikke aksepteres. I justiskomiteen og i Stortinget
ellers har vi fokusert veldig sterkt på hva som skjer her
i Oslo, og vi har også gitt ressurser til Oslo spesielt
for at man skal ha økonomisk handlefrihet til å gjøre
noe med denne utviklingen.

Fortsatt ser vi at volden blir stadig råere,
og at bruk av våpen er faktisk nesten dagligdags. Jeg har
en liten følelse av at man fra det politiske ståsted
i Justisdepartementet er kommet litt på etterskudd i forhold
til å iverksette (presidenten klubber) tiltak for å matche
den utviklingen vi er inne i. Man ser at det brukes mer og mer våpen,
og dette er (presidenten klubber igjen) våpen som importeres
til landet. Mitt spørsmål er: Hva gjør
f.eks. justisministeren for å (presidenten klubber nok
en gang) stoppe den stadig økende innførsel av
våpen som skjer?

 Presidenten gjør oppmerksom
på at taletiden er begrenset til 1 minutt, og representanten
er også nå på etterskudd.

 Det må være en politioppgave å etterforske,
drive etterretning og deretter beslaglegge våpen som er
ulovlig innført til Norge. Det er også en oppgave
politiet gjør, men jeg tror at politiet kan intensivere
sin innsats når det gjelder leting etter og beslagleggelse
av våpen. 

I min samtale med politimesteren i Oslo i dag
bekreftet man for så vidt at det er en oppgave for politiet å intensivere – også i
samarbeid med Tolldirektoratet – letingen etter innsmuglede
våpen. Problemet med innsmugling av våpen er at
et våpen kan tas fra hverandre i bittesmå biter,
slik at det er helt ugjenkjennelig, og da er det ikke alltid så lett å finne
våpen når man prøver å lete
etter dem i forbindelse med en smuglingssituasjon.

Det andre som politiet bad om, og som Regjeringen kommer
til å følge opp, var at man måtte se
på tilgangen til å ransake etter våpen
og å gjøre det enklere å ransake etter
våpen. Stortinget vedtok for et års tid siden
en ny bestemmelse (presidenten klubber) når det gjelder
visitasjon etter våpen. Vi kommer til å gå gjennom
ransakingsbestemmelsene på nytt (presidenten klubber igjen)
for å se om det er mulig ytterligere å øke
muligheten for ransaking etter ulovlige våpen.

 Presidenten vil minne om taletidsbegrensning
også for statsråder.

Det blir oppfølgingsspørsmål – Kristin
Krohn Devold.

 Vi har i de siste tre årene vedtatt
flere lover og satt i verk flere tiltak for å komme gjengkriminaliteten
til livs. Problemet er at det ikke alltid virker som om det blir
fulgt opp i praksis ute ved politikamrene. Killengreen lovte bl.a. å fotfølge
gjenglederne og føre saker inn for domstolene i høyt
tempo. 

Den etterlysningen som ble sendt ut av politiet
i forbindelse med de siste skyteepisodene, viste et langt synderegister
for de etterlyste, og det naturlige spørsmål folk stiller
seg, er: Hvorfor sitter ikke disse med disse synderegistrene inne?
Og mitt spørsmål til justisministeren er: Kan
justisministeren love oss en redegjørelse i Stortinget om
hva som faktisk er gjort i praksis for å komme gjengkriminaliteten
til livs, etter at Stortinget har vedtatt både økt
adgang til ransaking etter våpen, flere politifolk på gata
i Oslo og en hurtigdomstol ved Oslo byrett for å ta seg
av særlig ungdomskriminelle?

 Hvis Stortinget ber om en redegjørelse
om dette, vil jeg selvfølgelig gi det. 

Det er gjort mye i praksis, men det er selvfølgelig
mulig å gjøre mer. En av de tingene som vi er
mest opptatt av, og som jeg skjønner representanten Krohn
Devold etterlyser i sitt spørsmål, er hurtigheten
i straffesaksbehandlingen, og det er det viktigste området å fokusere
på for Justisdepartementet og politiet. Det må gå mye
raskere fra en straffbar handling skjer, og til utøveren
sitter i fengsel. Det tar i dag altfor lang tid, men vi er på rett
vei. Det har vært en reduksjon i saksbehandlingstiden det
siste året, slik at vi går i riktig retning. 

Oslo politikammer har sin strategi om å fotfølge
dem man vet er medlemmer av de kriminelle miljøene. Statsadvokaten
i Oslo har et eget prosjekt for å følge disse. 

 Det sitter mange inne, men det er altfor mange
som er ute, og saksbehandlingen tar altfor lang tid. Det er jeg uten
videre enig i, og det er den tingen jeg mener norsk politi må ha
aller størst fokus på inntil vi får saksbehandlingstiden
ned på et passelig nivå.

 Ågot Valle – til oppfølgingsspørsmål.

 Vi i SV er helt enige med justisministeren
når hun avviser fremskrittspartisporet, en resept
som overhodet ikke virker. 

Ved bekjemping av kriminalitet må vi
kjøre på to spor samtidig, det forebyggende og
det langsiktige aspektet og så kontroll og reparasjon,
det akutte her og nå-aspektet. Og da er det et paradoks
at i 1993 var bevilgningene til barn og unge 9 pst. høyere
enn bevilgningene til politiet, mens i 2001 er bevilgningene til
politiet 13,5 pst. høyere enn bevilgningene til barn og
unge. I den forbindelse har jeg et spørsmål: Betyr
ikke dette at vi samtidig som vi setter politiet i stand til å bekjempe
kriminalitet, er nødt til å tenke langt tøffere
når det gjelder forebygging? Betyr det ikke også at
sjøl om en trekker inn all verdens tiltak til politi, men
ikke forebygger, vil en ikke ha sjanse til å bekjempe kriminaliteten?

  Jeg kan svare veldig enkelt på dette.
Jeg kan svare ja. Men la meg få tilføye en ting: Jeg
synes den økningen i ressursene til politiet som har skjedd
gjennom 1990-tallet, har vært helt riktig og helt nødvendig.
De tallene representanten beskriver, kan jeg ikke forholde meg til,
men at det er forferdelig viktig å gjøre noe når
det gjelder forebygging og hindre rekruttering til de kriminelle
miljøene, er jeg helt enig i.

Stortinget behandlet i juni en handlingsplan
mot barne- og ungdomskriminalitet. Det vi i tillegg arbeider med
i Regjeringen, er å gå videre på den
delen som går på reaksjonssiden, nemlig at barn
og unge – også under 15 år     – er
nødt til å møte reaksjoner når
de gjør noe galt. Der fungerer det ikke godt nok i dag,
og det vil vi komme tilbake til i løpet av våren.

 Vidar Bjørnstad – til
oppfølgingsspørsmål.

  Jeg er også opptatt av politifolks
sikkerhet og at de i nødvendige situasjoner skal ha adgang
til bevæpning. Men når alvorlige hendelser skjer, får
en ofte inntrykk av at det aldri tidligere har vært politisk
debatt på det samme området. 

Men vi hadde en gjennomgang av politifolks
sikkerhet våren 1999 – også når
det gjaldt muligheter for bevæpning. Daværende
justisminister i sentrumsregjeringen konkluderte med at det ikke
var behov for endring i regelverket. Det ble påpekt at
det var og er anledning til lagring av våpen i politibil,
og at lagring/bruk avgjøres av den lokale politimester,
som kjenner behovet best. Og det ble opplyst om at det var tilnærmet
100 pst. dekning med hensyn til at hver operative tjenestemann
har utlevert et eget våpen.

Jeg ønsker bare å få bekreftet
om situasjonen er slik som den er beskrevet av daværende
justisminister i sentrumsregjeringen, eller om det er noe som har
endret seg vesentlig.

  Situasjonen er omtrent den samme i dag. 

Når jeg likevel i mitt svar til representanten
Hagen sa at vi selvfølgelig diskuterer rutiner, skyldes
det at når politiet ber om å få diskutere
de konkrete rutinene, er vi selvfølgelig åpne
for det for å se om vi kan gjøre ting bedre
og enklere. Men prinsippet må ligge klart fast. Det skal
være en terskel før politiet bevæpner
seg, og vi skal ikke ha noen alminnelig bevæpning av norsk
politi.

 Jørn L. Stang – til
oppfølgingsspørsmål.

  Jeg noterte at statsråden snakket
om interesser til representanten Hagen. Og det er vel slått
fast her nå at statsråden nok en gang og på lik
linje med sin partifelle da vi diskuterte sikkerheten for polititjenestemenn,
vektlegger sikkerheten for kriminelle elementer mer enn sikkerheten
for politiet og omgivelsene. Det virker som det er slått
fast nok en gang av justisministeren.

Jeg vil spørre om ikke justisministeren
er klar over det som er i ferd med å skje i Norge når
det gjelder kriminelle elementer fra utlandet og organisert kriminalitet.
Er ikke statsrådens holdning en invitt til kriminelle elementer
fra utlandet om at her er det vær så god å forsyne
seg, for her møter man et politi uten nødvendig
makt og midler til å stoppe organisert kriminalitet?

  Jeg mener svaret på det er nei.

Politiet i Oslo bevæpnet seg 500 ganger
i fjor, så det er ikke slik at politiet ikke har tilgang
på våpen eller ikke kan bruke våpen i
de situasjonene det er behov for det. Spørsmålet
er om de skal gå med våpen hele tiden.

Men det vi vet fra sammenlignende undersøkelser – og
nå er det mulig jeg gjentar meg selv – er at skyteepisoder
og det totale antall skadede, og da snakker jeg nødvendigvis
ikke om skadede kriminelle, er langt høyere i vårt
naboland enn her. Og det er minst like mye sikkerheten
til politiet jeg som statsråd er bekymret for når
jeg sier at vi ikke skal ha en alminnelig bevæpning av
norsk politi. Jeg tror sikkerheten til politiet kan være
vel så mye i fare hvis vi har en alminnelig bevæpning
av norsk politi, fordi det lett vil føre til en opptrapping
og en spiraleffekt i våpenbruken mellom politiet og kriminelle miljøer.
Hvis kriminelle miljøer vet at politiet har en alminnelig
bevæpning, er også faren for at de jevnlig bevæpner
seg desto større.

 Odd Einar Dørum – til
oppfølgingsspørsmål.

  Statsråden og jeg har den felles
oppfatning at vi ikke skal ha alminnelig væpning av norsk
politi. Men da er det desto viktigere at politiet er forberedt på de
situasjonene hvor våpenbruk er aktuelt. Jeg vil derfor
be statsråden her bekrefte at det nå ligger til
grunn at politifolk skal ha sitt personlige håndvåpen, og
at de har en trening i forhold til dette som er dekkende for situasjonen,
og at det spesielt blir vurdert i forhold til Oslo politidistrikt,
slik at man vet at treningen er bra.

  Alle politifolk i Oslo – i hvert
fall de som går patrulje – har sitt personlige
våpen. Det skal de fortsatt ha, og de skal ha trening. 

Og igjen: Politimesteren i Oslo bekreftet senest
i dag morges at de mener at den treningen politiet i Oslo får,
er god. Det er noe av grunnen til at det ikke har vært
utløst skudd fra politiet i Oslo siden 1994.

 Vi går videre til neste
hovedspørsmål.

  Jeg hadde egentlig tenkt å stille
spørsmål i den samme leia, men jeg frafaller det
i og med at jeg synes at det nå bør være
viktigere for statsråden å konsentrere seg om å få avvæpnet
de kriminelle miljøene enn å være opptatt
av hvilke måter man skal fortsette i et våpenkappløp.

Jeg vil derfor henlede oppmerksomheten på det
som skjer i trafikken. Hvert år dømmes rundt 40
bilister for uaktsomt drap, ifølge Dagbladet den 7. desember
1999. Det ble også hevdet at legdommere som meddommere
i andre slike saker lar seg sterkt påvirke av fagdommernes veiledning – ja,
så sterkt at de faktisk føler seg presset til å gå fra
frifinnelse til domfellelse. Det er dramatiske opplysninger, og
foranledningen til et spørsmål om kvalitetssikring
av rettssystemet vårt. Det er vedtatt en del ting som skal
iverksettes. Informasjonsbrosjyren skal forbedres, man
vil lage informasjonsfilm, og departementet skulle se nærmere
på utvelgelsesprosedyrene for meddommerne.

Hva er gjort, og er justisministeren fornøyd
med dagens situasjon?

 Representanten begynte med uaktsomt bildrap,
så jeg var i ferd med å svare på det
i hodet. Det representanten spør om, er meddommerordningen,
slik jeg forstår det.

Generelt sett mener jeg at den meddommerordningen vi
har i Norge, er god og riktig. Det departementet arbeider med, og
som vi tar sikte på å få ferdig slik
at det også kan behandles i Stortinget før den
neste oppnevningen av meddommere, er en gjennomgang av hele lekdommerordningen,
utvelgelsesprosedyrene osv. knyttet til dette, med den målsettingen å kunne
fremme eventuelle endringer til Stortinget, slik at de kan tre i
kraft før neste kommunevalg, som altså er det
tidspunktet man oppnevner nye meddommere. 

 Der er framkommet opplysninger som til dels
er dramatiske, om at det f.eks. i en bildrapssak hevdes følgende
av to av meddommerne: Vi hadde tenkt å gå for
frifinnelse, men fagdommer opplyser at hvis vi gjør det,
vil vedkommende få en strengere dom i neste rettsinstans.
Føler statsråden at dette er med på å styrke
den demokratiske siden ved vårt rettssystem, og at rettssikkerheten
på den måten er ivaretatt? Vil dette bli tatt
hensyn til i den prosedyren som statsråden nå har
beskrevet at man jobber med, eller vil man fortsette som nå,
men med noen forbedringer av et eller annet slag? Hovedinnholdet
i spørsmålet er: Fungerer dagens meddommersystem
slik at vi kan være sikre på at det er rettsstaten
vår verdig? 

 Jeg vil gi et tosidig svar på det.
Hvis det er slik at meddommere føler seg presset i en situasjon
til å ta et annet standpunkt til skyldspørsmålet innenfor
den lovgivningen som gjelder, enn det de selv føler er
rett, er jeg enig i at det er galt, og slik skal det ikke være.
Men jeg tror også at vi må være klar
over at når meddommere i enkelte tilfeller ikke ønsker å dømme, kan
det være fordi det er noe galt med lovgivningen, og at
rettsbevisstheten hos meddommerne tilsier at dette ikke skulle vært
straffedømt. Da er det en oppgave for Stortinget som lovgiver å se
på om loven er riktig. 

Jeg ser ikke bort fra at noe av temaet i en
sak om bildrap er at meddommerne, eller juryene tidligere, føler
at det å straffe noen for noe som de selv har gjort mange ganger,
er tungt, og at de dermed reagerer, mens den juridiske dommeren
sier at slik er loven, og hvis man mener at det og det og det har
skjedd, er det uaktsomt etter loven, og derfor skal det være
en pådømmelse. 

 Vi går videre til neste
hovedspørsmål. 

  Jeg vil gjerne stille spørsmål
til justisministeren. 

Stortinget har de siste tre årene
vedtatt en rekke ting for å øke tempoet i straffesaksbehandlingen:
Det skal være lettere å bruke varetekt for gjengangere,
dom skal skje raskt, også ved bruk av hurtigdomstol, og
soning skal skje umiddelbart etter dom. Likevel er det enkelteksemplene
som illustrerer for oss om praksis er slik som Stortinget har ønsket.
Sommeren 1998 ble en mann brutalt drept i Oslo sentrum. Fortsatt
går drapsmannen fri, han er dømt, men han er ennå ikke
innkalt til soning. Det begynner å nærme seg tre år
siden. 

Mine spørsmål til justisministeren
er: Kan du skjønne at dette gjør situasjonen for
de pårørende enda tyngre, og at det bryter ned
folks rettsfølelse? Og vil du påse at man for
fremtiden blir overført direkte fra dom til soning i slike
grove voldssaker? 

 Man trenger ikke å gå til enkelteksempler
for å bli opprørt over den tiden det tar fra det
er begått en straffbar handling, og til reaksjonen kommer.
Man kan bare se på tallenes kalde, klare tale for å bli
opprørt over det. Det tar altfor lang tid, og vi er nødt til å greie å arbeide
ned den tiden. Derfor er det veldig bra at storting og regjering
i fellesskap arbeider såpass intenst med det som vi gjør. 

Heldigvis går det i riktig retning.
Den gjennomsnittlige saksbehandlingstiden har gått
klart ned i løpet av 2000, og også antallet restanser
er blitt ganske kraftig nedbygd i løpet av fjoråret.
Vi går i riktig retning, men det ligger over hundre tusen
saker hos norsk politi som er på vei gjennom strømmen,
og derfor er det dessverre ikke slik at vi bare kan vedta kortere
straffesaksbehandlingstid. Vi er nødt til å gjøre
alle de små tingene til sammen som vi akkurat nå driver
med, enten det nå er en ny straffesaksinstruks eller lovendringer.
Det er nå et høringsnotat ute med forslag
til en rekke lovendringer med sikte på å redusere
straffesaksbehandlingstiden, og det er satt i gang kurs for påtalejurister
for å få bedre rutiner når det gjelder
behandlingen av dette. Jeg tror representanten Krohn Devold og jeg
er helt enige om at det er en helt sentral oppgave å få saksbehandlingstiden
ned, og det skal ikke ta så lang tid som det vi ser både
generelt og i en rekke enkeltsaker. 

 Det er viktig å plassere et utøvende
ansvar hos justisministeren. Vi trenger verken kurs eller lovendring
for å sikre at folk som har en rettskraftig dom, faktisk
blir sendt til soning. 

Høsten 1998, det er nesten to og et
halvt år siden, sa Stortinget at det skulle ta maks to
måneder fra rettskraftig dom til soning. Høyre
og Fremskrittspartiet hadde forslag om at det skulle skje umiddelbart.
Vi sa også i justiskomiteen i november i år at
hvis det var fengselskapasiteten som var problemet, fikk
man dublere på cellene i enda sterkere grad enn
det som skjer i dag. 

Mitt spørsmål til justisministeren
er: Kan du love meg en gjennomgang av alle rettskraftige dommer
for vold som er falt, for å sikre at domfelte fremover
blir innkalt til soning innenfor den grensen som Stortinget vedtok
i oktober 1998? 

 Presidenten ber om at tale rettes
til ministeren, og ikke i en mer – skal vi si – privat
form. 

 Beklager president, jeg lot følelsene
løpe av med meg. 

 Det kan ikke presidenten gjøre
noe med! 

(Munterhet i salen)

  Hvis jeg skulle ha noen grunn til å tro
at en gjennomgang av de rettskraftige dommene vil føre
til at man klarer å få de domfelte inn til soning
før man i dag klarer det, skal jeg gjøre det.
Det viktigste er imidlertid at vi har nok fengselsplasser til at vi
klarer å få satt folk inn til soning i det tempoet
vi ønsker. Jeg er helt enig med representanten Krohn Devold
i at det bør skje så fort som mulig, og at fristen
på to måneder skal holdes. Vi skal gjerne dublere
i den grad det er forsvarlig i det enkelte tilfelle, og det foregår
dublering i celler i dag nettopp for å få soningskøen
unna. Men utfordringen i dag er at vi ikke har så mange
fengselsplasser, særlig på østlandsområdet,
som vi skulle ønske, og derfor er det i dag lengre kø enn
det burde være. Den arbeider vi for å få ned,
men noe av det dreier seg rett og slett om å bygge nye
fengsler, og jeg har dessverre ingen tryllestav til å få opp
nye fengsler på null komma niks.

 Vi går videre til neste
hovedspørsmål.

 Jeg vil rette et spørsmål
til helseministeren.

I november bevilget Stortinget, alle partier
unntatt Arbeiderpartiet, 1 milliard kr til behandling
av pasienter i utlandet. Etter at Stortinget vedtok å bevilge
pengene, er det fra en rekke hold kommet fram at det finnes en restkapasitet
for behandling i Norge som står uutnyttet; det har kommet
brev fra lederen i Norsk Ortopedisk Forening, henvendelser fra Martina
Hansens Hospital og også fra mindre sykehus, som sykehuset
i Mo i Rana, Røde Kors Klinikken osv. Det betyr at en del
inngrep som nå foretas i utlandet, sannsynligvis kunne
ha vært foretatt langt rimeligere i Norge, og med mindre
belastning for pasientene. 

Jeg vil stille helseministeren spørsmålet
om han ser for seg at de midlene kan brukes på en økonomisk
mer regningssvarende måte, og mer målrettet overfor
pasientene, ved å benytte i hvert fall en del av denne
summen i Norge istedenfor å sende pasientene til utlandet.

 Jeg oppfatter det vedtaket flertallet i Stortinget
den gang fattet, som et vedtak om å benyttet inntil 1 milliard kr
til finansiering av behandling av norske pasienter i utlandet. Det
går for så vidt klart fram av det vedtak som ble
fattet, at jeg som helseminister ikke har noen fullmakt til nå å begynne å omdisponere
de midlene til anvendelse for tilsvarende pasientbehandling
i Norge.

Jeg vil legge til at jeg tror, når
det nå pekes på at man er blitt kjent med at det
er kapasitet tilgjengelig også ved norske behandlingsinstitusjoner,
at det må ha vært godt kjent i lang tid at det
er situasjonen. Vi har pekt på lenge at problemet i stor
grad er å organisere virksomheten i norsk sykehusvesen
på en slik måte at vi får utnyttet kapasiteten – det
er ikke situasjonen i dag. Men det er et annet spørsmål
enn det som gjelder pasientbehandling i utlandet.

Jeg vil også legge til at når
det nå pekes på at det finnes eksempler på at
dette ville kunne blitt gjort rimeligere, så er min oppfatning
at da Stortinget fattet sitt vedtak, var kostnadssiden, eller for
den del prisspørsmålet for de enkelte typer av
behandlinger, ikke et tema. Men jeg gjentar: Jeg har ikke noen fullmakt
til å omdisponere den milliarden Stortinget bevilget til
finansiering av behandling i utlandet, til tilsvarende behandling
i Norge.

  Jeg syns at helseministeren omgår
hele spørsmålet, for jeg spør jo om helseministeren ønsker
seg denne type fullmakt. Mener helseministeren at det vil være
en fornuftig bruk av ressursene målrettet å sette
inn deler av disse midlene mot norske sykehus, som sannsynligvis
kan foreta behandlingen langt rimeligere enn det en kan i utlandet?
Og det har altså helseministeren til nå ikke svart
på, til tross for at han en rekke ganger har blitt stilt
de spørsmålene.

  Jeg mener det spørsmålet
representanten Ballo her tar opp, er et annet spørsmål
enn det å omdisponere den milliarden som Stortinget har
bevilget til det nevnte formålet, nemlig pasientbehandling
i utlandet. 

Et annet spørsmål er om vi
i tillegg til det som Stortinget vedtok å bevilge for pasientbehandling
i Norge under behandlingen av statsbudsjettet i høst, nå skal
gå inn for å bruke enda mer penger til denne behandling.
Det er et spørsmål man gjerne kan reise, men det
er et helt annet spørsmål enn spørsmålet
om man skal bruke av den milliarden som Stortinget har bevilget
til dette formål i utlandet. Det er jo ikke slik nå heller
at det er mangelen på penger som sådan som er
spørsmålet i denne sammenheng. Og om det skulle
være slik at Stortinget nå kommer til en annen
konklusjon enn det som var konklusjonen for noen måneder
siden da man behandlet denne saken, må man i tilfelle hente
finansieringen andre steder enn å ta av den milliarden
som er bevilget til dette bestemte formål.

 Det blir oppfølgingsspørsmål – Harald T.
Nesvik.

  Jeg tror de fleste av oss i denne sal har
visst at dersom man hadde tilført mer penger, ville det
være kapasitet i det norske helsevesen, både innenfor
private klinikker og innenfor sykehusene, til å utvide
tiden til operasjoner og den biten der.

Enkelte medlemmer fra Arbeiderpartiet i sosialkomiteen
har uttalt bl.a. at en del av denne milliarden kanskje bør
brukes innenlands. Jeg vil derfor be helseministeren om å bekrefte,
eller avkrefte, om det er tilfellet at disse pengene skal brukes
i utlandet, slik som forslaget går ut på, eller
om man også i Arbeiderpartiet vurderer å endre standpunkt
til dette nå i etterkant. Stortinget har jo vedtatt dette
fordi stortingsflertallet tidligere ikke har villet øke
bevilgningene til norsk helsevesen.

  Det vedtaket som Stortinget fattet om dette,
ble fattet mot Arbeiderpartiets stemmer og for så vidt
mot Regjeringens råd, ikke fordi vi på noen måte
var imot behandling i utlandet, men fordi vi mente saken burde utredes
på en annen måte, og legges fram for Stortinget
og ses i sammenheng med budsjettene for øvrig. Når
det nå er vedtatt, oppfatter jeg det som min oppgave som
helseminister å gjennomføre dette vedtaket på en
så effektiv måte som mulig og i samsvar med Stortingets
forutsetninger om at midlene skal brukes til finansiering av behandling
av norske pasienter i utlandet. 

Så må jeg igjen si: Det kan
godt være at man ønsker å drøfte
spørsmålet om man i tillegg til det som allerede
er bevilget til pasientbehandling i Norge for inneværende år,
37–38 milliarder kr, finner det riktig å bevilge
mer, men det mener jeg er et annet spørsmål.

 Are Næss – til
oppfølgingsspørsmål.

  Begrunnelsen for Stortingets vedtak var tosidig:
manglende kapasitet i Norge, antatt manglende kapasitet
iallfall, og budsjettbalansen. Hvis det nå viser seg at
en kan se bort fra disse to forholdene, og tatt i betraktning at
det å sende pasienter til utlandet betyr at vi også eksporterer
medisinsk kompetanse og erfaring samt at vi importerer en del multiresistente
bakterier, vil helseministeren være enig med meg i at det
ikke er noen helsepolitiske fordeler med å bruke disse
midlene til behandling av norske pasienter i utlandet fremfor i
Norge?

  Jeg tror for det første at man ikke
uten videre kan se bort fra de forutsetninger som var så sterkt
fremme på det tidspunkt Stortinget fattet sitt vedtak.
Jeg tror for øvrig heller ikke at det her er snakk om en
eksport av medisinsk kompetanse fra Norge. Får vi lagt
opp dette fremover på den måten vi i utgangspunktet
hadde som intensjon, vil jeg snarere si at vi vil knytte det opp
til et samarbeid med fagmiljøer i utlandet som også kan
innebære en tilførsel av medisinsk kompetanse
til Norge. Smitteproblematikken er alvorlig og må håndteres
deretter, men jeg har så langt god grunn til å tro
at med det omfang og den organisering denne virksomheten vil få,
vil man være i stand til å håndtere den.

Men, som sagt, selv om man nå har
fått fram flere opplysninger om manglende kapasitetsutnyttelse
i Norge – kanskje en av de mest umiddelbare effekter av
denne bevilgningen er at det er kommet så klart fram – tror
jeg at man til tross for det fortsatt vil være i den situasjon
at det vil være riktig å behandle norske pasienter
også i utlandet.

 Ola D. Gløtvold – til
oppfølgingsspørsmål.

  Helseministeren og jeg har kommunisert om
denne saken en stund pr. brev. Jeg er litt forundret over helseministerens
synspunkt i dag, men vi kan vel være enige om at i hvert
fall har denne milliarden som ble bevilget, utløst en bedre
oversikt over kapasitetssituasjonen i norsk helsevesen og sykehusbehandling.

Det er vel riktig at helseministeren ikke har
mandat til å bruke denne milliarden innenlands i dag. Men
det er klart at det er opp til Stortinget å endre mandatet,
og det er også slik at det er opp til helseministeren å ta
initiativ for å utløse flere ressurser eller prøve å få Stortinget
til å endre mandatet for seg. Hensyn til pengene skal begge parter
ta, men hovedansvarlig for helsen er helseministeren.

Og jeg vil spørre helseministeren:
Er det ikke slik at hensynet til pasienten bør veie tyngst
i denne situasjonen? Da vil det vel være en fordel med
behandling i Norge i de fleste tilfeller. Helsebehandlingens
kvalitet er størst her, og risikoen ved utenlandsbehandling
er relativt stor. Vil helseministeren bruke initiativretten sin
til å bidra til dette?

 Presidenten minner igjen om taletiden.

  Det skal ikke være noen tvil om at
det er hensynet til pasientene som veier tyngst, og som egentlig
er det eneste hensyn som betyr noe i denne sammenheng. Jeg tror
også at de som fattet vedtaket i Stortinget den gangen,
gjorde det ut fra de beste intensjoner når det gjelder
behandling og behandlingskapasitet for norske pasienter. Jeg har
ingen grunn til å reise noen tvil om det, selv om vedtaket
altså skjedde mot Regjeringens råd og Arbeiderpartiets
stemmer. Men jeg mener fortsatt at det er riktig av Norge under
bestemte vilkår å utnytte muligheter til å trekke
på kompetanse og kapasitet i utlandet når det
er til fordel for norske pasienter – og det er det vi ønsker å gjøre.

Stortinget fattet dette vedtaket uten initiativ
fra Regjeringens og helseministerens side. Stortinget har selvfølgelig
også mulighet til å endre sitt eget vedtak, men
jeg må se det som min oppgave å gjennomføre
det vedtaket og dessuten gjennomføre de tiltak som er nødvendige
for å øke behandlingskapasiteten i Norge.

 Inge Lønning – til
oppfølgingsspørsmål.

 Denne spørsmålsrunden, som
på mange måter er en reprise på en tilsvarende
spørsmålsrunde for en uke siden – den
gang var det riktignok statsministeren som besvarte de samme spørsmål – aktualiserer
kanskje spørsmålet om man bør innføre
en ny spontanspørretime hvor Stortinget kan stille spørsmål
til seg selv, istedenfor å omadressere dem via en statsråd.
Men det er jo nyttig, og jeg forstår statsråden
slik at han er enig i at denne milliardbevilgningen er vel anvendte
penger hvis den har fått frem sannheten om den ledige kapasitet
i det norske helsevesen.

Mitt spørsmål til statsråden
er: Er statsråden kommet så langt at han har gjort
seg klare tanker om hvordan han skal utnytte det budskapet som nå kommer
fra våre norske helseinstitusjoner om ledig kapasitet?

  Jeg må for det første si
meg enig i at en del av de spørsmålene som er
stilt, føler jeg at jeg selv også til dels må returnere
til Stortinget. Jeg må også si at jeg nok mener
at å bevilge 1 milliard kr med det formål å få fram
informasjon om ledig kapasitet, vil jeg ikke karakterisere som vel
anvendte penger. Men det jeg sa, var at en av de første
effekter av bevilgningen var kanskje at det fremkom atskillig mer
informasjon om ledig kapasitet enn det som i hvert fall var gitt
i den form tidligere. 

Og så gjentar jeg at jeg tror nok
det var kjent for de fleste som arbeider med disse problemstillingene,
at problemet i norsk sykehusvesen vel så mye er å få til
en effektiv organisering og dermed utnyttelse av kapasiteten som
det er et spørsmål om å tilføre
mer penger for å få behandlet flere. Sånn
sett kan jeg også svare bekreftende på at vi fortsatt
arbeider med ytterligere tiltak for å se hvordan vi kan
få utnyttet bedre den kapasitet som er annonsert i den
senere tid.

 Den tildelte taletid er i hvert fall
kapasitetsmessig vel utnyttet.

Vi går videre til neste hovedspørsmål. 

  Jeg vil også stille spørsmål
til helseministeren, men om et helt annet tema.

Det raser nå en debatt om kugalskap
i de fleste europeiske land, og det er en betydelig engstelse blant
forbrukere i de fleste land for denne sykdommen. Det er kun fire
land i Europa som så langt ikke har påvist smitte
av kugalskap, og ikke minst på grunn av at vi har dyktige fagfolk
som har vært restriktive, regnes Norge for å være et
av de tryggeste land i så måte. Risikoen for at
det skal befinne seg smitte her til lands, er derfor særdeles
liten. Men til tross for at vi har en trygg dyrehelsetilstand og trygge
matvarer, fortsetter vi altså med import av levende dyr
fra land som allerede har påvist smitte, hvor enkelte EU-land
har bedt om å få lov til å innføre
importforbud. 

Som ansvarlig for folkehelsen føler
statsråden seg bekvem med de tiltak vi har iverksatt for å ivareta
føre var-prinsippet i forhold til mulig import av smittestoffer?

  Jeg må først ta det forbehold at
de tiltak og det tilsyn som har å gjøre med import
av levende dyr, ikke ligger under helseministerens ansvarsområde,
men under landbruksministerens, og at jeg sånn sett ikke
kan si annet om det enn at jeg ut fra det jeg får orientering
om med hensyn til hvordan den kontrollen håndteres, føler
meg komfortabel med sikkerheten i det som gjøres.

Mitt anliggende i denne sammenheng knytter
seg til kontrollen med matvarer som markedsføres i Norge.
Det er en kontroll som utøves med hjemmel i næringsmiddellovgivningen
og under tilsyn av Statens næringsmiddeltilsyn. Og det
er klart at ikke minst i lys av det man nå har sett eksempler
på i andre land i Europa, har det vært all grunn
til å gjennomgå dette for å forsikre
oss om at vi har et tilsyn og en årvåkenhet som
situasjonen tilsier. I så henseende kan jeg svare at jeg
føler meg bekvem med den måten dette skjer på.

  Fra fagfolkenes side, fra alle faginstitusjonene,
anbefaler man importforbud og hevder at det finnes ingen sikre analysemetoder,
ingen metoder som kan påvise om importerte dyr har smittestoffer,
eller for den del om importert kjøtt inneholder smitte
av kugalskap. Til tross for de faglige rådene har altså Regjeringen
valgt å opprettholde import både av levende dyr
og av kjøtt. Risikoen for at det skal befinne seg smittestoffer
i norske matvarer eller i matvarer som blir solgt på det
norske markedet fra importerte dyr, er dermed også til
stede ifølge fagfolkene. Som ansvarlig for folkehelsen
har statsråden et selvstendig ansvar for å foreta
vurderinger i forhold til den risikoen.

Mener statsråden fortsatt at føre
var-prinsippet i tilstrekkelig grad ligger i bunnen for den politikk
som føres, når det fra fagfolk hevdes at det ikke
kan utelukkes at det finnes smittestoffer i det kjøttet
som befinner seg i butikkene i Norge?

  Mitt svar på det er ja.

 Det blir oppfølgingsspørsmål – Morten Lund.

  I sak etter sak overser denne regjeringen
de helsefaglige rådene – det skjedde når
det gjaldt matsminkedirektivene, det skjer i denne saken – og ikke
bare de helsefaglige rådene, men også det som
sies fra forbrukerorganisasjonene, som gikk imot godkjenning av
matsminkedirektivene, og som nå gir råd om at det
ikke skal importeres levende dyr eller produkter til Norge, og det
gjelder på nordisk basis. I andre land treffer EU-medlemmene
ensidige sikkerhetstiltak på tvers av EU. I Norge er vi
opptatt av ensidig EU-tilpasning, uavhengig av de helsefaglige rådene.

Vi vet for lite om smitteveiene når
det gjelder kugalskap, og om treffsikkerheten av testene. Det ble
bekreftet senest i går da komiteen var på Veterinærinstituttet.
Import av levende storfe og kjøtt kan være import
av smitte, sies det også derfra. 

Hvorfor skal vi skille oss så mye
ut fra EU-medlemmene på dette området?

  Jeg forstår at spørsmålet – hvis
jeg oppfattet det riktig – er hvorfor vi skal atskille oss
så mye fra EU-landene på dette området.

Det er klart at på en rekke områder
opptrer vi i Norge annerledes enn EU-landene gjør, og i
så henseende er det vel også representanten Lund,
i enkelte tilfeller i hvert fall, som mener at vi nettopp skal oppføre
oss annerledes. 

Det jeg legger vekt på i denne sammenheng,
er at vi sørger for at vi har en matvarekontroll i vårt
land som er i samsvar med den lovgivning Stortinget har fastlagt,
og som i tilstrekkelig grad ivaretar de risikomomenter som her er
vurdert. Det mener jeg vi gjør i dette tilfellet, og det
sier jeg uavhengig av om vi i så henseende kan oppføre
oss annerledes enn EU gjør.

 Vi går videre til neste
hovedspørsmål.

  Jeg vil få lov å stille
et spørsmål til den ærede helseminister.

Sosial- og helsedepartementet har sendt ut
et høringsnotat om den statlige overtakelsen
av spesialisthelsetjenesten, og Fremskrittspartiet må rose
helseministeren for mye av innholdet i det notatet. Det som overrasker
meg, er at når jeg går igjennom notatet, står
det helt klart at når det gjelder rusomsorgen som utøves
i den enkelte fylkeskommune, vil dette bli liggende igjen hos fylkeskommunen
og dermed ikke få den samme oppfølgingen fra staten
som den øvrige helsetjenesten vil få.

Vil statsråden når man går
til behandling av denne saken, også vurdere å ta
rusomsorgen med inn i den statlige overtakelsen?

  Igjen er svaret ja.

  Jeg vil takke statsråden for svaret
han kom med der. Det er betryggende å høre at også statsråden
er inne på de samme tankene som undertegnede – at
det nå er viktig at vi får samkjørt dette
området. Norge er tross alt den nasjonen i Europa nå som
har de desidert høyeste tallene når det bl.a.
gjelder overdoser. 

Spørsmålet mitt til helseministeren
i så henseende er: Har helseministeren noen tanker og vyer
rundt akkurat dette, slik at vi ved en eventuell statlig overtakelse
kan få iverksatt tiltak som bedre kan møte problemstillingen
på dette feltet?

  Jeg kunne også her svart ja – for
så vidt som jeg har noen tanker om det. Jeg må ta
det forbeholdet at jeg i så fall ville gå inn
på en annen statsråds ansvarsområde,
nemlig sosialministerens. Jeg vil foretrekke å få anledning
til å gå igjennom disse spørsmålene
med sosialministeren, og jeg viser til at det også er spørsmål
som vi eventuelt vil komme tilbake til Stortinget med i forbindelse
med proposisjonen som vi forbereder om det statlige ansvaret for
spesialisthelsetjenesten.

 Ola D. Gløtvold – til
oppfølgingsspørsmål.

  Det er interessant å være
med på å legge på plass brikkene i dette
puslespillet som heter statsforetak og statlig ansvar for helsesektoren.
Men helsesektoren hører nært sammen med sosialsektoren,
og det var det som også kom fram nå ved Nesviks
spørsmål. Og helseministeren bekreftet at rusomsorgen
skal tas over av staten.

Men så har vi en veldig klar link
mellom rusomsorg og familievern/barnevern. Jeg har lyst
til å stille følgende tilleggsspørsmål
til helseministeren: Hva vil helseministeren gjøre med
dette, som er så nær knyttet til førstelinjetjenesten
og kommunal omsorg? Vil også barnevernet og familievernet
nå bli tatt over fullt og helt av staten?

  For det første vil jeg ta forbehold
i forhold til at jeg skulle ha bekreftet at staten vil overta ansvaret
for rusomsorgen. Men det jeg bekrefter klart, er at vi som ledd
i det arbeidet vi nå gjør, og også på bakgrunn
av de tilbakemeldinger vi får fra høringsrunden,
vil vurdere også det spørsmålet.

De spørsmål som representanten
Gløtvold tar opp, som gjelder området barnevern/familievern,
er jeg klar over er et til dels vanskelig grenseområde
også i dag. Det er det, enten det er fylkeskommunene eller
det måtte være staten som sitter med eieransvaret
innenfor spesialisthelsetjenesten. Det i seg selv at staten eventuelt
skulle overta eieransvaret for spesialisthelsetjenesten, er ikke utløsende
for en avklaring av disse spørsmålene. Men jeg mener
at det er spørsmål som uansett krever en avklaring,
og ser fram til å komme tilbake til det.

 Vi går videre til neste
hovedspørsmål.

  Jeg vil gjerne stille justisministeren et
spørsmål.

Jeg vil vise til VG fra mandag 22. januar,
der jeg kan lese at en rekke blødere er blitt påført
hepatitt C ved behandling i norske sykehus. Ved behandling av erstatningssaken
har faginstansen Statens helsetilsyn, på bakgrunn av grundige
medisinske vurderinger, anbefalt en erstatningssum til den enkelte.
Min forbauselse var stor da jeg leste at Justisdepartementet har
overprøvd Statens helsetilsyn og innstilt på betydelig
lavere erstatningssummer overfor Stortingets billighetserstatningsutvalg, som
tar den endelige avgjørelsen.

Mitt spørsmål til justisministeren
blir da: Mener statsråden at Justisdepartementet har fagkunnskap
som gjør det i stand til å overprøve
Statens helsetilsyn, som er en uavhengig faginstans?

  Justisdepartementet er i denne sammenheng
sekretariat for Stortingets billighetserstatningsutvalg og er således
fullt og helt underlagt Stortingets egne ordninger, og er altså ikke
en del av statsrådens og Regjeringens ansvar i denne forbindelse. Det
er Stortingets billighetserstatningsutvalg som også tar
stilling til den erstatningssum som skal utbetales. 

Det jeg kjenner til av den saken mer konkret,
er at den anbefalingen sekretariatet til Billighetserstatningsutvalget
har gitt til Billighetserstatningsutvalget, er basert på en
vurdering av de tidligere vedtak Billighetserstatningsutvalget,
og for så vidt Stortinget selv i forbindelse med klage,
har fattet og gitt av erstatning i tilsvarende eller lignende saker.
Utover det har jeg lite å tilføye.

  Jeg takker statsråden for svaret. 

Dette spørsmålet dreier seg
ikke bare om jus, og derfor går mitt oppfølgingsspørsmål
til helseministeren.

Det er betryggende at helsetjenesten nå har
behandlingsmetoder som sikrer at alle blodprodukter er fri for hepatitt
C-virus. Mange blødere har ofte tilleggsdiagnoser, og å bli
smittet med hepatitt C er en stor ekstrabelastning for disse. Penger
gir ikke helsen tilbake, men kan gjøre hverdagen enklere
for de 100 som er smittet.

Hvordan ser helseministeren på at
faginstansen, som er Statens helsetilsyn, overprøves av
Justisdepartementet i slike saker?

  Jeg har fått et oppfølgingsspørsmål
til en sak som jeg må være åpen og si
at jeg i farten ikke føler meg komfortabel med å svare
på. Jeg kjenner ikke så godt til saken engang
at jeg kan gi et fyllestgjørende svar. Jeg ber derfor om å få komme
tilbake til det ved en senere anledning.

 Vi går da videre til siste
hovedspørsmål.

  Mitt spørsmål går
til helseministeren, og gjelder behandlingskapasiteten
ved våre sykehus.

For Høyre er utgangspunktet at når
det ikke er kapasitet ved offentlige sykehus i Norge, skal pasientene
kunne ta med seg pengene til private sykehus eller til behandling
i utlandet. Det viktigste er at pasientene får behandling.
Derfor støttet vi også bruken av den ene milliarden. 

Det er helt klart muligheter for norske sykehus
til å behandle flere enn de gjør i dag. Et oppslag
i VG i forrige uke viser at kirurger bruker bare fire timer hver
uke på operasjon. Det er sløsing med legenes kompetanse
og arbeidskraft, og det er pasientene som taper på det.

Jeg er enig i at en bedre organisering og et
statlig ansvar for sykehusene er ett skritt på veien, men
det er også nødvendig å se på hvordan
sykehusene får betalt for det de gjør. I dag får
de betalt for hver pasient, og det skal lønne seg for sykehusene å behandle
flere.

Vil helseministeren vurdere å øke
stykkprisandelen til sykehusene, slik at det kan frigjøres
behandlingskapasitet og gi pasienter i kø raskere behandling?

  Jeg understreker så ofte jeg kan
at jeg tror en bedre utnyttelse av kapasiteten ved norske sykehus
og behandlingsinstitusjoner ikke først og fremst nå er
spørsmål om mer penger, men spørsmål
om hvordan vi organiserer virksomheten, slik at vi får
mer ut av de store beløp som settes inn i tjenesten. Og
jeg mener det er typisk når representanten her viser til
eksempler hvor kirurger opererer relativt få antall timer
i uken. Det er i veldig stor grad et spørsmål
om organisasjon og ledelse i sykehusene, og jeg mener mer så enn
at det er et spørsmål om mer penger. 

Så kan man si – og det tror
jeg det ikke er noen stor uenighet om – at det alltid vil
være forbedringsmuligheter i de finansieringssystemer vi
har. Der kan jeg også bekrefte at jeg mener at de systemer
vi har, skal være gjenstand for løpende vurdering.
Det er en dynamikk i dette som gjør at man ikke kan fastlegge
en finansieringsordning én gang for alle. Fremfor alt utvikler
behandlingsmetoder og kostnadsforhold seg, som gjør det
helt naturlig at de spørsmålene er til løpende
vurdering. Så må man også ta hensyn til
at man ikke kan endre hele tiden, for da går det på bekostning
av forutsigbarheten for de som skal planlegge sin virksomhet. 

Jeg tror at vi i fremtiden også vil
ha et finansieringssystem som er basert på en kombinasjon
av rammefinansiering og innsatsstyrt finansiering. Den innsatsstyrte
finansieringen, ISF, trenger vel først og fremst en gjennomgang
med hensyn til det underliggende DRG-system og satsene for det.
Det er der kanskje de største problemene ligger i dag.
Men i den forbindelse vil man naturlig nok også etter hvert
vurdere hvor stor andel av kostnadene som skal finansieres gjennom
ISF, og hvor mye gjennom rammefinansiering.

 Jeg er enig i at det er nødvendig
med en gjennomgang, og jeg er også glad for at helseministeren
ser det slik. Høyre har foreslått å øke
stykkprisandelen og la pengene følge pasienten direkte
til sykehuset, og ikke ta veien om fylkeskommunen. 

I Akershus har vi nå en situasjon
hvor de statlige midlene som skulle gå til sykehusene for
utført behandling, nærmere 80 mill. kr, er blitt
rotet bort i fylkeskommunen. Det var penger som skulle gått
til å behandle enda flere pasienter. Dette er uakseptabelt. 

Mitt spørsmål til helseministeren
er om han ikke ser det uheldige i at pengene går til fylkeskommunen
eller til de nye helseregionale foretak, slik helseministeren nå har foreslått.
Bør de ikke i stedet gå direkte til sykehusene som
behandler pasientene?

 Jeg mener at det skal være kortest
mulig avstand mellom dem som utfører innsatsen og slik
sett skaper resultatene, og dem som betaler for den innsatsen som
utføres og de resultater som derved oppnås. Det
er et viktig og etter mitt skjønn riktig prinsipp. Jeg
mener også at de forslag som vi nå arbeider med
for en omfattende reform av sykehussektoren, vil føre til
at det blir kortere avstand og mer direkte sammenheng mellom innsats
og resultater og finansiering. Jeg mener det er den veien vi bør
gå, og jeg tror ikke – alle forhold tatt i betraktning – at
det er en mer hensiktsmessig måte å lage en indirekte
vei med midlene via pasienten, enn det er å lage indirekte
veier via andre. Jeg mener at finansieringen bør gå mest
mulig direkte til dem som utfører de pålagte oppgaver.

 Det blir oppfølgingsspørsmål – Olav Gunnar
Ballo.

  Jeg registrerer at helseministeren nå gang
på gang har sagt at det ikke først og fremst er
spørsmål om mer penger, men om bedre organisering,
og det er jeg for så vidt helt enig med helseministeren
i. Og da tilbake til denne milliarden, som også Sonja Irene
Sjøli var inne på: Poenget er her at de pengene
nettopp er bevilget, mens det helseministeren tar til orde for,
er at i den grad man skal utnytte ekstrakapasiteten, skulle det
være via en ekstrabevilgning. Det er komplett ulogisk,
det er jo det motsatte av det helseministeren ellers uttrykker at
han ønsker, nemlig å bruke eksisterende midler
på best mulig måte.

Hva er da helseministerens begrunnelse for
at han ikke ønsker å bruke denne milliarden på best
mulig måte?

 Jeg mener selvfølgelig å bruke
den milliarden på best mulig måte, og jeg mener
også å ønske å bruke den i samsvar
med de forutsetninger Stortinget har vedtatt for det. 

Så har også Stortinget vedtatt
at det neste år skal brukes ytterligere midler til pasientbehandling
i Norge. Jeg er ikke fremmed for å gå inn i en
diskusjon om det skal bevilges ytterligere penger til sykehusene
i Norge. Det er ikke det jeg har sagt i dette, jeg har sagt at jeg
tror det er vel så viktig nå å gjøre
noe med organiseringen som det er å bevilge enda mer penger.
Men det kan godt tenkes at det blir aktuelt å bevilge enda
mer penger også i inneværende år. Men
i så fall er dét spørsmål som
jeg mener man må kunne ta stilling til helt uavhengig av
om det også allerede er bevilget 1 milliard kr til behandling
i utlandet. Det mener jeg er to helt atskilte spørsmål.

 Ansgar Gabrielsen – til
oppfølgingsspørsmål.

  Helsepolitikken er full av paradokser, og
befolkningen stiller seg en masse spørsmål mens
politikerne holder på å diskutere ting som de færreste
forstår. Paradoksene er at vi har Europas beste legedekning,
vi har en input som er like stor som i andre europeiske land, samtidig
som vi har de lengste køene på mange planlagte
helsetjenester. Dette er paradokser som folk ikke forstår.
Vi har altså de lengste helsekøene, og der står
folk ganske rolig og stille ganske lenge, i den grad de er i stand
til å stå.

Kan statsråden forklare det norske
folk og Stortinget hvordan det i all verdens rike kan ha utviklet
seg sånn i dette landet at folk ikke aksepterer å vente
en måned på at bilen skal bli reparert for en
kaskoskade, med en stor egenandel, mens man står tålmodig
i kø i opp til 12–15 måneder og venter
på en helsetjeneste som man skal ha ut etter å ha
betalt inn skatt og folketrygdavgift i årtier? Baserer
Arbeiderpartiet seg på at tålmodigheten skal vedvare
også når statsråden overtar finansieringsansvaret?

 Statsråden har ett minutt
på å svare på denne utfordringen.

  La meg først si at det er bortimot
et filosofisk spørsmål når man skal begynne å spekulere
i 

hvorfor 

en befolkning tilsynelatende
er mer tålmodig når det gjelder å stå i
helsekø, enn når det gjelder å stå i
bilreparasjonskø. Jeg vet ikke om jeg kan gi et fornuftig
svar på det, men jeg vil i hvert fall delvis svare på det
andre spørsmålet. Nei, vi kan selvfølgelig
ikke basere oss på at en slik tålmodighet – om
representanten vil kalle det det – når det gjelder å stå i
helsekø. Vi ser vel eksempler på at det ikke er
det. Jeg tror heller ikke det vil vare ved, og jeg tror ikke det
bør vare ved. Derfor er jeg også så opptatt
av at vi må komme over i en situasjon hvor vi ikke har
disse ventetidene for behandling i Norge. 

 Tiden for den muntlige spørretimen
er nå omme, og vi går over til den ordinære
spørretimen.





                    
                    
                    

 Det blir en rekke endringer i den
oppsatte spørsmålslisten, og presidenten viser
i den sammenheng til den beriktigede oversikt som nettopp er omdelt
på representantenes plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 2, fra representanten
Lars Rise til forsvarsministeren, vil bli tatt opp av representanten
Anne Brit Stråtveit.

Spørsmål 3, fra representanten
Vidar Kleppe til nærings- og handelsministeren, vil bli
tatt opp av representanten Terje Knudsen.

Spørsmål 4, fra representanten
Christopher Stensaker til finansministeren, vil bli besvart av samferdselsministeren
på vegne av finansministeren, som er bortreist. Etter anmodning
fra samferdselsministeren blir dette spørsmålet
flyttet og besvart før spørsmål 9, som
skal besvares av samme statsråd.

Spørsmål 10, fra representanten
Elsa Skarbøvik til fiskeriministeren, vil bli
besvart av samferdselsministeren på vegne av fiskeriministeren,
som er bortreist. 

Spørsmål 11, fra representanten
Leif Helge Kongshaug til fiskeriministeren, vil bli besvart av nærings-
og handelsministeren som rette vedkommende.

Spørsmål 18, fra representanten
Morten Lund til landbruksministeren, vil bli besvart av helseministeren
som rette vedkommende. 

Spørsmål 22, fra representanten
Hallgeir H. Langeland til olje- og energiministeren, blir etter
anmodning fra statsråden flyttet og besvart etter spørsmål
2.





                    
                    








        

Spørsmål 1 


    
        

Spørsmål 2 


    
        

Spørsmål 22


    
        

Spørsmål 3


    
        

Spørsmål 5


    
        

Spørsmål 6 


    
        

Spørsmål 7


    
        

Spørsmål 8


    
        

Spørsmål 4


    
        

Spørsmål 9 


    
        

Spørsmål 10 


    
        

Spørsmål 11


    
        

Spørsmål 12


    
        

Spørsmål 13 


    
        

Spørsmål 14 


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19 


    
        

Spørsmål 20 


    
        

Spørsmål 21 


    
        

Spørsmål 23


    
        

Spørsmål 24


    



                    

 Dette spørsmålet,
fra representanten Lars Rise til forsvarsministeren, blir tatt opp
av representanten Anne Brit Stråtveit.

  Spørsmålet går
til forsvarsministeren:

«Ifølge en rapport behandlet
i Europarådets miljøkomite om miljøeffekter
av krigen i Jugoslavia, er det påvist en sterk økning
i forekomsten av fødselsskader» – fosterskader
skal det nok være – «i områder
hvor det er brukt utarmet uran i bomber, både i Sør-Irak
og Bosnia. 

Hvorfor berørte ikke forsvarsministeren
dette forhold i sin redegjørelse til Stortinget 18. januar
2001, og vil han legge føre var-prinsippet til grunn i
all senere behandling av spørsmål knyttet til
bruk av utarmet uran i ammunisjon?»

  Rapporten representanten viser til, er etter
det jeg forstår, en rapport som Europarådets
miljøkomite la fram 10. januar i år om «Environmental
impact of the war in Yugoslavia on the South-East Europe».
Rapporten – som jeg ikke var kjent med da jeg holdt min
redegjørelse 18. januar – redegjør nærmere for
de miljømessige konsekvenser av luftkrigen mot Jugoslavia
i tidsrommet 24. mars–5. juni 1999, herunder forurensningen
av luft, vann og jord som konsekvens av bombingen av industrianlegg
og infrastruktur. Rapporten berører bruk av ammunisjon
med utarmet uran, men så vidt jeg kan se, inneholder den
ingen ny dokumentasjon eller opplysninger som ikke tidligere er
kjent fra andre kilder, og som var et grunnlag for min gjennomgang
i redegjørelsen i forrige uke. 

Rapporten kartlegger forurensninger etter den
massive luftkampanjen, utslipp av jeteksos og nitrogenoksid og
forurensninger forårsaket av bombingen av industri og oljeanlegg,
bl.a. av 20 kjemiske og petrokjemiske anlegg, som utgjorde om lag
70 pst. av Jugoslavias oljeraffineringskapasitet, 78 industrianlegg
og 42 kraftverk. Forurensning av vann og luft samt skader på landskap, skog
og jord er viet mer plass i denne rapporten enn bruken av ammunisjon
med utarmet uran. Fokus rettes mot tiltak for å redusere
miljøskadene, og rapporten peker på at disse skadene
delvis omfatter land som Albania, Ungarn, Romania, Bulgaria,
Hellas og FYROM. Rapporten, som etter det jeg forstår,
ikke er endelig, har et bredt perspektiv i sin vurdering av skadene
på miljøet i Sørøst-Europa.

Jeg deler dette brede perspektivet. I min redegjørelse 18.
januar la jeg nettopp vekt på at det i tillegg til ulike typer
forurensninger som følge av våpenbruk i et tidligere
krigsområde, også er forurensninger som følge
av ødeleggelser i sivil infrastruktur og industri. Mitt
poeng var at en eventuell sammenheng mellom helseskade og tjenestegjøring
kan ligge i kombinasjonen av flere aktuelle forurensningskilder.

En økning i antall fødselsskader
i Sør-Irak og Bosnia 

kan

 ha
en slik forklaring, selv om vi på det nåværende tidspunkt
ikke bør trekke bastante konklusjoner i noen retning.

Så til slutt til spørsmålet
om føre var-prinsippet. I min redegjørelse 18.
januar uttalte jeg at det for tiden ikke pågår
militær strid som aktualiserer bruk av ammunisjon med utarmet
uran. Om så var tilfellet, er det mitt syn at slik ammunisjon
heller ikke bør benyttes så lenge medisinske årsakssammenhenger
ikke er avklart. Jeg uttalte videre at dette synet ville bli lagt
til grunn for den norske holdningen i NATO-organer som eventuelt
skal forholde seg til spørsmålet. Jeg mener derfor
at jeg i min redegjørelse for Stortinget 18. januar allerede
har svart bekreftende på det spørsmål
representanten nå stiller på representanten Rises
vegne, nemlig spørsmålet om holdning til bruk
av våpen med utarmet uran.

For øvrig vil jeg følge utviklingen
i denne saken nøye. I neste uke skal jeg møte
NATOs generalsekretær, Lord Robertson. Jeg vil da ta opp
ulike sider ved bruken av ammunisjon med utarmet uran, bl.a. de
seneste opplysninger om at det kan være forekomster av
plutonium i disse granatene.

  Jeg takker statsråden for det svaret.
Så vidt jeg har forstått, skal denne saken opp
i Europarådets parlamentariske forsamling i dag, og da skal
man altså debattere spørsmålet om utarmet
uran som går inn i det økologiske kretsløpet,
og som kan føre til kromosomskader og fosterskader. Med
tanke på det er føre var-prinsippet absolutt viktig.
Statsråden hadde derfor en noe smal innfallsvinkel i sin
redegjørelse og omgikk akkurat den delen.

Nå skal Stortinget drøfte
dette om ikke altfor lenge. Men jeg har likevel noen spørsmål:
Vil statsråden sørge for at de som har vært
i området hvor det er brukt utarmet uran, også følges
opp med hensyn til frykt for å få barn med fosterskader?
Hva slags hjelp og støtte kan forventes dersom slike skader
skulle vise seg å oppstå på grunn av
dette? 

Statsråden ser sikkert at det her
er snakk om oppfølging over ganske lang tid. Det er naturlig
at unge soldater føler dette nå som det har vært
skrevet så mye om det, og har en viss frykt for det.

  Jeg deler ikke helt karakteristikken av at
mitt svar i dag eller redegjørelsen i forrige uke var «smal» i
forhold til Europarådets rapport. Tvert imot sa jeg at
det kan være et bredere årsaksspekter bak eventuelle
helseplager enn utarmet uran isolert. Det fine med Europarådets
rapport er at den faktisk tar opp et bredere aspekt enn utarmet
uran, og jeg er altså, som sagt, enig i det utgangspunktet.

Det er veldig viktig at de brede helseundersøkelser som
nå settes i gang, med faglige innspill og råd
fra alle kompetente myndigheter i Norge, er så brede som
mulig, slik at vi ikke sjekker for noe som kommer ut i null, men så kan
det være noe helt annet som er galt. Da har vi misbrukt
en gyllen anledning til å få oversikt. 

Det ligger i forlengelsen av dette svaret at
vi selvsagt også må ha et øye for de
helseaspekter som representanten tar opp i forhold til fødselsskader,
barn osv. Siktemålet må være så bredt
som mulig, slik at vi dekker opp alle mulige skadevirkninger knyttet
til ytre miljøpåvirkning.

  Regjeringen og forsvarssjefen har tatt initiativ
til tiltak, og de «jeg vet-erklæringene» som
det legges opp til, er bra. Statsråden har også sagt
at man vil ta initiativ til at det blir foretatt fullgode helseundersøkelser
ved avslutningen av og ett år etter at personell har avsluttet
internasjonal tjeneste. Kreft kan utvikle seg langsomt, og fosterskader
kan vise seg på et langt senere tidspunkt. Mener statsråden
at det det legges opp til, er tilstrekkelig, eller bør
dette personellet følges opp over lengre tid? Så vidt
jeg vet, er personell som var med i Telemarksbataljonens første
kontingent i Kosovo, ennå ikke personlig informert om de
undersøkelsene og tiltak som er satt i gang for å gi
den tryggheten de trenger etter all omtale i media. Er statsråden
enig i at det burde de ha blitt? Og hvilket tidsperspektiv har han
på informasjon om helseundersøkelser til dem som
er usikker på hva som blir gjort for dem som enkeltpersoner
i denne saken?

Per Ove Width hadde
her overtatt presidentplassen.

  Forsvarssjefens initiativ går ut
på at et stort antall personell som har tjenestegjort i
internasjonale operasjoner – rundt 18 000, sannsynligvis,
siden 1990/91 – skal innkalles til en bredt anlagt
undersøkelse. Jeg har ikke noe grunnlag for å kritisere
ham for å være treg der. Jeg tror det er medisinske grunner
til at de faglige instanser nå må sette seg ned grundig
og være helt sikker på hva de skal undersøke, slik
at opplegget for undersøkelsene blir så godt som
mulig, framfor å reagere på dato dagen etter på noe
som kanskje ikke er et fullgodt medisinsk opplegg.

Jeg er fullt ut åpen for de aspekter
som representanten tar opp når det gjelder oppfølging
av denne type skader spesielt, men det er også mange andre
typer mulige skader. Når vi da legger såpass mye
ressurser inn i en bred undersøkelse og annen oppfølging
som vi gjør – jeg viser til min redegjørelse – er
det veldig viktig at alle faginstanser i Norge, Kreftregisteret
og alt annet, som nå samarbeider med Forsvaret om dette,
har de fornødne innspill, slik at de treffer riktig. Ellers
kan undersøkelsene bli temmelig proforma. Men de aspekter
representanten tar opp, skal vi følge opp.

 Vi går da til spørsmål
22.





                

 Dette spørsmålet,
fra Vidar Kleppe til nærings- og handelsministeren, vil
bli tatt opp av representanten Terje Knudsen.

 På vegne av ærede kollega Vidar
Kleppe går mitt spørsmål til nærings-
og handelsministeren:

«Sjøfartsdirektøren
har nylig indikert at han vet hva som skal til for å sikre
en bedre beredskap langs kysten, men har unnlatt å gi offentligheten
kjennskap til dette. 

Har statsråden noen formening om hva
som skal til for å sikre en bedre kontroll med hva som
ferdes langs kysten, slik at vi i fremtiden kan forebygge ulykker
forårsaket av fartøyer som ligger utenfor den
norske flaggstatkontrollen?»

  Jeg er enig med representanten Terje Knudsen
i at vi bør og må forbedre kontrollen med skip
som ferdes langs kysten vår.

Det er riktig at Sjøfartsdirektoratet
har kommet med flere forslag til tiltak for å bedre beredskapen
langs kysten. De forslag og ideer som er fremlagt fra sjøfartsdirektørens
og Sjøfartsdirektoratets side, er ikke unntatt offentlighet.

Sikkerhet og beredskap langs norskekysten er
et tema som Regjeringen er opptatt av. Dette berører ansvarsområder
under flere statsråder, og vi har allerede gått
inn i en diskusjon om og arbeid med tiltak slik at vi kan legge frem
en samlet pakke for Stortinget, enten det vil bli som en budsjettsak
eller på annen måte. De områdene vi nå vurderer,
er maritim overvåking, lostjeneste, forsering av arbeidet
med elektroniske sjøkart, for å nevne noe. Sistnevnte
punkt er en del av Sleipner-kommisjonens anbefalinger, som Regjeringen
vil følge opp i nærmeste fremtid. Videre vurderer
vi en utvidelse av territorialgrensen fra fire til 12 nautiske mil,
varsling om transport langs kysten og mulighetene for å effektivisere
samspillet mellom ulike aktører i forbindelse med skipsulykker.

For så vidt gjelder erstatningsansvar,
vil jeg gjerne orientere om at nye og betydelig høyere
ansvarsbeløp for norske skip innføres allerede
20. februar i år. Bakgrunnen for dette er vedtakelse av
en egen konvensjon, og vi er det første landet som kommer
til å innføre de ordningene nasjonalt.

Den internasjonale maritime organisasjon vedtok
i oktober 2000 å øke beløpet for oljesøl
fra tankskip. Denne beløpshevingen trer i kraft i 2003.

For så vidt gjelder søl av
bunkersolje, håper jeg at det i Den internasjonale maritime
organisasjon i mars i år kommer til å bli vedtatt
en konvensjon. Det vil styrke det internasjonale regimet når
det dreier seg om erstatning ved søl av olje.

  Jeg takker statsråden for et fyldig
og godt svar. Tillat meg likevel et oppfølgingsspørsmål:
For et par uker siden under et møte i Tromsø fremmet
sjøfartsdirektøren behovet for en overvåking
av skipsfartens aktiviteter utenfor territorialgrensen. Det var for
så vidt statsråden innom. Sjøfartsdirektøren
anbefalte at ansvarlige myndigheter også skulle ha ansvar
for å varsle øvrige etater dersom denne overvåkingen
avdekket unormale forhold. Hans ord var å prioritere proaktive løsninger
fremfor reaktive løsninger. Dette var begrunnet i at det
ofte er rimeligere å forhindre en ulykke enn å rydde
opp etter en ulykke. Har ministeren ytterligere synspunkter på dette?

  Jeg synes at det var et godt forslag det sjøfartsdirektøren
kom med om at vi skal legge oss mer opp til den ordningen som man
har bl.a. i USA. Da vil Forsvaret – Kystvakten – komme
mer inn i bildet og kunne være de som melder fra i forkant.
Dette er ett av de forslagene som ulike departementer nå ser
på sammen, der ikke minst Forsvarsdepartementet, Miljøverndepartementet
og Næringsdepartementet er involvert. Så det er
et viktig spørsmål.

  Har ministeren noen formening om hvordan disse
problemområdene organiseres i våre naboland, og
om noen av disse modellene kan være interessante for Norge? 

  Den ordningen de har i USA med en type kystpoliti,
så å si, virker som å være et bra
forslag å gå nærmere inn på.
Vi går nå gjennom ansvarsforholdet i forhold til
hva som skjedde ved de ulike skipsulykkene vi har vært
oppe i, om det er behov for innstramming for å få systemer
og rutiner til å fungere bedre. Vi vil komme tilbake til
Stortinget med en egen sak om dette, men jeg kan ikke nå si
hvordan den vil bli fremmet for Stortinget.

 Spørsmål 4 vil
bli besvart foran spørsmål 9.





                

 Dette spørsmålet,
fra representanten Christopher Stensaker til finansministeren, vil
bli besvart av samferdselsministeren på vegne av finansministeren.

  Jeg vil fremme følgende spørsmål
til finansministeren:

«De nye rutinene med å fortolle
postsendinger gjør det veldig vanskelig og byråkratisk å bestille
varer fra utlandet. Dette gjelder særlig varer som har
en lav pris, som for eksempel CD-plater. Det har fremkommet mange
eksempler på hvor tungvint dette systemet er. 

Vil statsråden se på denne
saken og fremme tiltak som gjør dette lettere, eventuelt
fjerne toll på varer med lav innkjøpspris?»

 Postordreforsendelser under en viss verdi var
tidligere fritatt for merverdiavgift ved innførsel. Fra
1. mars 1999 ble reglene endret, slik at det nå skal
betales innførselsmerverdiavgift på postordreforsendelser
uavhengig av varens verdi. Jeg vil påpeke at endringen
ikke har noe med toll å gjøre, da dette har vist
seg som en vanlig misforståelse.

Endringen medfører at også postordreforsendelser
med verdi under 200 kr skal fortolles ved ankomst til Norge.

Dersom kunden velger å la Posten fortolle
sendingen for seg, betales et gebyr på 120 kr
for denne tjenesten. Kunden kan hente pakken på nærmeste
postkontor. Kundene har imidlertid også muligheten til
selv å fortolle varen over Internett. En slik fortolling
gjennomføres ved å gå inn på Tollvesenets
hjemmeside på Internett og fylle ut en forenklet tolldeklarasjon.
Posten tar da et gebyr på 50 kr. Kunden må i
dette tilfellet hente varen på nærmeste regionale
postterminal. Tollvesenet oppkrever ikke noe særskilt fortollingsgebyr
i forbindelse med deklareringen av varen, verken når denne
skjer elektronisk eller manuelt.

Den tidligere ordningen med fritak for postordreforsendelser
under en viss verdi var begrunnet ut fra administrative hensyn.
Varemottaker og tollmyndigheter skulle slippe å tollekspedere
småforsendelser. Ordningen medførte imidlertid
en konkurranseulempe for norske næringsdrivende som omsatte
tilsvarende varer etter de alminnelige regler i merverdiavgiftsloven.
Etter en ordinær høringsrunde ble forskriften
under regjeringen Bondevik endret slik at man fikk en
avgiftsmessig likebehandling av norske og utenlandske næringsdrivende.

Det arbeides for tiden med et forenklet system
for fortolling av småpakkene. Postsendinger fra utlandet
er bl.a. et resultat av e-handel. I Regjeringens IT-politikk er
det et klart mål å styrke tilliten til og redusere
barrierene for e-handel i Norge. I Regjeringens eNorge-plan, tiltak 1.3.14,
er det et klart mål å redusere transaksjonskostnadene
ved e-handel som medfører postforsendelser fra utlandet.
I høst ble det satt i gang et samarbeid mellom Nærings-
og handelsdepartementet, Samferdselsdepartementet og Finansdepartementet
for å se på mulige forenklingsløsninger.
Det er gjennomført et forprosjekt der det er foreslått
konkrete tiltak for å forenkle prosedyrene. Forprosjektet
er nå til vurdering i de ulike departementene, og det tas
sikte på å finne løsninger som både
er kostnadsbesparende for kundene, og som gjør gjennomløpstiden
for varene kortere. Det er Regjeringens mål å iverksette
disse forenklingstiltakene så snart som mulig og senest
innen utgangen av 2001.

  Jeg takker statsråden for svaret
og vil gjerne stille et tilleggsspørsmål. 

Jeg ser forskjell på import av varer
til videresalg og varer til eget bruk. Nå har jeg fått
mange henvendelser om dette, og folk mener at det har blitt atskillig
mer tungvint enn det var før. Etter min mening burde man
gå tilbake på dette og ha avgiftsfrihet under
et bestemt beløp, f.eks. 500 kr. IT-handelen er
jo økende, og jeg ser ingen grunn til at man skal skjerme
norsk næringsliv for konkurransen fra IT-handelen. Så spørsmålet
mitt vil da være om statsråden på nytt
vil vurdere å gjøre det enklere når det
gjelder slik handel.

  Det er viktig å få fart
i e-handelen, i første omgang av hensyn til forbrukerne,
men også av hensyn til norske næringsdrivende.
Og det er to hensyn som må veies mot hverandre. Det ene hensynet
er hensynet til norsk næringsliv – og her er det ikke
snakk om skjerming, men det er snakk om likebehandling, for man
er jo i den situasjon at hvis man gjør fritak opp til en
viss grense, vil det være varer som er avgiftsfritatt når
de importeres, men som ilegges avgift dersom de omsettes i Norge.
Det andre hensynet er hensynet til enkel e-handel. Det er enkelt
og greit de to hensynene som må veies mot hverandre. For
to år siden kom den daværende regjering til den
konklusjon at hensynet til norsk næringsliv måtte
veie tyngst. Vi ser at dette hindrer e-handelen, og særlig
det vi kaller småhandel, og da snakker vi om massemarkedet.
Det er grunnen til at Regjeringen engasjerer seg veldig
sterkt i dette, og vi har som mål å løse
dette til beste for forbrukerne.

 Vi går da til spørsmål
9.





                

 Dette spørsmålet,
fra representanten Elsa Skarbøvik til fiskeriministeren,
vil bli besvart av samferdselsministeren på vegne av fiskeriministeren.

  Jeg vil stille følgende spørsmål:

«Det er siste år gitt 465
dispensasjoner fra å ha los om bord i skip i Oslofjorden.
Noen mener dette går på sikkerheten løs.
Andre mener at overvåkingen i Oslofjorden er blitt bedre
etter at trafikksentralen i Horten kom i gang. 

Hva mener statsråden om sikkerheten
for sjøtransporten i Oslofjorden?»

  Ifølge forskrift av 23. desember
1994 nr. 1129 § 6 om losplikt er hovedregelen
at fartøyer over 500 bruttoregistertonn og fartøyer som
fører særlig farlig eller forurensende last, er
lospliktige i farvann innenfor grunnlinjen. § 12
gir losoldermannen adgang til å gi dispensasjon fra losplikten
for enkeltseilinger dersom det er mangel på tilgjengelige
loser. En slik dispensasjon må være sikkerhetsmessig
forsvarlig.

Ved samtlige dispensasjoner er det fra myndighetenes side
gjort en vurdering av følgende forhold: type og mengde
last, fartøyets størrelse, standard og navigasjonsutrustning,
besetningens kvalifikasjoner, farvannets beskaffenhet og rådende
værforhold.

I Oslofjorden sjøtrafikkområde
ble det i fjor utført 8 794 losinger, og det ble
gitt 471 dispensasjoner. Til sammenligning var tallene for 1999
henholdsvis 9 747 og 135. Denne økningen i dispensasjoner
kan delvis forklares med et uvanlig høyt sykdomsforfall
blant statsloser i en periode i fjor sommer. Stor mangel
på loser medførte at det ble gitt flere dispensasjoner
enn normalt, der dette var sikkerhetsmessig forsvarlig. Situasjonen
var spesiell og vil kunne betegnes som en unntakssituasjon. En vesentlig
del av de gitte dispensasjoner i Oslofjorden gjelder for ytre del
av fjorden, et farvann som regnes for å være relativt
enkelt.

Loskorpset er dimensjonert for vanlig trafikkavvikling.
Det er imidlertid ikke til å unngå at det enkelte
ganger forekommer enkelte trafikktopper. I slike situasjoner gis
det dispensasjon fra losplikt for enkeltseilinger hvor en ut fra
en samlet vurdering av de sikkerhetsmessige forhold ikke anser dette
uforsvarlig.

Det vil ikke være rimelig, verken
praktisk eller økonomisk, at lostjenesten dimensjoneres
til å dekke enkelte sporadiske topper i trafikken. Bruk
av dispensasjoner er dermed et viktig virkemiddel for å gjennomføre
lospliktordningen på en hensiktsmessig måte.

I forhold til dispensasjonspraksisen for Oslofjorden
er trafikksentralen i Horten et av elementene som går inn
i vurderingen av dispensasjonsgrunnlaget. Gjennom trafikksentralen
kan Kystverket drive overvåking og håndheving
av seilingsreglene samt gi nødvendig informasjon og navigasjonsassistanse
til fartøy som trafikkerer farvannet.

Ut fra dette mener jeg at sikkerheten for sjøtransporten
i Oslofjorden er ivaretatt på en forsvarlig måte,
og praktiseres i henhold til gjeldende regelverk.

  Jeg takker for svaret. Det er godt å høre
at sikkerheten blir ivaretatt, noe annet ville jo vært
oppsiktsvekkende. Men når det er stilt spørsmål
ved at så mange dispensasjoner ble gitt siste året,
er det fordi man lurer på om føre var-prinsippet
er ivaretatt, og man kan spørre om det er nok loser i det
hele tatt. Beredskapen må jo være høy
hele tiden i Oslofjorden på grunn av store konsekvenser
som ellers kan påføres både folk og miljø.
Og lostjenesten er en billig forsikring – ikke bare kjenner
de farvannet, men de vet også hvordan man hurtig kan formidle
hjelp om noe galt skulle skje. 

Jeg vil ta opp to forhold. Det ene er språkproblemer. Om
bord i båtene i dag er det mange som arbeider som ikke
kan norsk og heller ikke engelsk, og dette er et problem. Og så er
det dette med farleisbevis som jeg også vil spørre
om, som her utstedes til kjentmenn, sies det, som skal seile i området.
Men det er også kjent at noen har farleisbevis for hele
kysten. Hvordan kan man kvalitetssikre disse farleisbevisene?

 Føre var-prinsippet legges til grunn
for både dimensjonering og planlegging av Lostjenesten. 

Til spørsmålet om man har
tilstrekkelig bemanning: I en normalsituasjon har man en bemanning
som kan ivareta dette på en permanent god måte,
men i 2000 var man i en ekstraordinær situasjon – som
jeg beskrev – som medførte et ekstraordinært
høyt antall dispensasjoner.

Når det gjelder de to konkrete problemstillingene, språkproblemer
og dette med farleisbevis, vil jeg bringe det med meg tilbake til
Fiskeridepartementet for en nærmere vurdering. Man vil
så kunne komme tilbake til dette på en hensiktsmessig
måte.

  En ting er føre var-prinsippet, men
dispensasjonene kan få konsekvenser for Losvesenet, og
det er det de er redd for. Jeg vet at det nå ligger en
sak til vurdering i departementet angående flytting av
losstasjonen på Hvasser. Vi vet at den fungerer bra. Vi skal
ikke «gamble» med sikkerheten, men ha sikkerheten på topp
hele tiden, og – som det er blitt sagt – her er
det selvfølgelig ikke bare økonomien som skal
styre. Hvorfor vil man rokke ved dette? 

Jeg vil også spørre: Er brukerne
involvert i disse vurderingene? Når vil det komme en avgjørelse
når det gjelder losstasjonen på Hvasser?

  Igjen bare på et generelt grunnlag:
Det er føre var-prinsippet som her ligger til grunn. Det
vil ligge til grunn når det gjelder dimensjoneringen, men
også når det gjelder planleggingen av den praktiske
utformingen. 

Jeg tror jeg har representanten Skarbøviks
forståelse for at jeg også vil bringe med meg
spørsmålet som gjelder Hvasser, tilbake til Fiskeridepartementet.
Jeg forutsetter at man også når det gjelder dette,
vil komme tilbake på en hensiktsmessig måte. 





                

 Dette spørsmålet,
fra representanten Leif Helge Kongshaug til fiskeriministeren, vil
bli besvart av nærings- og handelsministeren som rette
vedkommende.

 Jeg ønsker å stille følgende
spørsmål til nærings- og handelsministeren:

«En nylig innført forskrift
legger nye begrensninger på arbeidstid for ungdom under
18 år på skip. Forskriften medfører at
en 17-åring ikke kan gå inn i samme vaktordninger
som øvrig mannskap. Det vil i praksis gjøre det
langt vanskeligere for ungdom å få jobb om bord
på blant annet fiskefartøy, noe som er meget betenkelig
i et rekrutteringsperspektiv. 

Vil statsråden bidra til å få utvist
den fleksibiliteten som er nødvendig for at ungdom under
18 år fremdeles skal kunne bli tatt om bord i fiskefartøy?»

  Forskriften som representanten Kongshaug sikter
til, er forskrift av 31. august 2000 om arbeid av ungdom på norske
skip. Den er basert på Rådsdirektiv 94/33
om vern av unge personer på arbeidsplassen.

Forskriften søker å benytte
de dispensasjonsmuligheter direktivet åpner for. Vilkåret
for å gi dispensasjon er at dette er nødvendig
som følge av den unges yrkesopplæring, hvor saklig
grunn foreligger, eller i særlige tilfeller. Dispensasjonsmulighetene
knytter seg til:

		forbud mot særlig farlig
arbeid

		alminnelig arbeidstid på 8 timer om dagen og
40 timer i uken

		forbud mot nattarbeid

		minimumskrav til hvileperioder

Forskriften opererer med to systemer for dispensasjon: 

1.		Generell dispensasjon for arbeid
som ledd i yrkesopplæring. Det er gitt en generell dispensasjon
for alt arbeid som inngår som ledd i den unges yrkesopplæring,
dvs. videregående opplæring eller arbeid som ledd
i lærlingkontrakter. Det vil i disse tilfeller ikke være
nødvendig å søke om dispensasjon. Skjer
arbeidet som ledd i yrkesopplæring, vil man, uten å søke, fullt
ut kunne benytte de dispensasjonsmuligheter som følger
av forskriften. Ved å knytte den generelle dispensasjonsadgangen
til yrkesopplæring søker en også å motivere
fiskerinæringen til en formalisering av den opplæring
som i dag finner sted. Dette vil igjen kunne føre til en
dokumenterbar yrkeskompetanse for fiskere.

2.		Dispensasjonsordning etter individuell vurdering. For ungdom
som ikke arbeider om bord som ledd i yrkesopplæring, vil
det måtte søkes om dispensasjon i hvert enkelt
tilfelle. Søknadene må behandles individuelt,
og det sentrale vurderingstema vil være om den unges sikkerhet
og helse er godt og hensiktsmessig ivaretatt.

Det er derfor min vurdering at man ved praktisering av
forskriften vil kunne utvise den nødvendige fleksibilitet
dersom den unges arbeid om bord blir tilrettelagt på en
sikkerhetsmessig forsvarlig måte og i samsvar med de øvrige
krav som følger av forskriften.

  Blant næringsutøverne og
for alle oss som er opptatt av fiskerinæringen og utviklingen
av den, er forskriften beheftet med stor bekymring. Det konstateres
at dette i praksis innebærer yrkesforbud for fiskere under
18 år. Ingen av fartøyene i f.eks. havfiskeflåten
har et driftsmønster eller en bemanningsløsning
som gjør det mulig heretter å ha personer under 18 år
i arbeid. Som vi vet, har fiskere i denne aldersgruppen fram til
nå utgjort et betydelig antall. Den mest dramatiske konsekvensen
av forskriften er at rekrutteringen til fiskerinæringen
langsomt vil tørke ut. Ser statsråden de alvorlige
konsekvensene av forskriften? 

Jeg merket meg de muligheter for dispensasjon
som kunne gis, men jeg tror det vil bli et for tungrodd system. Vil
statsråden arbeide for at det kan bli gitt en generell dispensasjon
fra forskriften for fiskerflåten?

  I utgangspunktet vil jeg si at jeg vil være
avvisende til det å ha en generell dispensasjon for fiskerinæringen. 

Vi vet en god del om sikkerhetsutfordringer.
Vi har hatt mange runder i dette huset opp gjennom årene
med å få fiskerflåten til å bli
mer observant og aktivt jobbende for sikkerhet og helse. Hvis vi
skal få unge mennesker inn i denne næringen – noe
vi skal ha – må vi være sikre på at
de er sikret rent helse- og miljømessig. Det gjelder unge
mennesker, som vi har et ansvar for. 

De dispensasjonssøknadene som er kommet,
er faktisk blitt innvilget, men det betinger at man må kunne dokumentere
hva man lærer de unge opp i. Det synes jeg er et ansvar
som påligger fiskerinæringen. 

 I en tid hvor kampen om arbeidskraften har
hardnet til, er det etter min mening en konkurranseulempe for fiskeflåten
i forhold til andre næringer at en i praksis ikke tar om
bord 17-åringer. Det medfører at ungdommen vil
gå inn i andre yrker og dermed lett blir tapt for fiskerinæringen.
En sviktende rekruttering til denne distriktsnæringen,
en næring som har vært og som vil være
en bærebjelke i vårt velferdssamfunn og for vår
nasjonale økonomi bl.a. på grunn av de store eksportinntektene,
er alvorlig for oss alle. 

Jeg merket meg svaret som statsråden
gav når det gjaldt en generell dispensasjonsordning. Jeg
er for så vidt uenig i den holdningen, men jeg vil spørre:
Vil det være mulig å arbeide for å endre
Rådsdirektiv 94/33 slik at fartøyer blir
unntatt? Min påstand er at en 17-åring ikke tar mer
skade av å arbeide om bord i en fiskebåt enn en
60-åring.

  Jeg vil tro at partiet Venstre er opptatt
både av kvalitet, miljø og helse, og ikke minst
av å få fiskerinæringen og fiskeflåten
opp på et kvalitetsmessig høyt nivå når
det gjelder sikkerhet. 

Det er ikke noe i veien for at man kan få individuelle dispensasjoner
for 17-åringer, men man må altså kunne dokumentere
hvilken situasjon 17-åringen befinner seg i. Det synes
jeg måtte være veldig greit. Og igjen: De dispensasjonssøknadene
som er blitt innlevert, er også blitt innvilget. 

 President! Kan jeg få ordet til en
kort kommentar? 

 Den må bli meget kort. 

 Det er slik at de alminnelige lover og forskrifter
gjelder om bord på fiskebåtene allerede. De reglene
og lovene som skal ta vare på helse og sikkerhet, er jo
allerede til stede, selvfølgelig, i og med at det er en
arbeidsplass også for andre. 

 Til det er å svare at vi i Stortinget
nettopp har gitt enkelte incentiver direkte til fiskeflåten
for å opparbeide et langt bedre nivå når
det gjelder sikkerhet. Da skulle jeg også tro at vi er
enige om at man ikke må ha en generell dispensasjon for å ha
helt unge mennesker i arbeid.





                

 Dette spørsmålet,
fra representanten Morten Lund til landbruksministeren, vil bli
besvart av helseministeren som rette vedkommende. 

 Jeg skal få stille følgende
spørsmål til helseministeren: 

«Forskere mener å kunne dokumentere
at visse næringsmidler har sikker forebyggende virkning
mot alvorlige helselidelser som kreft, hjerte- og karsykdommer og hjerneslag. 

Når kan det etableres en informasjonsordning
til den vanlige forbruker om denne kunnskapen gjennom en sunnhetsmerking
på matvarene?»

 Det er godt dokumentert at en rekke sykdommer
kan forebygges ved fornuftig kosthold. Det er imidlertid ikke først
og fremst det enkelte næringsmiddel alene som kan sies å ha
forebyggende effekt, men kostholdet som helhet. 

Ved å spise mer poteter, grønnsaker,
frukt og bær, mer grove kornvarer og fisk, magre meieri-
og kjøttprodukter og bruke mindre smør, hard margarin,
sukker og salt kan det oppnås en betydelig redusert risiko
for hjerte- og karsykdommer, visse former for kreft, diabetes, tannråte,
overvekt og fordøyelsesproblemer. 

For å påvirke befolkningen
til et sunt kosthold benytter vi både prispolitiske virkemidler,
informasjon til forbrukerne og merking av matvarer.

I dag reguleres merkingen av matvarer ved forskrift av
21. desember 1993, og her står det at «merkingen
ikke skal villede kjøper », og at det ikke er
tillatt å «påstå eller gi inntrykk
av at et næringsmiddel forebygger, leger eller lindrer
sykdom, sykdomssymptomer eller smerter».

Både i Norge og internasjonalt har
det vært diskutert i hvilken grad helsepåstander
skal tillates på matvarer. Området er ikke harmonisert
i EU. Codex Alimentarius har startet arbeidet med helsepåstander,
men foreløpig er det ikke enighet om definisjoner, krav
til dokumentasjon etc. Norge deltar i dette internasjonale arbeidet.

Samtidig arbeider både norsk og internasjonal
næringsmiddelindustri aktivt for å finne fram
til produkter som kan ha forebyggende virkning. Det vil være
viktig for industrien å kunne merke disse produktene med
den helseeffekten de mener foreligger, samtidig som det vil være
viktig for myndighetene å sikre at en eventuell merking
med helsepåstander er korrekt og også ivaretar
forbrukerens behov for riktige opplysninger.

Jeg kan forsikre om at spørsmålet
om helsepåstander er et område som norske myndigheter
følger nøye. Departementet vil i samarbeid med
Statens næringsmiddeltilsyn, Statens råd for ernæring
og fysisk aktivitet og Statens legemiddelkontroll arbeide for å avdekke
de problemene merking med helsepåstander vil kunne medføre,
og etter hvert forsøke å finne fram til forslag
til løsninger som tjener forbrukeren på best mulig
måte.

  Det var positivt å høre
at departementet vil følge med i det som skjer, men jeg
synes det kunne være på sin plass med en litt
mer aktiv holdning på dette området. Jeg tror
ikke det er noen tvil om at det er ved å få folk
til å endre kostholdet sitt vi kan gjøre mest for å bedre
helsen og for å få ned helsekøene, langt
mer enn ved noe annet vi holder på med.

 Svært mange forbrukere vil ha del
i den informasjonen som forskerne sitter med, og for å få økt
bruk av næringsmidler med særlig positiv helsevirkning,
må informasjonen nå fram til forbrukerne, og de
må etterspørre produktene. Da vil primærprodusentene
av mat og fabrikkene/industrien satse mer på slike
produkter og fylle mer opp i hyllene. Da vil kostholdet på sikt,
og kanskje relativt fort, forandre seg. Det vil bli mindre behov
og mindre interesse for «tablettsunnheten», som
vi har for mye av i dag.

Jeg håper derfor at norske myndigheter
kan bli like aktive som myndighetene i Sverige. Mitt spørsmål
blir da: Følger departementet også nøye
med i det som skjer i Sverige på dette området?

  Vi følger, som jeg sa, med i det
som skjer internasjonalt på dette området, men
jeg mente ikke å si at det var så passivt som
at vi bare følger med – vi deltar aktivt i det
internasjonale samarbeidet på dette området innenfor
Codex Alimentarius og også i bilateralt samarbeid med andre
land. I den sammenheng følger vi selvfølgelig
med når det gjelder de erfaringer eller vurderinger som
andre land gjør, f.eks. Sverige.

 Når det gjelder denne informasjonsvirksomheten,
er jeg for det første helt enig i betydningen av å ha
en aktiv informasjonsvirksomhet når det gjelder kosthold
og sunt kosthold som sådant, og da er det denne helhetsbetraktningen
i kostholdet som vi legger til grunn.

Når det så gjelder merkingen
av den enkelte matvare, støter man også på den
utfordring som ligger i at vi ikke kan merke noe med en forebyggende
helsevirkning, med mindre vi også kan være sikre
på at det faktisk er tilfellet.

  Utgangspunktet for spørsmålet er
jo at forskerne sier at de er sikre når det gjelder det
eller det enkelte produkt, og kostholdet vårt er sammensatt av
enkeltprodukter. Vi må velge flere av de produktene som
forskerne mener vil bidra til bedre helse, som forebygger kreft
og hjerte- og karsykdommer, istedenfor de produktene som virker
motsatt. Da vil det bli bedre. Og det første som må skje
for at vi skal få industrien til å gjøre
mer for at forskerne skal engasjere seg enda mer for å finne
ut av dette, er at den forskriften vi har, blir forandret. Jeg synes
det nå er på tide at det settes i gang et arbeid
med å vurdere å endre den forskriften vi har,
i retning av det som har skjedd andre steder. Vi må rett
og slett ha et forbud mot villedende informasjon, et forbud mot
medisinske påstander, og det må åpnes
for påstander om helsevirkning, slik det er innenfor EU-systemet. 

Jeg håper at statsråden vil
sette i gang det arbeidet raskt.

  Jeg tror ikke at det er noen særlig
uenighet mellom representanten Morten Lund og undertegnede når
det gjelder betydningen av å komme videre på dette
området; det er for så vidt det jeg sier vi vil
gjøre i samarbeid med Statens næringsmiddeltilsyn og
Statens råd for ernæring og fysisk aktivitet og
Statens legemiddelkontroll. Så det er et arbeid som vil
bli ført videre, men jeg legger i den sammenheng også vekt
på det internasjonale samarbeidet som vi deltar i.

Jeg er også kjent med at forskere
på en rekke områder mener seg sikre på at
de og de produkter har den og den helsemessige effekt, men vi er
jo også kjent med at slike sannheter har en tendens til
ikke alltid å ha en evigvarende sannhet i seg, og det tilsier
at myndighetene er meget forsiktige med å avgi slike garantier
på merkingen av matvarer.

  Kan jeg få en liten kommentar?

 Vi må nok holde oss innenfor
reglementet.





                

 Det ligg ikkje føre noko
referat.





                    
                    
                    

