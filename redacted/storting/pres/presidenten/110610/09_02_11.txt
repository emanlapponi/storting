 Presidenten vil, i henhold til Stortingets forretningsordens § 34 a annet ledd, foreslå at det åpnes for en kort kommentarrunde, begrenset til ett innlegg på inntil 5 minutter fra hver partigruppe og eventuelt avsluttende innlegg fra statsråden.


– Det anses vedtatt.


 Jeg vil først få takke statsråden for en grundig og god redegjørelse.


Vi skal ha et sterkt offentlig helsevesen som tilbyr pasienter i Oslo og i resten av landet best mulig behandling. Vi ønsker å ta i bruk den nyeste og mest oppdaterte behandlingen. Vi ønsker å ta i bruk ny teknologi som kan gi bedre behandling, og som gjør at du kan dra raskere hjem. Men det krever også at vi bruker fellesskapets penger og våre helsearbeidere, ikke minst, på en effektiv og god måte. Når vi ser at vi kan organisere virksomhetene våre bedre, må vi gripe disse mulighetene. Jeg mener samlingen av Oslo-sykehusene er en slik mulighet. Og som helseministeren viste til i sin redegjørelse, ser vi allerede resultater. Ventetider går ned, vi får mer pasientbehandling ut av ressursene, og vi hever kvaliteten ved å samle kompetansemiljøer.


Det er vel slik at desto viktigere et samfunnsområde er for oss, desto mer usikkerhet og flere reaksjoner kan vi forvente når det skal gjøres endringer. Det har skjedd – og skjer – en enorm medisinsk utvikling, og helsesektoren må hele tiden tilpasse seg denne utviklingen.


Det har vært bred tilslutning til sammenslåing av tidligere Helse Øst og Helse Sør og til en omorganisering i hovedstadsområdet, med sikte på å ivareta både behovene for gode sykehustilbud på lokalt, regionalt og nasjonalt nivå, og ikke minst for å styrke medisinsk forskning i Norge. Begge disse forholdene er viktige for at vi skal følge med i den medisinsk-teknologiske utviklingen de kommende tiårene.


Omstillingsprosesser er krevende i alle sektorer. Innenfor sykehussektoren merkes dette ekstra godt hos personalet, ettersom virksomheten aldri kan stoppe opp. Ledelse og ansatte må planlegge og omorganisere, samtidig som de samme ansatte skal gi pasienter fullgod behandling. Omstillingsprosesser kan aldri gå på bekostning av pasientsikkerheten.


Suksess avhenger da mye av god ledelse, som ikke minst betyr involvering av ansatte og respekt for omforente mål, men også en klokskap som innebærer korreksjon, når det er nødvendig.


Sjøl om Oslo universitetssykehus er i en krevende situasjon – som mange, naturlig nok, føler er tøff – er det også mange som har ønske om og tro på fusjonsprosessen, nettopp med det utgangspunkt at de tror på det de driver med: å gi pasienter den aller beste behandling. Og det gjelder ikke bare pasienter i Oslo, som sagt, men også pasienter i resten av landet som kommer hit for å få spesialistbehandling – akkurat som folk i Oslo og andre steder i landet eksempelvis blir sendt til Bergen for å få behandling av landets fremste ekspertise på brannskader, når det trengs. Dette er en nødvendig arbeidsdeling og samtidig en anerkjennelse av ulik spisskompetanse.


En bedre arbeidsdeling er også målet her i Oslo: Rikshospitalet og Radiumhospitalet, med viktige spesialistfunksjoner, likedan spesialister ved Ullevål sykehus, som også har regionsykehusfunksjoner for sør- og østlandsområdet, og Aker sykehus, som vi har særlig store ambisjoner for, knyttet til Samhandlingsreformen.


Det er viktig at staten fortsatt har hånd om eiendomsmassen ved Aker sykehus og sikrer en god utvikling i området. Sykehuset skal huse en stor og viktig samhandlingsarena, i tillegg til spesialistfunksjoner på områder hvor Aker sykehus har høy kompetanse og gode behandlingstilbud. Det er viktig at det er ro rundt de tilbud det kan være ro rundt i omstillingsprosesser, som ofte inneholder nok av utfordringer ellers.


En viktig forutsetning for å utvikle stadig bedre helsetjenester er kommunikasjonssystemer som kan forenkle og kvalitetssikre helse- og omsorgstjenestene. Det krever at en har en felles IKT-arkitektur innen helseforetakene, og at en også har mulighet for å samsnakkes på tvers av foretak. I den forbindelse legges det opp til nasjonal styring av IKT-utviklingen, med tanke på å oppnå god koordinering og kommunikasjon i hele sektoren.


Spesialisthelsetjenesten utgjør en av de største samfunnssektorene og yter tjenester som er viktige for alle innbyggere, i alle faser av livet.


Vår samfunnsmodell bygger på solidaritet, med fellesskapsløsninger som sikrer tilgang til avansert medisinsk behandling for alle, uavhengig av størrelsen på lommeboka.


Dette klarer vi bare dersom vi også evner å fornye og forbedre.


 Etter at undertegnede – og deretter de parlamentariske lederne – sendte helseministeren brev og ba henne komme raskt til Stortinget for å redegjøre for situasjonen ved Oslo universitetssykehus, har jeg først lyst til å takke henne for at hun på så kort varsel kom til Stortinget og redegjorde for situasjonen. Redegjørelsen var jeg dog ikke så imponert over.


Situasjonen ved Oslo universitetssykehus og i hele hovedstadsregionen er etter min oppfatning ute av kontroll. Et besøk i korridorene til enten Aker sykehus, Ahus, Ullevål sykehus eller Rikshospitalet ville vist det samme. Helseministerens redegjørelse er i så måte svært lite beroligende. Det bør, selv for en helseminister fra Arbeiderpartiet, ringe noen alarmklokker når en sykehusdirektør fratrer sin stilling med følgende begrunnelse:


«Jeg kan ikke legge fram noen tiltak dersom det er stor risiko for pasientbehandlingen. Å redusere med 500 millioner nå vil ha uakseptable konsekvenser.»


Helseministerens svar på dette er at hun har full tillit til styret i Helse Sør-Øst, og når den nevnte direktøren har gått av med denne begrunnelsen, er hennes eneste svar denne ene setningen: Vi jobber nå med å ansette en ny.


Dagen i dag fremstår som selve beviset på at sykehusreformens intensjoner fra 2001 har svunnet hen som dugg for solen. Hele intensjonen, som var at man skulle få en sterkere politisk styring, og at ansvaret skulle ligge hos helseministeren, er ikke lenger veldig synlig. I dag ser vi en helseminister som verken evner eller ønsker å ta det politiske ansvaret hun burde tatt for å sikre innbyggerne i Norge, i dette tilfellet i Oslo-regionen, et forsvarlig og godt helsetilbud.


Hun kan heller ikke si at hun ikke visste. Undertegnede, andre representanter, TV 2 og NRK – og VG, for den saks skyld – har gjentatte ganger forsøkt å rope varsku. Gjennom budsjettbehandlinger, skriftlige spørsmål, representantforslag og i andre sammenhenger har vi gjort oppmerksom på at situasjonen ser ut til å være ute av kontroll. Og hver eneste gang, også her i dag, sier helseministeren at hun stoler på Helse Sør-Øst, at ansvaret i realiteten ligger der; hun har som vanlig full tillit og skal følge situasjonen nøye. Mitt råd til helseministeren er at hvis hun har tenkt å følge denne situasjonen nøye, bør hun følge det fra en korridor på sykehuset, og ikke fra regjeringskvartalet. Jeg synes ikke at dette holder.


I store omstillingsprosesser er vi rett og slett avhengig av å øke ressurstilgangen og ressursinnsatsen mer enn det man har gjort her, for i etterkant å få de effektene som både helseministeren og jeg er enige om. Derfor økte Fremskrittspartiet sitt budsjett med over 2 mrd. kr, og vi foreslår nå en krisepakke i forbindelse med revidert budsjett, nettopp for å komme denne situasjonen i møte.


I denne prosessen har helseministeren lukket øynene, mens hun har skjøvet Bente Mikkelsen og Helse Sør-Øst foran seg. I et svar på et av mine skriftlige spørsmål skriver helseministeren rett ut hva hun mener er fornuftig når det gjelder ressursbruk ved Oslo universitetssykehus:


«Dette krever økte budsjettrammer og flere ansatte ved Ahus, og tilsvarende reduksjoner i budsjettrammer og ansatte ved OUS.»


Dette viser etter min oppfatning at helseministeren og regjeringen ikke skjønner at omstilling er tidkrevende, og at det koster penger. Nå ser det dessverre ut til at det er pasientene og de ansatte som rammes og betaler for denne omstillingen, som er nødvendig, og som er bra, men som faktisk koster penger initialt.


Det er i seg selv meningsløst at man bevisst går inn for å redusere helsetilbudet – for det er det man gjør – når det altså står om lag 270 000 mennesker i helsekø i Norge.


Fremskrittspartiet har lenge varslet om at omstillingsprosessen i hovedstadsregionen er ute av kontroll og må stanses midlertidig, slik at vi igjen får kontroll. Dagens redegjørelse fra helseministeren viser etter min oppfatning at hun ikke har bakkekontakt, og hun nekter å motta de signalene som kommer fra opposisjonen, pasienter, media og ansatte.


 Det er grunn til å minne om hvorfor helseministeren er her i dag og redegjør for denne situasjonen. Det er nettopp med bakgrunn i at en vel ansett sykehusdirektør, Siri Hatlen, gikk av på bakgrunn av en sterk bekymring for en omstillingsprosess som er svært krevende, men der helseministeren nektet å uttale seg om situasjonen og kun henviste til Helse Sør-Øst.


Dette er andre gangen helseministeren redegjør for Stortinget om denne prosessen. Første gang var i forbindelse med at undertegnede reiste en interpellasjon den 12. oktober i fjor om utfordringen knyttet til å kvalitetssikre denne omstillingsprosessen. Bakgrunnen for interpellasjonen var at den daværende styrelederen i Oslo universitetssykehus for nøyaktig ett år siden var ute og advarte mot den utviklingen som en hadde sett. Helseministerens svar på det den gangen var at hun hadde full tillit til Helse Sør-Øst, og at hun var helt overbevist om at denne omstillingsprosessen skulle være mulig å gjennomføre som planlagt, uten at det skulle gå ut over pasientene.


Det er grunn til å spørre helseministeren nå etterpå om hun fortsatt mener at dette er en prosess som det er grunn til å være fornøyd med. Det er kanskje ikke grunn til å spørre om det, for når en har hørt helseministerens redegjørelse, framstår det jo som om helseministeren er fornøyd med tingenes tilstand.


Dette handler ikke om målet med denne fusjonsprosessen, men om veien og prosessen fram mot målet. Dette er den største omstillingen i norsk helsevesen som noen gang er gjennomført, som direkte berører ansatte og pasienter.


I statsbudsjettet for 2011, som regjeringen la fram, er denne omstillingsprosessen nesten ikke omtalt i det hele tatt. Det har nesten vært umulig å få vite hva regjeringen gjør for å sikre en så krevende omstillingsprosess. Det eneste en får til svar, er at regjeringen har full tillit til Helse Sør-Øst. Det samme skjedde nå, da direktøren valgte å gå av. Heller ikke da kunne helseministeren uttale seg om situasjonen, men det var kanskje fordi helseministeren på det tidspunktet var så opptatt av å diskutere en anestesilegestilling ved Nordfjord sjukehus sammen med kommunalministeren. Dette viser en feil prioritering i forhold til hva som er hovedutfordringene med helsevesenet vårt.


Den situasjonsbeskrivelsen som helseministeren her kommer med, må det være ganske vanskelig for de ansatte i Oslo universitetssykehus å ta inn over seg, fordi den stemmer veldig lite overens med hvordan de opplever situasjonen. Det må også være vanskelig i forhold til det som faktisk står i styresakene til Oslo universitetssykehus, som var bakgrunnen for at direktøren valgte å gå av. Jeg skal sitere:


«Det er i 1. tertial registrert et økt antall avvik der arbeidspress, personellmangel, tidsnød, forsinkelser og manglende opplæring i systemer er medvirkende årsaker. Arbeidsbelastningen over tid er høy for mange grupper ansatte. Arbeidsmiljø og omstilling vurderes derfor fortsatt som et høyrisikoområde.»


Sannsynligheten for at denne prosessen fører til økte ventetider, er satt som stor i risikoanalysen, og konsekvensene for pasientene er satt som alvorlige.


Det virker ikke som om helseministeren har tatt dette inn over seg, men kommer med tall om at ventetiden har gått ned, fordi ventetiden har gått noe ned – med to dager – fra januar til mars, mens ventetiden i realiteten har økt fra 67 dager i gjennomsnitt i 2007 til 74 dager nå, i 2011.


Denne situasjonen krever at helseministeren involverer seg for å kvalitetssikre at prosessen blir gjennomført på en slik måte at det ikke går ut over pasienter og ansatte. Det er heller ikke slik at helseministeren kan vise til Stortingets rammebetingelser. Hvis helseministeren mener denne prosessen ikke er gjennomførbar innenfor de budsjettrammer som helseministeren har, er det helseministerens ansvar å komme til Stortinget, ikke Stortingets ansvar å komme til helseministeren.


 Det er en krevende omstillingsprosess Oslo universitetssykehus står overfor, og det framgår av media at noen stiller spørsmål ved om det er mulig å gjennomføre den – om forutsetningene er til stede. Da kan det være grunn til å minne om forhistorien.


Helse Sør og Helse Øst ble sammenslått i 2007. Hovedbegrunnelsen var å samordne funksjonene mellom sykehusene i Oslo. Dette var det tverrpolitisk enighet om i Stortinget. For å få dette til på en best mulig måte ble Oslo sykehusområde etablert som eget sykehusområde og foretak i 2009.


Lokalsykehusområdet til 160 000 innbyggere er flyttet fra Oslo til Ahus. Det er klart at flytting av flere tusen ansatte fra Oslo til Ahus er krevende – krevende for svært mange ansatte og krevende for dem som skal lede prosessen.


En viktig forutsetning for gjennomføring er at de ansatte skal ivaretas på en god måte. Omstilling og flytting av arbeidssted må gjennomføres i henhold til avtaleverket og i et samarbeid med de ansattes organisasjoner. Derfor er det også nødvendig med ekstra ressurser i omstillingsperioden.


Jeg har også fått opplyst at Oslo sykehusområde har over 70 adresser i smått og stort. En annen viktig forutsetning er at en makter å samle sykehusfunksjonene på færre enheter. Det vil kreve investering i nybygg, i ombygging, modernisering og IKT, ikke minst. Oslo-sykehusene har et budsjett på vel 17 mrd. kr og en investeringskapasitet på 1 mrd. kr i året, hvis jeg har lest dokumentene riktig. Det er klart at mulighetene for å gjennomføre det nødvendige investeringsprogrammet blir svært viktig for at dette skal lykkes. Det må løses, og det må løses uten at det går ut over framdriften i de andre planlagte viktige investeringene i Helse Sør-Øst og i landet for øvrig. Det blir hovedutfordringen de nærmeste årene.


Representanten Tore Hagebakken sa i sitt innlegg at han var kritisk til planene om å selge Aker sykehus. På dette punktet er jeg helt enig. Staten fikk disse eiendommene i forbindelse med overtakelse av sykehusene for ti år siden. Med den befolkningsveksten som er i Oslo-regionen, vil det i framtiden være et stort behov for helsetjenester knyttet til akuttmottak, rus, psykiatri, rehabilitering og fortsatt spesialisthelsetjeneste. Da må disse eiendommene også i framtiden benyttes til helseformål og andre nødvendige samfunnsformål i Oslo.


Helseministeren sa i sitt innlegg at hun var svært opptatt av at pasientene sikres en forsvarlig tjeneste, med høy kvalitet og tilstrekkelig kapasitet. Det er det aller viktigste. Framdriften og gjennomføringen av omstillingen må være på et slikt nivå at det ikke går ut over kvaliteten og sikkerheten for pasientene. Det oppfatter jeg at helseministeren kontinuerlig følger opp, og det er også svært viktig at Helsetilsynet følger denne prosessen nøye.


Avslutningsvis: Omstillingsprosessen i Oslo er svært viktig for befolkningen i Oslo, og den er også en svært viktig nasjonal helsepolitisk sak. Derfor må alle ressurser settes inn for at dette skal lykkes.


 Jeg vil først få lov til å takke statsråden for en grundig redegjørelse. Situasjonen ved Oslo universitetssykehus har fått bred medieomtale i den senere tid. Det uroer mange i Oslo, og jeg tror det også uroer mange i hele landet. Det gjelder både friske og syke, ansatte og ledere. Statsråden fortjener ros for å komme til Stortinget så raskt for å gi sin orientering.


Jeg vil understreke at sykehusene representerer et svært viktig trygghetselement i folks liv. Det må ikke være tvil om at Stortinget vil gjøre alt som trengs for å sikre sykehusene de ressurser og en organisering som gjør at de kan konsentrere seg om pasientene.


Jeg mener at statsrådens redegjørelse vil bidra til å dempe den uroen som har vært. Det er, så langt som jeg kan se, ikke noe som tyder på at pasientene, deres ve og vel, blir skadelidende av den uenighet som er avdekket mellom styre og ledelse ved Oslo universitetssykehus. Jeg er enig med statsråden i at det i første rekke er det regionale helseforetaket Helse Sør-Øst som må ta ansvar for de problemene som har oppstått ved Oslo universitetssykehus. Senterpartiet forventer likevel at statsråden følger situasjonen nøye. Dette handler om det aller største og viktigste sykehus i landet. Det er viktig at en eventuell videre uro omkring Oslo universitetssykehus ikke rammer pasientene der eller sprer seg til andre sykehus.


Senterpartiets helsepolitiske talsperson, Kjersti Toppe, har pekt på at Stortinget på lengre sikt må inviteres til en drøfting av helseforetaksmodellen. Det støtter jeg helhjertet opp om. Det er det behov for av veldig mange grunner. Hun har også tatt til orde for at man særskilt skal se på den situasjonen som er i Helse Sør-Øst, og vurdere om det kan være hensiktsmessig med oppdeling til flere regionale helseforetak. Hun har også understreket at alle helseforetak i hele landet må behandles likt. Det er en tilnærming som jeg støtter fullt og helt opp om. Det er et viktig moment å ta med seg i den videre debatten.


 Jeg vil takke statsråden for at hun så raskt takket ja til å komme og holde denne redegjørelsen her i dag.


Allerede i mars 2010 påpekte fylkeslegen i Oslo og Akershus at kostnadene knyttet til omstillinger ved Oslo universitetssykehus var grovt undervurdert. Han fryktet at dette ville ramme store pasientgrupper.


På spørsmål fra Knut Arild Hareide svarte statsråden at alle pasientgrupper, både i og etter omstillingen, skulle være sikret gode og forsvarlige spesialisthelsetjenester. Etter dette har helseministeren fått en rekke spørsmål om denne prosessen. Spørsmålene er alle besvart med forsikringer om at pasienttilbudet ikke skal påvirkes negativt, verken av omstillingene som en følge av hovedstadsprosessen eller av Samhandlingsreformen.


I desember 2010 fikk jeg høre at det var store problemer knyttet til det nye IKT-systemet for klinisk arbeidsflate. Det skulle være i drift fra juni 2010, men var forsinket. Historien om dette systemet er nærmest hemmeligholdt. På spørsmål fra meg svarte helseministeren at leveransedatoen var satt til 15. januar 2011, men at den kunne bli ytterligere forsinket. Hun påpekte viktigheten av systemet hva gjelder pasientsikkerhet, og hadde full tillit til at denne prosessen ville gå bra. Overraskelsen var derfor stor da styret ved Oslo universitetssykehus stanset hele prosjektet i april, som også statsråden var inne på. Hva skjer nå? Må man begynne på nytt? Kan noe av det man har betalt for, brukes? Nå skal alt gjennomgås. Hva betyr det? Er det ytterligere kostnader? Er den midlertidige løsningen solid nok? Og hvor lenge varer det?


På et nytt spørsmål fra meg om omstillingsprosessen ved Oslo universitetssykehus i mai svarte statsråden igjen at Helse Sør-Øst har forsikret henne om at pasienttilbudet ikke skal påvirkes negativt, men at kortsiktige endringer i ventetider kan skje. Da antar jeg at alarmklokkene begynte å ringe.


Direktør Siri Hatlen uttalte noen uker før hun besluttet å trekke seg fra stillingen, at innsparingene Oslo universitetssykehus var pålagt, ville gå ut over pasientsikkerheten. Da hun gikk av, sa hun at det ikke var forsvarlig å legge frem en langsiktig innsparingsplan slik Helse Sør-Øst ønsket. Siri Hatlens avgang er et varsko som vi alle bør lytte til.


Hvem eier egentlig virkeligheten her? Er det fylkeslegen? Er det Helse Sør-Øst som statsråden viser til? Er det de tillitsvalgte og ansatte? Er det den avgåtte direktøren? I går skrev en av de tillitsvalgte legene ved Oslo universitetssykehus at Helse Sør-Østs virkelighetsbeskrivelse er så dårlig at tilliten er «sterkt svekket». Etter det jeg forstår i dag, er det ikke snakk om å stoppe opp eller lytte til andre enn Helse Sør-Øst. Statsråden sier endog at det er skapt «et galt bilde» her.


Når det er sagt, tror jeg ikke vi er flinke nok i staten når det gjelder å foreta store omstillinger. Vi klarer ikke å ta høyde for at store omstillinger krever store ekstra midler i omstillingsfaser. I stedet ser vi gang på gang at omstillingsprosesser handler om økonomi og innsparingskrav fra første dag. Ofte mangler også konsekvensutredninger og planlagte milepæler.


Jeg har stor forståelse for at det er en svært krevende prosess som nå gjennomføres. Det er ikke bare Oslo universitetssykehus som rammes. Også andre sykehus i Helse Sør-Øst-området sliter. De mindre sykehusene – jeg kan ta Sørlandet som eksempel – har lenge vært bekymret for hvilke konsekvenser de kan få av de økonomiske problemene knyttet til omstillingen i Oslo-området. Statsråden var jo selv inne på at det rammer også de andre sykehusene i Helse Sør-Øst.


Så spørsmålet er om det er mulig å foreta en så stor omstilling med så store samtidige innsparingskrav, uten at det går ut over pasienter og ansatte, eller, for den del, resten av Helse Sør-Øst. Statsråden svarer i dag: Alt er under kontroll. Det er faktisk skapt «et galt bilde». Jeg er ikke beroliget. Jeg må bare si at jeg håper at statsråden har rett, men jeg er slett ikke sikker.


 I dag er det en dag da vi skal være spesielt glade for kampen Johan Sverdrup kjempet i denne salen, nemlig vår rett til å kreve at statsråder kommer og svarer. Jeg er glad for at statsråden kommer. Jeg er glad for at Sverdrup kjempet kampen, men det er trist i den offentlige debatt at en statsråd må presses til Stortingets talerstol før hun vil uttale seg om noe som hundretusenvis av mennesker er opptatt av.


Statsråden sa i sin redegjørelse «bedre» helsetjenester ganske mange ganger. Det er vi alle opptatt av i denne salen. Men grunnen til at statsråden er her, er at en av våre mest erfarne helseledere har gått fra sin stilling, nettopp med uttalelsen at det som nå skjer, er i ferd med å gå ut over folks helsetilbud. Men statsråden svarer med «bedre» helsetjenester.


Venstre støtter også omorganiseringa, støtter også ønsket om å få bedre tjenester, støtter også prinsippet om at det er fagligheten som skal ligge til grunn. Men vi er bekymret når en direktør og de ansatte har en helt annen historie enn den ministeren presenterer.


Det virker også gjennom redegjørelsen som om statsråden ikke mener at ledelsen har tatt omstillinga på alvor. Statsråden mener at dette ikke bare baseres på økonomi, men også på vilje. Det er faktisk vårt inntrykk at det har vært mye vilje for å få det til, og det er i hvert fall nytt hvis statsråden nå mener at det ikke er tatt nok styring. Da må statsråden gripe inn sterkere enn hun har gjort, etter vår mening.


Statsråden er i redegjørelsen veldig opptatt av økonomistyringa. Vi i Venstre mener at dette er snakk om et sykehus som har så mange nasjonale funksjoner og så mange spesielle oppgaver, at det kan være grunn til å spørre om grunnfinansieringa er god nok, når statsråden bruker all tid på å sammenlikne med de andre sykehusene som har andre funksjoner.


Venstre har også vært skeptisk til nedleggelsen av Aker, men egentlig med en annen innfallsvinkel enn bekymringa for hus, sjøl om vi også syns at det er et finurlig grep hvis man nå tar noe fra en kommune, for så å kreve at kommunen skal kjøpe det tilbake igjen. Men det som har bekymret oss, er spesielt funksjoner som er viktige for en hovedstad, og som er spesielle utfordringer for en hovedstad, slik som rus og psykiatri, noe jeg ikke hørte at statsråden nevnte med ett ord. Det er to fagområder som ved en omlegging av Aker har bekymret oss sterkt. Vi bygger i dag sykehus som er fine operasjonsmaskiner, men noen av helsetjenestene setter andre krav til organisering og andre krav til behandling enn det å være rene maskiner som skal skjære i folks kropper for å få dem friske igjen.


Helsetjenester bygger på tillit. Da holder det ikke bare å si at noen har en feil virkelighetsoppfatning. Da må statsråden ha en plan for hvordan man bygger den tilliten opp igjen. En god måte å bygge tillit på overfor sitt folk er faktisk å delta i debatter, det er faktisk å argumentere for sitt syn og faktisk forklare sin virkelighetsoppfatning. Det å ha fravær i debatter er skummelt for tilliten til en så viktig del av det vi driver med av fellesskapstjenester, nemlig sykehus. Statsråden bør ha en plan for hvordan hun skal bygge tillit både hos ansatte og ledelse og hos folk flest. Det å være helseminister er ikke som å styre et eiendomsforetak, det er ikke som å være generalforsamling for noen styrer, det er faktisk snakk om å være helseminister, skape tillit til våre helsetjenester og skape en virkelighetsforståelse ut fra det og delta i politisk debatt.


 Jeg har lyttet med stor interesse til innleggene her. Det er en del påstander som har kommet frem, og jeg skal prøve å besvare noen av dem.


Det er ikke slik at det er Stortinget som til enhver tid har varslet om fremdriften i prosessen. Det har jeg faktisk selv fra min egen stol og post klart å holde meg orientert om og følge med på. Men det er jo ikke slik at man forteller Stortinget om alt man gjør som ansvarlig statsråd, selv om man tar et ansvar dag for dag. Jeg forstår at noen vil ha det til at statsråden skyver ansvaret fra seg. Det vil jeg avvise. Jeg kan ikke gå inn i den operative hverdagen, men det betyr ikke at man som statsråd skyver ansvaret fra seg, for det ansvaret har man, og det tar jeg. Derfor er det også viktig å følge med i de omstillingsprosessene som er.


Omstillingsprosessene er tidkrevende, og det har vært stilt spørsmål ved, hvis jeg oppfattet det, om det er nok tid, og om det rammer disse pasientene. Det var Per Arne Olsen som var inne på det. Jeg mener at tidsaspektet i en omstillingsprosess ofte kan være akillesen. Kanskje det noen ganger går for lang tid og at man ikke klarer den driftsmessige dag-til-dag-omstillingen som er nødvendig, Det hjelper ikke bare å slå sammen funksjoner på papiret, man må også jobbe med å dimensjonere. Jeg vil også minne om at det har hele tiden vært en forutsetning at det skulle være en ressursfordeling i forbindelse med den hovedstadsprosessen. Men det er klart at det er når du kommer til det punktet, at omstillingsprosessene virkelig blir vanskelige.


Til Bent Høie vil jeg si at jeg er overbevist om at denne omstillingen fremdeles lar seg gjennomføre. Det at én direktør går, er ikke en grunn til at det ikke lar seg gjennomføre. Jeg har veldig stor forståelse for at ansatte opplever det veldig krevende når det hele tiden er medieoppslag, det er mange som diskuterer, det er meninger, og det er tillitsvalgte. Selvfølgelig gir dette absolutt et bilde av den usikkerheten og bekymringen som helt sikkert er der. Nettopp i det bildet er det imponerende at Oslo universitetssykehus klarer å redusere ventetidene og få ned fristbrudd selv om omstillingen pågår. Da vil jeg igjen minne representanten Bent Høie om at Helse Sør-Øst har redusert ventetiden fra 75 til 69 dager i årets første tre–fire måneder.


Pasientsikkerhet og kvalitet er veldig mye av de indikatorene som jeg kan måle etter, i forhold til helseforetakene, i forhold til sykehusene. Det er jo ganske imponerende at Oslo universitetssykehus har så gode systemer for dette, og faktisk er langt fremme, kanskje lengst fremme i landet på dette området. Det er kanskje ikke så veldig rart at de er det, siden de er så langt fremme på veldig mange andre områder. Men det er viktig også å kunne avstå fra å gå inn i den direkte daglige driften, den direkte daglige omstillingen, som man er nødt til å jobbe med hvis man skal lykkes.


Jeg er helt enig med Laila Dåvøy når det gjelder IKT-systemene, og at det er viktig å få disse til å fungere. Det jeg har forstått nå, er at man har en midlertidig løsning. Man kan alltid stille spørsmålet: Skulle dette systemet og utviklingen vært stoppet tidligere? Dette er selvfølgelig noe som vi må følge med på, for det er viktig at det er tilgang på tvers når det gjelder disse IKT-systemene.


Når jeg sa at det var skapt et galt bilde, mente jeg at det er skapt et bilde av at de utfordringene Oslo universitetssykehus står overfor, er uoverkommelige. Det er et galt bilde. Det mener jeg er et galt bilde. Det mener jeg også er veldig viktig å si, for man klarer ingen omstilling hvis man ikke har tro på at dette går, hvis man ikke har tro på at det er det riktige målet man sikter etter, og har tro på at det går.


Så er det slik at Trine Skei Grande kan ikke ha sett et eneste medium denne uken, hvis hun ikke har sett at jeg både har vært i debatter og uttalt meg om denne saken. Men det er spørsmål om hvem som skal uttale seg til enhver tid, og der har jeg også prøvd å være ryddig i forhold til styret i Oslo universitetssykehus og Helse-Sør-Øst.


 Debatten om redegjørelsen er avsluttet.


Presidenten vil foreslå at helse- og omsorgsministerens redegjørelse om situasjonen ved Oslo universitetssykehus HF vedlegges protokollen.


– Det anses vedtatt.






                    
                    
                    

