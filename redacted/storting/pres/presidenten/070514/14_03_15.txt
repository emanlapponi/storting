 Presidenten registrerer at statsråden ikkje ønskjer ordet til kommentar.




 Først takk til interpellanten for en offensiv interpellasjon. Og tusen takk til næringsministeren for klart svar, som jeg satte veldig stor pris på.




Bare for å ha sagt det: Det er ikke akseptabelt at ansatte i norske bedrifter i utlandet kjøper sex. Det er heller ikke akseptabelt at norske bedrifter tilrettelegger for bruk av prostituerte i Norge når de har utenlandske kunder på besøk. Det er to sider av samme sak.




Norske bedrifter skal ikke bidra til at menn gjør kvinner til salgsvare. Det er like uakseptabelt som at stadig flere gutter fra videregående skoler i Oslo debuterer seksuelt med prostituerte, eller, som sjokkerte lærere forteller, når de er på klassetur i Oslo sentrum, diskuterer guttene hvor mye akkurat den jenta der koster. Hva er det som er i ferd med å skje i samfunnet? I Nederland debuterer nå halvparten av alle unge menn seksuelt med prostituerte. For en utenrikspolitiker er dette dessverre de negative konsekvensene av den kalde krigens slutt. De fleste konsekvensene er heldigvis positive. Titusenvis, for ikke å si hundretusenvis, av sexslaver sluses nå inn i Europa. Menneskehandel er nå internasjonal mafias nest høyeste inntektskilde og er, som interpellanten sa, i ferd med å gå forbi narkotika, som har førsteplassen.




Hva gjør dette med menneskesynet, med kvinnesynet? Europa blir satt flere år tilbake i tid når det gjelder holdninger til seksuell likestilling. Kvinner – særlig slaviske og mørkhudede, legg merke til det – er blitt salgsvare. Dette er altså vår tids slavehandel.




Det er like ille i andre verdensdeler. Utenrikskomiteen var i fjor høst i Kina. I Sør-Kina sluses vietnamesiske sexslaver inn for å «serve» vestlige forretningsmenn fra Hongkong. Siden det der er mange norske bedrifter, vil min oppfordring både til næringsministeren og for så vidt til NHO være at her må man være veldig bevisst på at de ansatte eller lokale representanter for disse bedriftene har nulltoleranse for sexkjøp. Alle er enige om at vi må få til internasjonale tiltak mot trafficking, men vi må sette fokus på markedet, på kundene. Vi må bevisstgjøre norske bedrifter om hva dette dreier seg om.




Jeg vil vise til innslaget i Dagsnytt på NRK radio for ikke så mange morgener siden om den moldovske ungjenta – hun var småjente, tror jeg – som ble skåret opp for å gjøres ferdig og klar til å være prostituert i Tyrkia. Jeg tror faktisk det er greit å sette ord på det som er i ferd med å skje, og som skjer, her.




La meg legge til, som jeg også oppfattet at næringsministeren sa, at nulltoleranse for sexkjøp må gjelde alle norske bedrifter, ikke bare der hvor det er statlig eierskap. Derfor må også forbud mot sexkjøp ses som en integrert del av arbeidet med nasjonale retningslinjer for bedrifters samfunnsansvar. Forum for Utvikling og Miljø har sendt over til utenrikskomiteen krav om retningslinjer der målet er at alle norske selskaper og finansinstitusjoner, uansett hvor de opererer, gjennom egen virksomhet og i leverandørkjeden skal etterleve og fremme menneskerettighetene, herunder faglige rettigheter, kvinners rettigheter og barns rettigheter, slik det kommer til uttrykk i egne konvensjoner.




Internasjonalt er det i dag bare OECD som har skikkelige retningslinjer for bedrifters samfunnsansvar. I tillegg har man FNs Global Compact, som også statsråden var inne på. FNs generalsekretær har utpekt en spesialrepresentant for å videreføre arbeidet med FNs normer for næringslivets menneskerettighetsansvar. Dette arbeidet finansieres bl.a. av Norge.




Jeg vet at NHO har aktivisert seg for å bevisstgjøre medlemmenes samfunnsansvar, og jeg vil utfordre NHO på og be næringsministeren om å inkludere nulltoleranse for sexkjøp som en del av slike retningslinjer.




Som interpellanten også sa, har staten nulltoleranse for sexkjøp når det gjelder egne ansatte. Dette må naturligvis også inkludere utenlandstjeneste og utenlandsoperasjoner. Jeg tror det er viktig å sette fokus både på bistandsarbeid og på internasjonale operasjoner, fordi vi rett og slett har erfaringer med at det her skjer ting som ikke bør skje. Det betyr også at vi må jobbe både i NATO, inn mot EU og i FN for å få klare retningslinjer.




 Jeg skal starte mitt innlegg med å sitere litt fra en resolusjon som ble vedtatt på Fremskrittspartiets landsmøte i går:







«Menneskehandel og hallikvirksomhet har den tredje største omsetningen innen internasjonal organisert kriminalitet, etter våpen- og narkotikahandel. Derfor bør bekjempelse av dette ondet gis høy prioritet.»




Det er mye mer i den resolusjonen, men det viser at også Fremskrittspartiet tar dette på høyeste alvor, og fokuserer på det – slik at det ikke skal være tvil om det. At tvangsprostitusjon og menneskehandel skal bekjempes, tror jeg samtlige partier er enige om.




Så står man nå overfor noen problemstillinger. I interpellasjonen blir det koblet opp mot at nulltoleranse for sexkjøp også bør gjelde for ansatte i bedrifter hvor staten er eier eller deleier.




Det er ikke lenge siden vi behandlet eierskapsmeldingen. Da hadde det vært full anledning til å fremme en rekke forslag i så måte for interpellanten og hennes parti, dersom man virkelig hadde ønsket å fokusere på det. Men jeg så i innstillingen til saken, da vi behandlet den, at man ikke hadde fremmet noen forslag.




Man har fått en del innspill til interpellasjonen i dag. En av de telefonene jeg har fått, er fra ansatte i statlige selskap som synes det er litt uheldig at de blir skjøvet foran i en så viktig sak, og nærmest blir mistenkeliggjort for at det er en ukultur som pågår i statlige bedrifter. Det er det ikke. Det er bare å lese årsberetningen til statlige bedrifter der staten eier enten hele eller deler av bedriften.




Det har vært gjort et betydelig arbeid i de aller, aller fleste bedriftene jeg kjenner til, nettopp når det gjelder denne type utfordringer – for det er en utfordring i så måte at mange av disse bedriftene er store internasjonalt, og også må forholde seg til et lovverk som er ulikt det vi kjenner til. I eksempelvis Tyskland, som Trygve Hegnar trekker fram i Finansavisen, er kjøp av seksuelle tjenester lovlig. Jeg sier ikke at det nødvendigvis er riktig, men det bare synliggjør at det er et stort og omfattende problem man står overfor.




De etiske retningslinjene er blitt gjennomført i de aller, aller fleste selskapene jeg kjenner til. Hvis interpellanten kjenner til noe annet, hadde det i så måte vært ganske flott å få opplyst det her i dag, slik at næringsministeren kan ta det med seg videre.




Det er også et faktum at det medfører betydelige utfordringer hvordan en skal kontrollere dette. Betyr det at man skal kontrollere de ansatte på fritiden, i deres ferie? Næringsministeren bør kunne redegjøre litt i sitt sluttinnlegg for hvordan dette skal håndteres, for jeg ser betydelige utfordringer i så måte.




Den beste måten å bekjempe tvangsprostitusjon og menneskehandel på er ved å tilføre rettsapparatet ressurser og virkemidler for å straffeforfølge de bakmennene som står for dette. Det er forslag som Fremskrittspartiet har kjempet for i en rekke år, men dessverre har vi stått rimelig alene i så måte.




 Representanten Inga Marte Thorkildsen inviterer til en debatt om flere tiltak for å motvirke prostitusjon og menneskehandel – denne gangen gjennom tiltak mot etterspørselen etter sexkjøp i vårt eget land.




Jeg vil gi representanten Thorkildsen honnør for utålmodighet når det gjelder tiltak mot menneskehandel. Etterspørselen etter sexkjøp og betalingsviljen, som dessverre er til stede for slike tjenester i vårt eget land, er avgjørende drivkrefter for menneskehandel. Sammen med kamp mot internasjonal fattigdom og sosiale tiltak i vårt eget land for ofrene må tiltak for å motvirke etterspørselen etter sexkjøp være en del av strategien mot menneskehandel og trafficking.




Da Kristelig Folkeparti i fjor fremmet en tiltaksplan mot menneskehandel og prostitusjon, inneholdt denne planen fem konkrete tiltak for å begrense tallet på kunder som kjøper sex, altså begrense etterspørselen i markedet. Noen av disse tiltakene kjente vi igjen i tiltaksplanen som Regjeringen fremmet i fjor. Det er altså et bredt politisk flertall for å gjøre noe aktivt og offensivt med dette.




Et av de tiltakene som var i handlingsplanen for å begrense etterspørselen, som Kristelig Folkeparti har jobbet lenge for, er et forbud mot kjøp av seksuelle tjenester i Norge. Nå er det et flertall i Stortinget for dette forbudet. I den sammenheng vil jeg få lov å uttrykke glede over at både Arbeiderpartiets landsmøte og SVs landsmøte gjorde klare vedtak om dette. Kristelig Folkeparti forventer et lovforslag til Stortinget nokså raskt.




Så vil jeg også si at Kristelig Folkeparti gjerne vil samarbeide med SV og andre partier i fortsettelsen, sammen med politiet, frivillige organisasjoner og andre i samfunnet når det gjelder andre tiltak som må gjøres samtidig med lovforbudet. De tiltakene som Kristelig Folkeparti har foreslått i Stortinget, og de som ligger i Regjeringens handlingsplan, og som det er gjort greie for der, må gis prioritet og aktiv politisk støtte. Vi må også ha nye tiltak, som jeg tror vil virke.




Som flere allerede har vært inne på her, har staten som arbeidsgiver etablert retningslinjer som sier klart fra om at kjøp av seksuelle tjenester av egne tilsatte på tjenestereiser ikke aksepteres. Det er bra. Jeg regner med at både Kristelig Folkepartis, SVs og andre partiers lokale representanter i kommuner og fylkesting er opptatt av å ha lignende nulltoleranse etablert i kommunenes etiske retningslinjer.




Når det gjelder de bedriftene som staten eier selv eller sammen med andre, har eierskapsmeldingen slått fast at det er styrene som har ansvaret for driften av selskapene, inklusiv innholdet i de etiske retningslinjene. Statsråden gir ikke detaljerte direktiver til selskapene på områder som styrene har ansvar for, men det er et klart og selvsagt krav fra eierne at styrene har et aktivt forhold til etikk og miljø og de forventninger selskapene møter fra samfunnet på disse områdene.




Det er en god grunn til å legge til at vi som representanter på Stortinget gjerne bør gi en anbefaling til selskapenes styrer om å følge opp dette med aktiv politikk og klare holdninger. Det er god samfunnsetikk, og det kan umulig være negativt for bedriftenes finansielle resultater. Men jeg vil understreke at de forventningene som vi som representanter har til styret i selskaper med statlig eierskap, gjelder til fulle også i private selskaper. Om potensielle sexkjøpere er tilsatte i et selskap med statlig eierskap eller ikke, er mindre viktig enn hva slags holdning næringslivet samlet har i dette spørsmålet.




Kampen mot prostitusjon og menneskehandel må kjempes på flere fronter. Kristelig Folkeparti er opptatt av at vi må få et forbud mot kjøp av sex på plass raskt. Det må følges opp av en rekke sosiale tiltak for å hjelpe ofrene for menneskehandel. Dette blir det viktigste arbeidet framover for å bekjempe slavehandelen i vårt eget land. Vi hilser også velkommen initiativet om å gi en anbefaling om nulltoleranse for sexkjøp til ansatte i bedrifter der staten er eier eller medeier.




Kristelig Folkeparti tror på holdningskampanjer. Et lovforbud mot kjøp av sex vil bidra til at omfanget av prostitusjon og menneskehandel går ned, slik som det har gjort i Sverige. Det er bra at alle samfunnsaktører, både i næringslivet og i fagorganisasjoner, pålegger nulltoleranse for kjøp av sex. En holdningskampanje må komme i tillegg til et lovforbud, ikke istedenfor.




Det er en nær sammenheng mellom lokal prostitusjon og internasjonal handel med kvinner. På den måten er nordmenn som kjøper sex i utlandet og her hjemme, med på å bygge opp under et av vår tids største brudd på menneskerettighetene.




Globaliseringen fører til at flere reiser, vi reiser lenger, og vi reiser oftere. Stadig flere nordmenn reiser til utlandet i forbindelse med jobb og ferie. Noen kjøper sex på disse reisene. Undersøkelsene viser at en betydelig andel av de menn som kjøper seksuelle tjenester, utelukkende har kjøpt sex i utlandet.




Alle har hørt gamle historier om sjømenn som kjøpte sex da de var til sjøs. Historiene fortalte om en mannskultur hvor det var mer vanlig enn uvanlig å kjøpe seksuelle tjenester, og der gruppepresset var stort. Ofte ble unge førstereisgutter påspandert tur på bordell av mer erfarne kollegaer, og sexkjøpet ble en slags bekreftelse på det mannlige fellesskapet.




De samme mekanismene lever dessverre i dag. Unge menn som har erfaring med kjøp av sex, forteller om kameratturer til utlandet hvor hele gjengen går på bordell, og at gruppetilhørigheten nettopp er et viktig element i det at de kjøper sex.




Sexturismen har økt. Noen reisebyråer i Norge har heldigvis tatt konsekvensene av dette, spesielt av den verste sexturismen, nemlig barnesexturismen, og truer med boikott av reisemål hvor barn utnyttes uten at lokale myndigheter griper inn.




Når vi ser at internasjonal prostitusjon og handel med kvinner og barn er et økende problem, er vi nødt til å ta tak i at det er etterspørselen etter seksuelle tjenester som legger grunnlaget for en slik menneskehandel og en slik industri. Staten har selvfølgelig et ansvar for å forebygge at mennesker krenkes som ofre for menneskehandel.




Etiske retningslinjer mot kjøp og aksept av seksuelle tjenester i bedrifter og organisasjoner er et klart og nødvendig signal om hvilke etiske og moralske forventninger vi stiller.




Jeg er spesielt opptatt av bistandssektoren i denne sammenheng. Bistandsarbeidere skal på den ene siden bidra til en positiv utvikling i landet der de opererer, men bistandsarbeidere har samtidig begått overgrep ved å kjøpe sex. Overgrep innenfor bistandssektoren er etter min mening blant de groveste eksemplene på hvordan ting går galt.




At bistandsindustrien kan være med på å legge grunnlaget for og øke prostitusjonen, er et kjempeparadoks. Derfor er det bra at alle de store norske organisasjonene på dette feltet har sterke og klare retningslinjer for sine medarbeidere, og at dette også er noe som debatteres åpent. Jeg er veldig glad for at noe av det første den politiske ledelse i Utenriksdepartementet gjorde i sitt møte med NATO etter regjeringsskiftet, nettopp var å ta opp det med at soldater i utenlandstjeneste kjøper sex, og dermed skaper og opprettholder et marked for utnytting av kvinner.




Utviklingsminister Solheim har også tatt opp temaet med bistandsmiljøene her hjemme. Han har rett i at temaet menn som kjøper sex, er et veldig tabubelagt område. Det er noe som oppleves som privat, og det snakkes ikke spesielt mye om det i full offentlighet. Derfor trenger vi denne typen interpellasjoner. Vi trenger politikere som slår ned på at menn kjøper sex. Vi trenger lover og regler imot, og vi trenger andre tiltak for å forhindre at jenter blir ofre for prostitusjon.




Skal menn slutte å kjøpe sex, trenger vi mer enn et skriv i Statens personalhåndbok.




Jeg tror ikke at problemet er at vi ikke har godt nok formulerte retningslinjer, men jeg tror at sanksjonsmulighetene ved brudd på disse retningslinjene ofte ikke er klare, og at terskelen for å varsle kanskje er for høy. Etiske retningslinjer som det ikke får konsekvenser å bryte, er lite verdt. Om terskelen blant kollegaer for å varsle er for høy, kan folk i realiteten gjøre som de vil, og kjøpe sex i trygg visshet om at de aldri kommer til å blir rapportert – og attpåtil vifte med de etiske retningslinjene som et forsvar, hvis samtaleemnet skulle komme opp.




Retningslinjer må aldri bli en sovepute for å lete etter enda flere tiltak for å gjøre mer for å unngå at barn og kvinner blir kjøpt, og at menn kjøper sex. Men vi må heller aldri abdisere og la være å si at det er totalt uakseptabelt å kjøpe sex fordi det nettopp er vanskelig å kontrollere om retningslinjene blir fulgt, slik jeg oppfatter at representanten for Fremskrittspartiet gjør.




 Når en fattig jente fra Nigeria blir bortført og tvunget til å selge kroppen sin på et gatehjørne i Oslo, når en tiårig romanigutt blir satt til å stjele lommebøker i et forretningssenter i Horten, når lykkesøkende østeuropeere med håp om en bedre framtid i Vesten betaler store summer til menneskesmuglere for å komme til Norge, når barn frarøves barndommen og blir satt til å knytte tepper i Afghanistan, når utenlandske arbeidere avspises med luselønn under oppdrag i Norge, er alt dette etter mine begreper en del av det moderne slaveri som kalles menneskehandel, der barn, kvinner og arbeidstakere utnyttes på det groveste, og der bakmennene stikker av med de store fortjenestene.




En faglig tillitsvalgt fortalte meg her om dagen at et polsk postkassefirma håver inn over 200 000 kr i uka ved å leie ut 50 underbetalte polske arbeidstakere til norske arbeidsgivere. Vi kaller det gjerne sosial dumping, men også formidling av arbeidskraft organiseres og drives nå i økende grad av internasjonal mafia, med slavekontrakter som det nesten er umulig å komme ut av, og med straffemetoder som rammer barn/familie om noen bryter lenkene. Derfor er det viktig at interpellanten nå reiser en debatt om vår tids slavehandel, og i denne omgang fokuserer på sexhandel.




Jeg hører ikke med til dem som først og fremst på et moralsk grunnlag lar seg forarge over at menn kjøper sex. Det har menn gjort til alle tider, og det kommer trolig menn til å fortsette med i framtida. Likevel: Moral og holdning har stor betydning for vår felles atferd. Når jeg imidlertid støtter kriminalisering av horekunder i Norge, er det av andre grunner. Jeg tror nemlig det kan bidra til å begrense et sterkt voksende marked. Kort sagt: Hvis færre kjøper sex på gata i Oslo, blir det også færre gateprostituerte.




Norske forretningsreisendes atferd i utlandet er neppe bedre eller verre enn andre forretningsreisendes. Jeg tror heller ikke det vil ha spesielt stor virkning på det internasjonale sexmarkedet om nordmenn på reise avstår. Når jeg synes at norske selskaper i likhet med staten, kommunene og de store organisasjonene bør ha nulltoleranse for sexkjøp som en del av sin etiske kodeks, er det rett og slett fordi det bør være vår holdning. De selskapene som staten selv eier, delvis eller helt, må gå foran. Og det gode eksempel skal aldri undervurderes.




Ofrene for menneskehandel er blitt mer synlige de siste årene, debatten om hva vi skal gjøre for å bekjempe og forhindre dette, likeså. Men synligheten har fått flere til å reagere. Og det er bra.




Vi har et felles ansvar for å bekjempe menneskehandel, både i vårt eget land og internasjonalt. Allerede i 1949 vedtok FN en konvensjon for avskaffelse av menneskehandel og prostitusjon, men det har gått smått siden. Et voksende og betalingsdyktig marked med skyhøye fortjenester for bakmennene gjør at vi sannsynligvis er lenger fra målet nå enn da. Det betyr imidlertid ikke at vi skal gi opp. Kampen må intensiveres. Vi må gjøre mer for å bekjempe og slå ned på menneskehandel. Vi må gå nye veier. Jeg synes Regjeringens tiltaksplan for menneskehandel er et vesentlig bidrag til dette.




Staten har altså innført regler mot kjøp og aksept av seksuelle tjenester for sine ansatte. Det betyr mye, fordi staten er en av landets største arbeidsgivere. LO oppfordrer i dag alle medlemsforbundene og de øvrige partene i arbeidslivet til å innføre regler mot kjøp av seksuelle tjenester. NHO mener det samme. Det er viktig og gledelig at arbeidslivets organisasjoner tar tak i dette, også fordi sexhandel har vært brukt og stadig er en del av smørekulturen i internasjonalt næringsliv.




I mitt tidligere liv har jeg arbeidet med informasjon og kommunikasjon som middel til å endre holdninger og til å påvirke atferd. Dypest sett er det vel egentlig det vi driver med, alle vi som driver politisk virksomhet – skjønt noen er mer upåvirkelige enn andre. Holdninger dannes ikke på kort sikt. De skapes bare over tid. Regjeringen satte i fjor i gang en treårig informasjonskampanje mot menneskehandel. Det er prisverdig, selv om tre år er et relativt kort perspektiv for holdninger som skal skapes. Men kampanjer kan, som kjent, forlenges. Hovedsaken er at vi i vårt samfunn og næringsliv kontinuerlig har et våkent øye på menneskehandel. Til å hjelpe oss med det har vi bl.a., og heldigvis, Inga Marte Thorkildsen.




 Først vil jeg takke Steinar Gullvåg for de gode ordene. Jeg vil også takke for at det har vært et så klart og tydelig engasjement fra tross alt såpass mange som har vært til stede her i salen, med unntak av én, fra Fremskrittspartiet. Det forundrer meg, jeg vil si litt om det etterpå. Men først har jeg lyst til å si at dette området kommer vi til å følge med på videre, og vi er mange som kommer til å følge med på det videre.




Jeg syns vi har fått en bra handlingsplan mot handel med kvinner og barn. Det er morsomt at den tegningen som er på forsida av handlingsplanen, er laget av ei jente i Albania som tidligere statssekretær Anne Rygg Pedersen fra Arbeiderpartiet og jeg møtte da vi var på en antitraffickingkampanje i Tirana og Shkodra i fjor.




Jeg syns i hvert fall det er viktig å understreke at uansett hva slags virkemidler vi setter inn her, må vi aldri la noen av dem bli en sovepute. Vi trenger mange konkrete tiltak, vi trenger å etterspørre dem og følge dem opp. Jeg tror også det er en risiko for at et lovforbud – som jeg har vært veldig skeptisk til – kan ende opp som en sovepute, hvis vi ikke sørger for at det er et spekter av andre tiltak på plass. Vi må også alltid være i dialog med prostituerte selv om hvordan de oppfatter både tiltakene som utarbeides, og hvordan de fungerer, og de holdningene som de føler at de møter fra samfunnets side. Det er jeg veldig opptatt av.




Jeg er opptatt av at de retningslinjene som skal lages i bedriftene, ikke må være helt generelle. Det må settes ord på problemet, slik Marit Nybakk illustrerte det ved sitt innlegg – hun satte ord på noe som det egentlig er for fælt å klare å forholde seg ordentlig til. Vi må få diskutert, som også Anette Trettebergstuen var inne på, hvilke sanksjonsmuligheter vi skal ta i bruk. Det må i hvert fall opprettes en personalsak når det blir oppdaget at man bryter retningslinjene.




Til Kristelig Folkeparti vil jeg si: Ja, vi samarbeider gjerne – veldig gjerne. Dette er et område som vi ikke på noe som helst vis skal la det gå partipolitisk prestisje i – her skal vi prøve å få effektive virkemidler.




Når det gjelder Fremskrittspartiet, er jeg veldig overrasket over den tilbakelente holdningen som de har. Fokuset er rettet mot dem som måtte føle seg mistenkeliggjort. Jeg ser at Fremskrittspartiet ikke er til stede her nå, men jeg skulle gjerne fått vite om de egentlig er for eller imot dette tiltaket. Det var helt umulig å forstå ut fra det som Øyvind Korsberg sa. En fokusering med en inndeling i tvangsprostitusjon på den ene sida og frivillig prostitusjon på den andre er å gå rett i grøfta. Det er en fokusering som er helt feil. Jeg syns at en politikk som ikke er offensiv verken mot fattigdom og forskjeller i verden, mot diskriminering av kvinner eller mot etterspørselsida når det gjelder kjøp av sex, viser at de rett og slett er tafatte i dette spørsmålet.




 Jeg hadde også tenkt å starte mitt siste innlegg med et kort svar til representanten Korsberg, som jeg registrerte kom, pratet og gikk. Men allikevel – en kort kommentar: Når representanten Korsberg kritiserer interpellanten og andre stortingsrepresentanter for ikke å understreke dette temaet knyttet til eierskapsmeldingen, er jeg helt uenig med representanten Korsberg. For min del er det slik at når Stortinget har gitt sin tilslutning til Regjeringens forslag om at vi skal forvente etiske retninger fra de selskapene staten er deleier i, er det en bekreftelse på at vi ønsker å mene noe også om spørsmålet om kjøp av seksuelle tjenester – selv om en slik melding selvfølgelig ikke inneholder en konkret innholdsfortegnelse over hva som skal stå i de etiske retningslinjene. Jeg har oppfattet stortingets vedtak i forbindelse med eierskapsmeldingen som en tilslutning, og ikke – som representanten Korsberg – som en mangel i spørsmålet om å ha dette som en del av de etiske retningslinjene.




Jeg synes heller ikke at representanten Korsbergs referanse til at det f.eks. i Tyskland er lovlig med prostitusjon, og at dette derfor blir vanskelig, er noe argument for ikke å gjøre noe. Når det er vanskelig, er det vel mer behov for å gjøre mer, og ikke for å sette seg ned med hendene i fanget og si at dette er plundrete.




Jeg vil si at f.eks. har Innovasjon Norge, istedenfor å ha dette som en del av sine etiske retningslinjer, faktisk tatt det inn i arbeidsreglementet. For meg er det en god løsning. Poenget er at det er tydelig at selskapet har en holdning mot kjøp av seksuelle tjenester for sine ansatte når de representerer selskapet, også i den fritid de har når de representerer selskapet i utlandet.




Jeg er glad for Kristelig Folkepartis støtte til det som har blitt diskutert her i dag – jeg er selvfølgelig ikke forundret over det – representert ved representanten Tørresdal. Men la meg likevel si at hvis Arbeiderpartiets landsmøte bare hadde fattet vedtak om forbud mot kjøp av seksuelle tjenester, hadde det vært et fattig vedtak. Men vi har fattet vedtak om mange tiltak i tillegg til det, for vi må heller ikke tro at dette først og fremst løses som et juridisk spørsmål. Vi må ha alle de sosiale tiltakene som bør følge vedtaket om juridiske endringer, hvis det skal være en helhet i de tiltak vi setter inn mot prostitusjon og kjøp av seksuelle tjenester.




Så er jeg glad for at det private næringsliv, representert ved NHO og LO, er tydelig på den samme linjen som jeg og interpellanten og andre her har gitt uttrykk for. Jeg tror vi kommer til å ha mange med oss i at alle selskaper bør ha som holdning at deres representanter på utenlandsreiser avholder seg fra kjøp av seksuelle tjenester. Eierskapsmeldingen mener jeg er et godt utgangspunkt for det, både i den løpende oppfølgingen jeg kommer til å ha overfor selskapene, og i de temaene jeg kommer til å ta opp når vi skal ha eierskapskonferanse med alle selskaper der staten er deleier.




 Då er debatten i sak nr. 6 over.




Carl I. Hagen gjeninntok her presidentplassen.





                    
                    
                    

