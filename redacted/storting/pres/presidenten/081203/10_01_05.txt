 Representanten Siv Jensen har tatt opp det forslaget hun refererte til. 

 En kort merknad til den problemstillingen Siv Jensen reiser: Det er jo riktig som
                  det fremgår av innstillingen, at den har vært diskutert tidligere. Når man er
                  blitt stående ved den praksis som man er, er det fordi dette både har en nær sagt
                  innadrettet og en utadrettet side. Det er selvfølgelig helt greit innad i et organ
                  at man er enig om at en person som formelt er oppnevnt som medlem, ikke møter for
                  en viss periode, men det er ikke like greit utad. Og det er jo først og fremst for
                  å verne om komiteens uavhengighet i forhold til det vanlige norske politiske
                  system, inklusiv Stortinget og regjeringen, at man har holdt seg til den linjen,
                  fordi det ellers fra verden for øvrig lett vil kunne bli oppfattet som om man ikke
                  fastholder prinsippet om at Nobelkomiteen vel er oppnevnt av Det norske storting,
                  i samsvar med Nobels testament, men det er ikke Det norske storting som på noen
                  som helst måte styrer komiteens virksomhet eller påvirker komiteens arbeid. Derfor
                  vil nok jeg for min del fastholde flertallets syn, at det er klokt at man her
                  holder linjene akkurat så klare som man har gjort før. 

For øvrig, uten i det hele tatt å gå inn på noen vurdering av innstillingen – den
                  er helt sikkert utmerket, og den er fremkommet etter den praksis som er vanlig –
                  vil jeg bare peke på det som vi også hadde en liten diskusjon om i Presidentskapet
                  i forkant av dette, nemlig at måten vi gjør dette på, ved at det er partiene etter
                  størrelsesorden som suverent nominerer sine kandidater, gjør at det ikke er noen
                  instans som har ansvar for helheten av det som fremkommer. Hvis man hadde tenkt
                  seg at man denne gang hadde hatt en innstilling som hadde medført at man hadde
                  fått en komité med fire mannlige og ett kvinnelig medlem, ville det helt sikkert
                  ha vakt debatt i relasjon til likestillingskravet. Nå har man fått en innstilling
                  som er akkurat speilvendt, og prinsipielt er jo det nøyaktig det samme, men av i
                  og for seg meget forståelige grunner utløser det ikke noen offentlig debatt. Det
                  illustrerer bare poenget: Det er ingen instans som har noe overordnet ansvar for å
                  se til at helheten blir balansert. 

 Flere har ikke bedt om ordet til sak nr. 1. 

(Votering, se side 967)





                    

 Under debatten har Siv Jensen satt fram et forslag på vegne av Fremskrittspartiet. 

Forslaget lyder: 

«Stortinget forutsetter at stortingsrepresentanter som velges som medlem av
                  Nobelkomiteen, ikke deltar i møter i komiteen før de har fratrådt som medlem av
                  Stortinget.» 

Votering:

Forslaget fra Fremskrittspartiet ble med 86 mot 25 stemmer ikke bifalt.

(Voteringsutskrift kl. 16.09.29)

Komiteen hadde innstilt: 

Som medlemmer og varamedlemmer til Nobelkomiteen velges: 

Medlemmer: 

For tidsrommet 1. januar 2009–31. desember 2014: 

1. Thorbjørn Jagland, Lier 

2. Kaci Kullmann Five, Bærum 

3. Ågot Valle, Bergen 

Varamedlemmer: 

For tidsrommet 1. januar 2009–31. desember 2011: 

1. Knut Vollebæk, Oslo 

2. Christopher Stensaker, Trondheim 

3. Sverre Lodgaard, Oslo 

Votering:

Komiteens innstilling ble enstemmig bifalt.


                    
                    

