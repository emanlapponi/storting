 Det blir replikkordskifte. 

 Det er stor enighet i merknadene til samfunnssikkerhetsmeldingen, og det er all
                  grunn til å glede seg over at det er stor enighet om det som nå er lagt inn, og om
                  at vi skal ha en god satsning på samfunnssikkerhet. 

Kristelig Folkeparti er opptatt av dette med frivillige organisasjoners plass
                  innenfor samfunnssikkerhetsfeltet. Her er det også grunn til å skryte av det som
                  Regjeringen nå er kommet med av økte midler til frivillige organisasjoner. Men
                  Kristelig Folkeparti setter spørsmålstegn ved dette med nødnettet. Det er ikke
                  kommet noen klare meldinger om at frivillige organisasjoner også skal få tilgang
                  til nødnettet. 

Vi har i finansinnstillingen fremmet forslag om skattefritak for gaver til
                  frivillige organisasjoner og også om momsfritak for frivillige organisasjoner, som
                  vil bety en betydelig styrking av økonomien. Vil Arbeiderpartiet gå inn for det?
               

 Når det gjelder de områdene som representanten Sahl tar opp her, er jo det områder
                  som hører hjemme i en budsjettdebatt og i Finansdepartementet, så vi har ikke
                  drøftet det når vi har behandlet denne meldingen. Denne meldingen går jo mer på
                  overordnede tiltak og på hvordan vi klarer å samordne og få til en effektiv
                  rednings- og nødtjeneste her i landet. Når det gjelder de områdene som
                  representanten her tar opp, mener jeg, som sagt, at de hører hjemme i en
                  budsjettdebatt, og de var også oppe da vi debatterte statsbudsjettet for noen
                  dager siden. 

 Signe Øye gjør som de fleste i Arbeiderpartiet gjør: De gjør et stort nummer av at
                  vi i Fremskrittspartiet ikke ubetinget legger oss det vi kaller flate for de
                  påstander som er framsatt i forbindelse med klimaspørsmål. Det gjør tydeligvis
                  Arbeiderpartiet. Men jeg legger merke til at Signe Øye i sin argumentasjon stadig
                  bruker ordene «vi tror», «det kan være» og «muligens». 

Da lurer jeg på, siden hun er så sikker i dette spørsmålet og mener at
                  Fremskrittspartiet tar så fullstendig feil: Hva vet hun om dette som vi ikke vet?
                  Jeg kan nesten spørre: Har hun løst klimaspørsmålet? Hun legger altså til grunn en
                  god del ting som hun antakeligvis ikke kan svare på, og mener at vi støtter oss
                  til sveisere i Sverige. Det synes jeg ikke er noen særlig parlamentarisk
                  framstilling. 

 Når jeg sier at «vi tror» – og muligens er det vel nettopp det jeg sier – er det
                  fordi vi ikke er skråsikre på alle områder i denne saken. Men det er så mye som
                  peker i retning av at klimaendringene er store, kommer til å bli store og kommer
                  til å bli enda større hvis vi ikke gjør noe med dette, så derfor tar vi problemet
                  på alvor. 

Men hvis man leser gjennom hele innstillingen, ser man jo helt tydelig at
                  Fremskrittspartiet har store problemer. På noen områder går dere ut av merknadene,
                  på noen områder er dere inne i merknadene, for dere vet nå egentlig ikke hvilken
                  side dere skal være på. Inntrykket vi får ved gjennomlesing av hele innstillingen,
                  er at det liksom begynner å halte, at dere også har lyst til å være med på
                  merknadene og erkjenne at klimaendringene er noe som opptar oss, og noe som vi må
                  ta på alvor. 

 Da vil jeg gjerne spørre: Hvor er det vi går ut og inn, som Signe Øye tydeligvis
                  peker på? Jeg vet ikke hvor vi går ut og inn av merknadene. Hva er det hun støtter
                  seg til når hun er så skråsikker på hva årsaken til disse klimaendringene er? 

 Jeg kan ikke begynne å lese opp hele innstillingen, for den er ganske lang, men
                  det er bare på ett sted dere går ut, og på alle de andre stedene der vi påpeker
                  klimaendringene, er dere inne sammen med oss. 

Det er jo nettopp det jeg sier, at vi ikke er skråsikre, men det er så mange tegn
                  som tilsier at vi må ta dette på alvor. Vi har så mange forskere, og også FNs
                  klimapanel, å støtte oss til at vi føler oss ganske sikre på at dette er noe vi må
                  ta på alvor. Det er det man gjør også i denne meldingen. 

 Fleire har ikkje bedt om ordet til replikk. 

 Fremskrittspartiet er opptatt av at vårt samfunn skal være best mulig rustet til å
                  møte uforutsette katastrofer og kriser, det være seg menneskeskapte eller
                  tilfeller som har andre årsaker. 

Fremskrittspartiet har vært og er opptatt av at både forsvar, politi, helsevesen
                  og andre offentlige aktører skal ha gode nok økonomiske vilkår til å ivareta
                  samfunnssikkerhetsaspektet. Det er viktig at det utarbeides rutiner og annet
                  formelt samarbeid mellom de ulike samfunnsaktører, slik at vår totale beredskap
                  blir rettet inn på en best mulig måte der det måtte være behov for det. Formelt
                  samarbeid mellom ulike offentlige institusjoner, slik som forsvar og politi, blir
                  stadig viktigere i en verden der trusler og utfordringer ofte skifter karakter. 

Fremskrittspartiet mener at Nasjonal sikkerhetsmyndighet, NSM, har en spesiell
                  funksjon i så måte. Med den avhengighet vi har av IKT i vårt samfunn, er det
                  spesielt viktig at vi er forberedt på Cyber Warfare og andre trusler mot kritisk
                  infrastruktur. Vi ønsker i så måte at Regjeringen utarbeider en nasjonal strategi
                  for å sikre at landet står best mulig rustet mot et mulig Cyber Attack. Derfor
                  ønsker Fremskrittspartiet i sitt alternative budsjett å øke bevilgningen til NSM
                  kraftig. 

Fremskrittspartiet er også opptatt av at organisasjoner som Heimevernet og
                  Sivilforsvaret blir tilpasset de nye trusselbilder, og at det innledes et tettere
                  samarbeid mellom disse organisasjonene. Sivilforsvaret har vist at de kan levere
                  høy kompetanse også utenfor Norges grenser, og det samme gjelder Heimevernet
                  gjennom de tjenestegjørende i Afghanistan. Sivilforsvaret trenger, i likhet med
                  Heimevernet, en lokal tilknytning for å inneha nødvendig lokalkunnskap innenfor
                  sine hovedansvarsområder. Fremskrittspartiet ønsker derfor å beholde dagens
                  kompetansesentre både i Trondheim, på Starum samt i Vagleleiren i Sandnes. 

Fremskrittspartiet håper at det videre arbeidet for økt bevissthet og koordinering
                  vedrørende samfunnssikkerhet vil være fruktbart, og at det medfører et mer robust
                  samfunn med tanke på ulike trusler mot vårt samfunn. 

St.meld. nr. 22 for 2007–2008 spenner over et veldig stort spekter, bl.a.
                  beredskap og krisehåndtering på sentralt nivå, beredskap på lokalt og regionalt
                  nivå, NVE som forvaltningsorgan for skredforebygging, naturhendelser, bortfall av
                  samfunnskritisk infrastruktur, pandemi, terror og annen sikkerhetstruende
                  aktivitet, ulykker med farlige stoffer, utfordringer i nordområdene, elektronisk
                  kommunikasjon, satellittbasert kommunikasjon og navigasjon, kraft, vann og avløp,
                  olje og gass, transport, bank og finans, matforsyning, kulturminner og symboler og
                  tverrsektorielle virkemidler for å sikre kritisk infrastruktur. I tillegg kommer
                  redningstjenesten, nødetatene, Sivilforsvaret og støttesystemer for rednings- og
                  beredskapssituasjoner. Om ikke dette var nok: Forsvarets bistand til politiet,
                  sivilt-militært samarbeid i operasjoner utenfor Norge og, enda mer, sivilt
                  beredskapssamarbeid i NATO og internasjonal krisehåndtering. Det er altså et stort
                  område. Dette vil si at vi kunne ha debattert denne saken i hele dag hvis det
                  hadde vært mulig – og hvert kapittel er viktig. 

En sak som komiteen hadde på høring, og som man snakket om, gjaldt et felles
                  nødnummer og en felles nødmeldesentral. En var for dette eller imot dette. Nå skal
                  ikke Stortinget ta noen avgjørelse i denne saken ennå, men Stortinget vil bli
                  forelagt saken på en egnet måte etter ytterligere utredninger. Dette høres
                  fornuftig ut, og Fremskrittspartiet aksepterer det. I denne sammenheng er det
                  viktig at man også hører på land som har dette systemet, og som vet hvordan det
                  fungerer. 

Ellers er det mange ting man kan snakke om i dag. Fremskrittspartiet har i sine
                  merknader sammen med Høyre etterlyst en utredning og kartlegging av hvordan
                  politireserven kan benyttes på en bedre måte enn tilfellet er i dag. Vi mener at
                  en forsterket politireserve benyttet på en riktig måte kan utgjøre en betydelig
                  ressurs for samfunnet i en krisesituasjon. 

Man kan her fortsette med Sivilforsvaret og det behovet de har for å modernisere.
                  Sivilforsvaret må tilpasse seg dagens og framtidens behov hvis de skal kunne
                  ivareta sin funksjon som forsterkningsressurs på en relevant måte. Det er et stort
                  behov for å skifte ut gammelt utstyr med nytt utstyr som matcher de utfordringene
                  Sivilforsvaret har. 

Et annet tema som det kan nevnes litt mer om blant mange andre, er vår
                  vannforsyning. Denne er mange steder sårbar på grunn av gamle rør og en
                  infrastruktur som med letthet kan slå ut store befolkningsområder ved sabotasje,
                  uhell eller katastrofer. 

Da vil jeg fremme Fremskrittspartiets forslag. 

 Representanten Per Roar Bredvold har teke opp dei forslaga han refererte til. 

 (komiteens leder): Under høringene av denne meldingen var det én dominerende sak,
                  og det var innføring av et felles nødnummer. Dette spørsmålet er nå for så vidt
                  tatt ut av den kontroversielle sfære ved at komiteen ønsker å få erfaringene fra
                  en samlokalisering av sentraler i Drammen. Da er det riktig som saksordføreren
                  sier, at det er all grunn til å beklage at det ikke er offentlig oppmerksomhet om
                  noe særlig mer enn dette. Jeg er enig med henne i at dette er en viktig melding,
                  men det tilhører vel en av politikkens mange lover at når det er bred enighet,
                  blir det ingen stor oppmerksomhet. Men jeg har lyst til å gi saksordføreren ros
                  for at hun nettopp har sett muligheten for å dra denne saken frem til en så bred
                  enighet som det er blitt, og jeg tror det er en betydelig styrke. 

Men det står likevel en del viktige spørsmål igjen, og jeg vil understreke noen av
                  dem. Et av dem er den merknaden komiteen har, knyttet til Justisdepartementets
                  samordningsansvar. Riksrevisjonen har påpekt betydelige svakheter, og jeg vil
                  gjerne understreke behovet for at disse må utbedres, og at resultatet må meldes
                  tilbake til Stortinget. 

Ellers er det enkelte ting som sitter ganske tydelig etter arbeidet med meldingen.
                  En av dem er betydningen av Sivilforsvaret. Jeg sier med ikke så ganske lite
                  selvkritikk at jeg tror nok altfor få av oss har tatt Sivilforsvarets oppgaver og
                  rammebetingelser på tilstrekkelig alvor. Jeg tror vi må konstatere at
                  Sivilforsvaret er kjørt ganske langt ned når det gjelder bevilgninger, noe som
                  bl.a. har gitt seg uttrykk i nesten helt elementære mangler på utstyr. Det kan
                  ikke fortsette. Min fraksjon i forsvarskomiteen tar kanskje et beskjedent grep,
                  med dog et grep, i morgendagens innstilling om forsvarsbudsjettet for 2009, hvor
                  vi foreslår tilført 20 mill. kr til vernebekledning. Jeg tror og håper at dette
                  kan være noe som kan følges opp i 2010-budsjettet ved at det tilføres mer midler
                  til Sivilforsvaret. Vi trenger simpelthen å ta dette på større alvor. 

Når det gjelder spørsmålet om kompetanseutvikling, vil jeg vise til den merknaden
                  Høyre har i innstillingen. Vi ønsker en helhetlig konsekvens- og kostnadsanalyse.
                  Jeg må legge til at det i dette ligger at vi ikke nå ønsker å gjøre noen endringer
                  i de eksisterende sentra før vi har fått en slik helhetlig gjennomgang. Det betyr
                  at selv om ikke vi er forslagstiller, vil vi subsidiært slutte oss til
                  Fremskrittspartiets forslag, nr. 1, for vi ønsker altså ikke noen forandringer her
                  før vi har fått denne gjennomgangen. 

Så har jeg lyst til å si ganske kort at jeg tror spørsmålet om terrortrussel er
                  noe som bør løftes frem. Jeg sitter med en litt urolig følelse av at vi i det
                  norske samfunn ikke tar terrorspørsmålet på tilstrekkelig alvor. Vi ble jo igjen
                  minnet om at dette er et verdensomspennende fenomen, sist i Mumbai, hvor det
                  ifølge pressen faktisk var på nære nippet at også en norsk statsborger ble rammet.
                  Altfor mange her hjemme har vel den følelsen at terrorisme liksom er en amerikansk
                  bekymring knyttet til 11. september 2001. Men vi skal huske på at i årene etterpå
                  har dette rammet Europa og andre deler av verden gjentatte ganger, og vi har ikke
                  noe brev på at ikke dette enten kan ramme oss her hjemme eller ramme norske
                  statsborgere og interesser i utlandet. Derfor er det nødvendig å ha dette høyt på
                  vår dagsorden. 

Når det så gjelder dissensene, vil jeg bare kort bemerke følgende: Vi tar ikke
                  stilling til det som sies om planloven, for den saken ligger til behandling i en
                  annen komité. Når det gjelder politireserven og befolkningsvarsling, hvor Høyre
                  tar dissens, vil en senere taler komme tilbake til dette. 

Men jeg har lyst til å knytte noen kommentarer til dissensene om klima, i håp om
                  at dette ikke er et privat oppgjør mellom de to nestlederne i komiteen, men at det
                  er mulig å få lov til å delta. Jeg har nemlig litt problemer med å forstå
                  Fremskrittspartiets merknad. Jeg ser at partiet går ut av merknaden om den
                  generelle bekymring komiteen har, men man melder seg jo inn med stor kraft i
                  bekymringen om miljøutfordringene i nord, i arktisk område. Her er man meget
                  bekymret for at virkningene vil vise seg vesentlig raskere enn når det gjelder det
                  globale klimaet. Det betegnes som «en trussel mot folks livsgrunnlag og mot
                  kystsamfunnene i nord». Dette er jo ganske sterke – og jeg får si ganske velkomne
                  – erkjennelser fra Fremskrittspartiets side. Hvis man skal tolke dette på en
                  maksimalt velvillig måte, er det vel at Fremskrittspartiet har skjønt at hvis de
                  noensinne har tenkt seg i nærheten av regjeringskontorene, er de i så fall nødt
                  til – med mindre de skulle få rent flertall her i salen – å akseptere
                  klimaforliket i Stortinget som en arbeidsforutsetning for den regjering som da
                  måtte komme, ja før man endog begynner å forhandle om noe som helst. Det er vel
                  den glideflukten som Fremskrittspartiet her er i ferd med å foreta, og jeg for min
                  del ønsker glideflukten hjertelig velkommen. 

Når det så gjelder forslag nr. 2, fra Fremskrittspartiet, er jeg litt i stuss over
                  det. Jeg oppfatter at regjeringspartienes merknader langt på vei besvarer den
                  problemstilling som her er tatt opp. Det er jo ikke slik at noen av oss har noe
                  problem med å understreke at det må foreligge omfattende planer mot faren for
                  «cyber attack», men Stortinget bør jo ikke i utrengsmål slå inn åpne dører, som vi
                  nok har hatt en tendens til å gjøre. Det er bakgrunnen for at jeg ikke har villet
                  stille meg bak dette forslaget. Men jeg håper det vil være mulig i løpet av
                  behandlingen her i salen å komme frem til rimelig enighet om hva vi står overfor,
                  og da som sagt uten at det blir behov for å slå inn åpne dører. 

Så avslutningsvis: Jeg vil understreke den merknad komiteen har, knyttet til
                  redningshelikoptrene. For det er ikke noen tvil om at det her uttrykkes atskillig
                  bekymring. Jeg må ærlig si at jeg nok hele tiden har vært sterkt i sterk tvil om
                  det fornuftige i den nye runden Regjeringen har bestemt seg for å gå. Jeg er ikke
                  sikker på om den er godt begrunnet. Det vi i hvert fall vet, er at den tar
                  ytterligere tid. Det gjør at vi henger ved dagens Sea King-helikoptre lenger enn
                  nødvendig – og en enstemmig komité skriver at de «nærmer seg utdatering og er dyre
                  i vedlikehold». Vi vet samtidig at de har en begrenset rekkevidde i forhold til
                  alternativene. Derfor understreker jeg det komiteen sier, at anskaffelsen av nye
                  redningshelikoptre må forseres. 

 Det blir replikkordskifte. 

 Jeg hadde egentlig tenkt at dette skulle være en debatt mellom de to nestlederne,
                  men siden lederen har kastet seg innpå, kunne jeg tenke meg å fremsette noen
                  argumenter i forhold til det han sa. Han slår nemlig kategorisk fast at
                  Fremskrittspartiet faktisk ikke forstår dette – det er mitt inntrykk. Men når jeg
                  leser i innstillingen, som Høyre også har vært med på, står det jo at
                  «klimaendringer 

kan

 utgjøre en trussel», at det «

kan

 medføre» og at det «

kan

 være
                  klimarelatert». Hvordan kan da komitélederen være så sikker på at det er slik som
                  han tydeligvis vil gi inntrykk av? Jeg leser på side 33 i innstillingen under
                  Risiko-, trussel- og sårbarhetsbildet. 

 Først: Tusen takk for at jeg får lov til å delta i denne debatten. 

Jeg hadde håpet at Width nå ville bekrefte at han er i ferd med å innlede
                  glideflukten mot et regjeringssamarbeid, men det skjønner jeg at han ikke er – og
                  det er i og for seg greit nok for mitt vedkommende, det har jeg vel aldri lagt
                  skjul på. 

Når det gjelder selve substansen, vil jeg bare understreke at Fremskrittspartiet
                  selv, i merknaden om Arktis, bruker ordet «kan». Jeg tror på mange måter at det er
                  fornuftig, for vi mangler selvfølgelig en del kunnskap på dette området. Men
                  poenget er at selv om vi mangler kunnskap, må ikke dette hindre oss i å handle.
                  Gjør vi ikke det, kommer vi til å påføre kloden og vårt miljø uopprettelige
                  skader. Det er jo det som har ligget under klimaforliket, og det er derfor det er
                  så viktig å gjøre det. Jeg håper at Fremskrittspartiet ikke vil sitte stille helt
                  til krisen allerede er irreversibel. Den er kommet langt nok som det er. 

 Fleire har ikke bedt om ordet til replikk. 

 Denne samfunns- og sikkerheitsmeldinga har undertittelen «samvirke og samordning».
                  Vi veit at vi bruker mange ressursar på samfunnssikkerheit, men om det er god nok
                  samordning, kan vi heile tida stille spørsmål om – organiserer ein dette på ein
                  god nok måte? 

Den førre samfunns- og sikkerheitsmeldinga hadde som undertittel «Samfunssikkerhet
                  og sivilt-militært samarbeid», og den debatten var ikkje minst prega av
                  terrorfaren, som også representanten Petersen tok opp som eit tema. Det er ingen
                  tvil om at vi da fekk slått fast at terrornedkjemping er ei sivil oppgåve. Det er
                  sjølvsagt også ei politioppgåve. Så det har vi fått rimeleg godt på plass. 

Så er det ingen tvil om at klima er ein del av samfunnssikkerheitsarbeidet. Om vi
                  går til Sverige og ser på deira «försvarsberedning», og om vi går til USA og ser
                  på trusselbileta deira, er klimaet sjølvsagt på topp 10-lista. Det er slått klart
                  fast for alle. Vi veit at dette også gjev seg utslag i lokale avgjerder i heile
                  Noregs land, f.eks. når det gjeld kor ein skal plassere eit sjukehus. Tør ein
                  plassere eit sjukehus i strandkanten? Det gjer ein ikkje. I Molde flytta ein
                  sjukehuset ti kilometer nettopp fordi ein ikkje torde å leggje det der det kunne
                  bli ei flodbølgje. Ein flytta det dit det kan liggje viss havnivået skulle stige. 

Vi veit at det er mange som skal sørgje for sikkerheita til det norske folk, og vi
                  har over lang tid bygd opp store ressursar for å få dette til. Men er samvirket
                  godt nok, og blir dette samordna godt nok, slik at ressursane kjem folk til gode?
                  Ei stor hending som vi hadde her i Noreg for nokre år sidan, kunne ein oppsummere
                  slik: Kvifor ringde ingen til politimeisteren i Troms? Det var Elektron-saka.
                  Politimeisteren opptredde som litt foruretta. Det folk sat igjen med av inntrykk,
                  var at her var det ikkje samordna godt nok. Her var ein litt usikker på kven som
                  hadde ansvaret. Ingen var i tvil om at dette gjekk opp på høgste nivå i landet –
                  ingen tvil om det. Samtidig ville ein ikkje gjere saka meir politisert enn godt
                  var. Men vi bør bli endå flinkare til å utnytte ressursane på best mogleg måte. 

Vi har også sett ved mindre, lokale redningsoperasjonar at forholdet mellom
                  Heimevernet, Sivilforsvaret og sivile organisasjonar har vore litt uklart. Dei
                  ulike aktørane har vore usikre på si rolle: Skal vi vere med der? Til kva tid skal
                  vi tre inn? Kven er det som leier dette? Vi veit at vi er dyktige på dette i
                  samband med fylkesmannen og kommunane si rolle – men har vi øvd nok på det, og er
                  det klar nok og god nok juridisk bakgrunn for å utnytte ressursane på best mogleg
                  måte? 

Vi har sett nokre eksempel på at dette kan vi bli endå betre på, og eg stolar
                  fullt og heilt på at statsråden gjer det beste han kan for å få dette til. Slik
                  som meldinga ligg føre no, er det ikkje noko i vegen for at det beste skulle kunne
                  skje. Men her må ein også leggje til grunn at det er dei lokale sjølve som må vete
                  kva dei skal ta ansvaret for, slik at vi held oppe det såkalla nærleiksprinsippet
                  – at alle kriser skal tolkast på lågast mogleg nivå. Så veit vi at
                  ansvarsprinsippet og likskapsprinsippet ligg til grunn. Der har det ikkje vore
                  nokre endringar. Her er det gode moglegheiter for dei som vil, til å gjere det dei
                  kan lokalt. 

Vi veit at klimaet også delvis speler inn i forhold til dette med ras. Vi har i
                  Møre og Romsdal store utfordringar, ikkje minst i Stranda kommune. Her overvaker
                  vi situasjonen. Vi seier frå til folk. Vi har hatt ei stor øving, der statsråden
                  og fleire andre var til stades, slik at vi gjennom det gjev tryggleik til folk, at
                  vi faktisk prøver å følgje med. Viss den eventuelle store krisa skulle oppstå i
                  Storfjorden, veit vi at vi må kunne evakuere, og då må vi kunne varsle. Men vi er
                  der oppe. Vi har løyvd dei pengane som skal til, og vi har fått til eit slags
                  nasjonalt rassikringssenter når det gjeld den type ras. At ein no også går inn og
                  seier at NVE skal ha det overordna ansvaret, er vi veldig godt nøgde med. 

Så skal vi også ha i mente at det kan vere noko å hente i plan- og bygningsloven,
                  for «gamlingane», som vi seier der eg kjem frå, bygde ikkje der det var fare for
                  ras. Dei bygde ikkje der det var fare for flaum. Vi har kanskje med våre
                  teknologiske framsteg gått litt «på tross av» naturen, pluss at naturen oppfører
                  seg meir ekstremt no enn før. Det er viktig å få ei grundig behandling av dette i
                  dei kommunale etatane, slik at ein ikkje byggjer der ein veit det kan komme flaum
                  eller ras. Det trur eg denne meldinga legg opp til på ein veldig god måte. 

Når det gjeld eit felles nødnummer, vil eg seie kort at vi frå SV si side er
                  veldig positive til det. Det går igjen ut på det å kunne bruke ressursane til
                  felles beste. Dette må vere mogleg. Vi registrerer dei innspela som har komme frå
                  nokre i helsevesenet. No ventar vi på arbeidsutvalet, så får vi sjå om vi får til
                  ei best mogleg avgjerd for å få bruke ressursane på best mogleg måte. 

Så vil eg heilt til slutt seie at eg er veldig glad for at vi har fått til ein
                  felles merknad om sivilt-militært samarbeid – igjen, utnytte ressursar i Forsvaret
                  og mellom dei sivile her heime, i totalforsvaret, og sjølvsagt ute i
                  internasjonale operasjonar. Vi ser at det som skjer i Afghanistan, kan vere
                  begynninga på ei samordning mellom bistandsorganisasjonar – nasjonale og
                  utanlandske – for å få gode proporsjonar mellom det militære bidraget og sjølvsagt
                  politi- og bistandsorganisasjonar. Her kan vi vere med på å gjere noko
                  banebrytande. Derfor høyrer det sjølvsagt heime i ei samfunns- og
                  sikkerheitsmelding, for det vil kunne utgjere auka sikkerheit både for dei sivile
                  i dei landa vi er i, og sjølvsagt for det sivile og militære personellet frå Noreg
                  som er til stades. 

Eirin Faldet hadde her overtatt presidentplassen. 

 Det blir replikkordskifte. 

 Regjeringspartiene, inklusiv SV, går inn for en samlokalisering av
                  kompetansesenteret på Granåsen ved Trondheim og kompetansesenteret på Starum. Jeg
                  trodde at SV var for et sterkt og styrket sivilforsvar, og at de ikke ville gå inn
                  for noe slikt. Det er jo sagt litt om økonomi, men det er en urealistisk økonomisk
                  gevinst i dette, og alt handler vel kanskje ikke om penger heller. Så jeg er litt
                  forbauset over at SV er med på den samlokaliseringen. 

 Samvirke, samordning og – i det tilfellet som representanten Bredvold nemner –
                  samlokalisering kan nettopp vere med på å styrkje Sivilforsvaret. Derfor går vi
                  inn for den biten. Så ventar vi sjølvsagt på brannmeldinga om m.a. det som skal
                  skje i Rogaland. 

 Flere har ikke bedt om ordet til replikk. 

 For Kristelig Folkeparti var det viktig at samordningsansvaret for samfunnets
                  sivile sikkerhet ble lagt til Justis- og politidepartementet. Dette
                  samordningsansvaret ble tydeliggjort og styrket ved bl.a. etableringen av
                  Direktoratet for samfunnssikkerhet og beredskap og ved å gi Nasjonal
                  sikkerhetsmyndighet faglig rapporteringslinje til Justis- og politidepartementet.
                  Nå skal samordningsrollen tydeliggjøres og avgrenses i en revisjon av
                  retningslinjene, og samordningsrollen skal styrkes. Det er bra. 

Den gode oppslutningen om frivillige organisasjoner har lenge kjennetegnet det
                  norske samfunnet. Norge har drøyt 4,7 millioner innbyggere. Norske frivillige lag
                  og foreninger har tre ganger så mange medlemmer. Dessverre gjør Regjeringen
                  generelt sett altfor lite for å belønne og oppmuntre den enorme idealismen og
                  dugnadsånden som finnes i det norske folk – på tross av at frivillige utgjør en
                  betydelig ressurs i det norske samfunnet. Det er bra at en samlet komité
                  anerkjenner de frivillige organisasjonenes innsats og betydning i denne
                  sammenheng. De frivillige redningsorganisasjonene stiller med lokalkjente
                  mannskaper og utgjør et viktig element i den norske redningstjenesten. De
                  frivillige organisasjonene er altså en integrert del av den norske
                  redningstjenesten, og de offentlige nødetatene er avhengige av deres ressurser. 

Det er bra at det nå tas noen grep for de frivillige, men etter Kristelig
                  Folkepartis mening har vi ennå noen steg å ta før vi kan si oss fornøyd med det
                  offentlige bidraget til de frivillige organisasjonene. 

Sivilforsvaret er statens forsterkningsressurs, som skal bistå nød- og
                  redningsetatene ved ulykker, katastrofer og kriser. For at Sivilforsvaret skal
                  kunne være i stand til å ivareta dette samfunnsansvaret, må Sivilforsvaret
                  opprustes og moderniseres – og det haster. De siste årene har Sivilforsvaret ikke
                  hatt penger til å erstatte gammelt og utslitt materiell, til å lære opp
                  tilstrekkelig med nye mannskaper og til å trene hele hovedinnsatsstyrken. Det
                  meste av materiellet til Sivilforsvarets katastrofeinnsatsavdelinger er 40 år
                  gammelt. Mannskapsuniformene er godt brukt i 30 år. Da sier det seg selv at de er
                  rimelig slitte og gir liten beskyttelse. Det er lite verne- og sikkerhetsutstyr
                  tilgjengelig. Sivilforsvaret mangler kjøretøyer, lensepumper, strømaggregater og
                  sanitetsmateriell. 

Kristelig Folkeparti er opptatt av at denne situasjonen må endres. Nytt materiell
                  må på plass. Øvingsbudsjettet må økes. Sivilforsvaret trenger modernisering nå. 

Kristelig Folkeparti vil advare sterkt mot innføring av et felles nødnummer. Vi er
                  klar over at et interdepartementalt utvalg arbeider med saken, og at det er behov
                  for å høre om andre lands erfaringer og lytte til råd fra berørte parter. Men
                  advarslene fra helsesektoren er klare og tydelige, og disse veier tungt i den
                  avgjørelse Kristelig Folkeparti skal ta på dette området. 

I den forrige samfunnssikkerhetsmeldingen ble det lagt opp til å videreføre
                  utprøving og å komme videre i prosessen med å utvikle telefonbasert
                  befolkningsvarsling. Det er skuffende og foruroligende at disse prosessene har
                  stoppet opp. Teknologien er på plass. Bedre varsling kan redde liv og forenkle
                  myndighetenes arbeid radikalt dersom en krise skulle oppstå. Her handler det om
                  beredskap. Tyfonvarslingen må suppleres med annen befolkningsvarsling. 

Nordområdene er gjenstand for økende internasjonal oppmerksomhet på grunn av
                  konkurranse om strategiske råvarer. Det gir sikkerhetspolitiske utfordringer. Men
                  vi står også overfor alvorlige og omfattende miljøutfordringer i de samme
                  områdene. På sikt kan disse representere en trussel mot livsgrunnlaget for
                  kystsamfunnene i nord. 

Regjeringen har nylig presentert en oppsummering av sin nordområdesatsing i et
                  hefte som etter Kristelig Folkepartis syn inneholder lite konkret om den
                  nordområdesatsingen som var lovt. Men, rett skal være rett, oljevernberedskapen i
                  nord er styrket. En ny redningsavtale mellom Norge, Sverige, Finland og Russland
                  er ferdig forhandlet, men ennå ikke undertegnet. Døgnkontinuerlig tilstedevakt ved
                  redningshelikoptertjenesten i Bodø er på plass. Men ut fra Kristelig Folkepartis
                  synspunkt er det mye som gjenstår før vi på samfunnssikkerhetsområdet er à jour
                  med de store utfordringene som de strategisk viktige nordområdene byr på. Det
                  gjelder suverenitetshevdelse i en tid med økende internasjonal oppmerksomhet
                  grunnet konkurranse om strategiske råvarer som olje og gass og, ikke minst, kampen
                  om de enorme og fornybare fiskeressursene i disse områdene. I tillegg har vi på
                  miljøområdet store utfordringer som representerer en trussel både mot folk og mot
                  kystsamfunnene. 

Det er ingen grunn til å hvile på sine laurbær når det gjelder samfunnssikkerhet i
                  nordområdene. Hvis Regjeringen for alvor mener at nordområdene er Norges viktigste
                  satsingsområde i årene som kommer, må det kraftig lut til. 

Første fase av nødnettutbyggingen er i gang. Det er bra. Det har i lang tid vært
                  jobbet for å erstatte de gamle analoge sambandene som politi, brannvesen og
                  helsevesen har. Målet er et landsdekkende samband som kan håndtere ethvert
                  kommunikasjonsbehov hos nødetatene når de trenger det, og der de trenger det. 

Moderne radiokommunikasjon er en helt nødvendig innsatsfaktor, enten det gjelder i
                  møte med organisert kriminalitet, eller det gjelder håndtering av større ulykker
                  og kompliserte redningsoppdrag. 

En samlet overgang fra analog til digital teknologi gir samtidig en historisk
                  mulighet til å samle alle i et felles kommunikasjonsnett for nød- og
                  beredskapsetatene. For Kristelig Folkeparti har det ved tidligere anledninger vært
                  viktig å understreke at trinn 1 må etterfølges av trinn 2. 

Hele landet, ikke bare Østlandet, skal ha nytt nødnett. Dessuten har Kristelig
                  Folkeparti hele veien understreket at frivillige organisasjoner må ha tilgang til
                  det samme felles nødnettsambandet. 

De frivillige organisasjonene er avhengige av et godt samband for å kunne være en
                  effektiv og god samarbeidspartner for de offentlige nød- og beredskapsetatene. For
                  Kristelig Folkeparti er det et viktig poeng at organisasjonene får være med, og at
                  de involveres i arbeidet og får den nødvendige opplæring, slik at de kan benytte
                  seg av nødnettet. 

Klimaendringer kan utgjøre en trussel mot kritisk infrastruktur. Vi vet at
                  klimaendringene vil skape store utfordringer i sikkerhets- og beredskapssammenheng
                  i tiden framover. Vi har sett ekstremvær, skogbranner, alvorlige ras og
                  skredulykker. Dette må tas på alvor. Det er bra at det nå er nedsatt en
                  koordineringsgruppe på departementsnivå, slik Stortinget tidligere har bedt om. 

I transportsektoren er klimaendringene allerede en utfordring, og det er spesielt
                  i forbindelse med ras og skred vi ser det. For Kristelig Folkeparti er derfor
                  rassikring et prioritert område. Dessuten er vi opptatt av å sikre en god og
                  helhetlig forskning om de klimaendringene som vi står overfor. 

Det er for øvrig positivt at komiteen i innstillingen tar med seg et poeng, noe
                  som også ble understreket ved behandlingen av den forrige
                  samfunnssikkerhetsmeldingen, nemlig at alle departementene må følge opp, slik at
                  hver enkelt sektor gjennomgår sitt beredskapsregelverk, og forbedrer dette der det
                  måtte være behov for det. Det er helt grunnleggende viktig at sikkerhets- og
                  beredskapstenkning er en del av alle samfunnsområder. Det er mange deler av det
                  sivile samfunn som har mye å lære av Forsvaret i så henseende. 

Til slutt: Kristelig Folkeparti vil stemme for forslag nr. 1, fra
                  Fremskrittspartiet. 

 Venstre sitter heller ikke i forsvarskomiteen, så jeg tenkte jeg skulle si noen
                  ord i saken. 

Jeg synes at det er bra at innstillingen er såpass samlende. Jeg synes også det er
                  gledelig at det er en samlet komité som uttaler seg om frivillige organisasjoners
                  viktige rolle, og for Venstre er samfunnet mer enn staten. 

Jeg har noen kommentarer til det med personopplysninger. Vi synes at
                  IT-sikkerheten er for dårlig. Kombinert med at det samles inn stadig mer
                  enkeltopplysninger om den enkelte, er det grunn til å være bekymret. 

Ellers er det litt skuffende at Regjeringen ikke ser at politireserven kan
                  utnyttes bedre. Venstre er enig med Regjeringen i at politireserven ikke kan
                  brukes som en kompensasjon for manglende politifolk. Det er den heller ikke ment
                  som. Venstres oppfatning er at politireserven er en ressurs for samfunnet og ikke
                  et alternativ til politiet. Den er et tillegg til nettopp politiet. I dag utgjør
                  politireserven 900 motiverte personer. Tidligere er politireserven brukt med god
                  erfaring i bl.a. kriseøvelser. Det er Venstres syn at en slik bruk kan
                  videreutvikles, og at en kan bruke politireserven til nye oppgaver. 

Vi er fornøyd med at det arbeides for et felles nødnummer. Vi har programfestet
                  det, og vi mener at dette vil være et klart enklere system når en trenger hjelp
                  raskt. 

Mange har vært innom sivilt-militært samarbeid. Jeg har også lyst til å påpeke at
                  en i større grad også bør få samvirket til å fungere sammen med HV, der det er
                  naturlig. 

Til slutt har jeg noen merknader til klimaendringene, som skapte en litt
                  ortografisk debatt til å begynne med. 

Det er riktig at vi ikke bare har en stor utfordring med ras. Også med den stadige
                  variasjonen i værtyper vil vi ha et stort problem med det en kan kalle leirskred,
                  og ettersom det er veldig mye bebyggelse som ligger nær sjøområdene, i det marine
                  området, synes jeg også dette bør tas med og vurderes. Spesielt i Trøndelag ligger
                  mye av bebyggelsen i det marine området, og det vil være fare for utglidning,
                  eventuelt leirras, i dette området. 

Ellers vil jeg kommentere til forslagene som ligger her, at Venstre vil støtte
                  forslag nr. 1, fra Fremskrittspartiet. Vi deler det samme synet som representanten
                  Petersen, at det er naturlig at en kommer tilbake med en utredning. Men vi stemmer
                  ikke for forslag nr. 2, fra Fremskrittspartiet. 

 Jeg vil aller først få lov til å gi uttrykk for at jeg syns innstillingen fra
                  komiteen er verdifull lesning, og at alle har gjort en god jobb. Det sier jeg
                  først og fremst fordi jeg mener at dette feltet fortjener stor og bred politisk
                  oppslutning. Derfor mener jeg også at alle partier ser ut til å ha strukket seg
                  langt for å få til enighet på de fleste punkter. Det tror jeg er veldig viktig,
                  fordi dette for det første er fundamentale prinsipper i forhold til noen av de
                  alvorligste hendelsene vi kan stå overfor. 

Så deler jeg også betraktninger som representanten Petersen gjorde seg i sitt
                  innlegg, at dette på mange måter er en av de aller viktigste politiske sakene vi
                  står overfor, men saker som får særdeles lite politisk oppmerksomhet. Vi har
                  jobbet mye med det i departementet og i Regjeringa, men vi la fort merke til at da
                  meldingen skulle offentliggjøres, var den ingen kioskvelter i medieforstand. Det
                  er vel helst slik at mediene melder seg på banen hvis det går galt, og da bør man
                  ha gode svar. 

Jeg mener at mye av det som komiteen – og komiteene – trekker opp her, bidrar til
                  at vi får bedre svar. Det er viktig av to grunner. For det første står vi overfor
                  ikke mindre utfordringer på samfunnssikkerhetsfeltet – vi står overfor større
                  utfordringer. Jeg er av den oppfatning at det forebyggende arbeidet vi kan gjøre,
                  bl.a. i spørsmålet om klima, er helt avgjørende. Man kan gjerne være uenig i det
                  mer faktamessige grunnlaget i forhold til klimautvikling, men når vi diskuterer
                  det i et samfunnsmessig perspektiv, bør vi operere etter føre var-prinsippet. Vi
                  bør på mange måter la bevistvilen komme samfunnssikkerheten til gode. Derfor er
                  jeg helt enig med de av representantene som har gitt uttrykk for at man skal
                  understreke klima som en veldig viktig bakgrunnsfaktor når vi skal se på
                  samfunnssikkerhet i framtida. Det første er altså at denne meldingen behandler
                  særdeles alvorlig situasjoner, potensielt alvorlige situasjoner. 

Det andre som gjør denne meldingen og denne behandlingen i Stortinget viktig, og
                  som også gjør det til veldig viktig politikk, er at – slik jeg oppfatter det –
                  både meldingen og innstillingen har reelle politiske føringer i seg som har stor
                  betydning for budsjett – enten det er sivilforsvarsutstyr, sivilforsvarsstyrke,
                  organiseringen av Sivilforsvaret, eller det gjelder den fokuseringen vi gir til
                  frivilligheten, politiet, Forsvaret, Heimevernet, og til spørsmålet om nødnett,
                  som er viktige politiske utfordringer for oss, både budsjettmessig og ellers. Slik
                  sett skulle jeg nok ønsket meg at vi hadde hatt større oppmerksomhet rundt dette,
                  fordi det fortjener mer oppmerksomhet. Læreren kan sjelden skylde på dem som møter
                  til timen, for at det er stort fravær, så vi får i hvert fall si at de som er her,
                  har bidratt til å gjøre jobben. 

Regjeringas viktigste oppgave i forhold til dette er å forebygge. Dersom hendelser
                  og kriser likevel oppstår, er målsettingen at de skal håndteres raskt og effektivt
                  ved bruk av samfunnets nasjonale ressurser, klare strukturer og ansvarsforhold,
                  klare kommandolinjer mellom sivile og militære aktører – der har det etter mitt
                  skjønn blitt bedre, vi har hatt ufordringer, men det har blitt bedre – og
                  tilstrekkelig kompetanse på alle nivå. 

Denne stortingsmeldingen tar jo for seg samfunnssikkerhet med spesiell vekt på de
                  store og sammensatte hendelsene med stor samfunnsmessig konsekvens, sikkerhet i
                  kritisk infrastruktur og de sikkerhetsmessige utfordringer samfunnet står overfor,
                  og hvilke virkemidler og ressurser som kan settes inn for å forebygge og håndtere
                  slike hendelser. Her har vi alle en rolle å spille på sentralt nivå, men også på
                  lokalt nivå. Kommunene er ansvarlige for å sikre innbyggerne mot naturfarer.
                  Utfordringene ved f.eks. skredfare vil i noen tilfeller være for store til at
                  kommunene klarer å håndtere dem alene. Regjeringa har sett behovet for mer
                  helhetlig, effektiv og styrket bistand til skredforebygging. Regjeringa foreslår
                  derfor i meldingen at statlige forvaltningsoppgaver innen skredforebygging skal
                  ivaretas av NVE. 

Regjeringa vil også legge fram et forslag om kommunal beredskapsplikt. Det betyr
                  at alle kommuner nå blir forpliktet til å lage en sektorovergripende risiko- og
                  sårbarhetsanalyse og en beredskapsplan som forteller hvilke tiltak som skal settes
                  inn i ulike typer kriser. Jeg har lyst til å føye til her, når det gjelder
                  kommunenes oppgaver, at vi allerede ser at mange kommuner gjør en usedvanlig god
                  jobb i krisesituasjoner. Enten det gjelder flom, ras eller branner, har vi sett
                  betydelige framskritt, etter min mening, i forhold til hvordan kommunene håndterer
                  slike oppgaver. Ålesund – raset i boligblokka i Fjelltunveien – viste en kommune
                  som tross alt mestret å gjøre mange av disse oppgavene sammen med det statlige
                  apparatet på en veldig god måte når det gjaldt som mest. 

Jeg må også nevne at i tillegg til det ordinære konstitusjonelle ansvaret er
                  Justisdepartementet tillagt en samordningsrolle for å sikre en helhetlig og
                  koordinert sivil beredskap. Justisdepartementet har de senere årene lagt vekt på
                  virkemidlene planverk, øvelser og tilsyn med departementene i utøvelsen av
                  samordningsrollen. 

Som flere har nevnt, har Riksrevisjonen foretatt en forvaltningsrevisjon av
                  Justisdepartementets samordningsansvar for samfunnssikkerhet. Det ble der påpekt
                  at enkelte departementer opplever Justisdepartementets samordningsrolle som noe
                  uklar. Regjeringa vil bl.a. på bakgrunn av dette revidere retningslinjene for
                  Justisdepartementets samordningsrolle for nettopp å tydeliggjøre og avgrense
                  samordningsrollen. Regjeringa vil videre styrke samordningsrollen ved i større
                  grad å tilrettelegge for å utarbeide nasjonale risiko-, trussel- og
                  sårbarhetsvurderinger som kan utgjøre et felles behandlingsgrunnlag. Det er også
                  behov for i enda større grad å ta initiativ til å klargjøre ansvarsforhold og
                  identifisere eventuelle gråsoner. Jeg vil også føye til: I det daglige er det
                  behov for å styrke den operative samordningsrollen som Justisdepartementet har.
                  Det gjør vi. Det står beskrevet på side 18 i meldingen hva slags grep som tas i
                  forhold til det, men det tas på høyeste alvor. 

Det er kjent at vi fra Justisdepartementets side har etablert Departementenes
                  samordningsråd for samfunnssikkerhet som er et forum for informasjons- og
                  erfaringsutveksling mellom departementene, og som også vil være en viktig
                  bidragsyter i så måte. 

Et viktig tema i stortingsmeldingen er beskyttelse av kritisk infrastruktur.
                  Regjeringa vil utrede endringer i eksisterende lovverk for å sikre offentlig
                  eierskap til infrastrukturen i vann- og avløpssektoren og se nærmere på muligheten
                  for at Kystradioen helt eller delvis kan tilbakeføres til staten. 

Regjeringa har beskrevet flere strategiske grep for å redusere IKT-sårbarhet og
                  hindre at Norge blir kilde til dataangrep mot andre land. Jeg nevner dette
                  spesielt opp mot Fremskrittspartiets forslag nr. 2. Koordineringsutvalget for
                  forebyggende informasjonssikkerhet bidrar til overordnet styring og koordinering
                  av strategi i arbeidet. Det er lagt fram nasjonale retningslinjer for offentlige
                  myndigheter og virksomheter. 

Norsk senter for informasjonssikring, NorSIS, ble etablert i 2006, samtidig som
                  NorCERT ble etablert under Nasjonal sikkerhetsmyndighet. Disse to organene ble
                  opprettet for å følge opp Regjeringas helhetlige satsing på informasjonssikkerhet.
                  Jeg er opptatt av dette arbeidet og kommer til å følge det svært nøye. Jeg mener
                  at Fremskrittspartiets forslag nr. 2 ivaretas gjennom det som NorCERT og NSM nå
                  bl.a. jobber med. Jeg vil jo kanskje oppfordre Fremskrittspartiet til å gjøre det
                  om til et oversendelsesforslag. Det er ingen grunn til å stemme det ned av
                  formmessige grunner, for å si det pent. Jeg skal i hvert fall gjøre hva jeg kan
                  for å følge opp det arbeidet overfor de organer som nettopp jobber med den typen
                  kritisk infrastruktur. Det er all grunn til å ha fokus på dette. 

Så bare noen ord mot slutten: Samfunnet er helt avhengig av den tida og de
                  ressurser som de frivillige organisasjonene bidrar med. Regjeringa vil derfor
                  legge til rette for at frivillige organisasjoner skal være sentrale bidragsytere
                  og supplement til offentlige tjenester, og at de beste elementene fra dugnadsånden
                  videreføres i samfunnssikkerhetsarbeidet. 

Representanten Sahl sa noe beskjedent at det var tatt noen grep, og det er det.
                  Det er foretatt en dobling av støtten til de frivillige organisasjonene som jobber
                  med redning. Jeg mener at det er helt avgjørende. Den har stått stille altfor
                  lenge. Refusjonssatsene for frivillig arbeid er økt med 35 pst., og vi har
                  ambisjoner om at de skal jevnlig korrigeres og ikke stå stille i 8–10 år, som de
                  vel hadde gjort inntil i fjor. Og man skal ha tilfredsstillende
                  forsikringsordninger, slik at man ikke tar unødig økonomisk risiko ved å delta i
                  så viktig samfunnsarbeid. Jeg mener det er viktige grep for å sikre de frivillige. 

Så bare kort om redningshelikoptertjenesten: De grep som nå tas med hensyn til
                  redningshelikoptertjenesten, er helt avgjørende både når det gjelder
                  tilstedevaktene og den nye basen som kommer i Florø, og ikke minst det som nå skal
                  skje i forbindelse med innkjøpsprosessen av nye redningshelikoptre. Jeg merker meg
                  hva komiteen sier i så måte, og skal hensynta det i det videre arbeidet. 

Jeg er helt enig med representanten Petersen når han gir uttrykk for at man over
                  tid vel har hatt for dårlig politisk fokus på Sivilforsvarets oppgaver. Det er en
                  betimelig påminnelse til oss alle. Jeg har hver uke en gjennomgang av hvor mye
                  Sivilforsvaret er ute og hjelper mennesker. Det er ikke lenger en passiv tjeneste.
                  Det er flere og flere som deltar i veldig viktige og krevende operasjoner, både
                  for å finne mennesker og redde menneskeliv. Det er grunn til å understreke
                  Sivilforsvarets betydning når det gjelder de oppgavene som diskuteres i bl.a.
                  denne meldingen. Det er bakgrunnen for at vi har foreslått en styrking av
                  Sivilforsvaret. Den er beskjeden, må jeg medgi, for å kunne starte innkjøp av nytt
                  utstyr. Det trengs! Der har vi budsjettmessige utfordringer som vi må ta på alvor
                  i årene som kommer, helt åpenbart. Men jeg mener at den omstillingen og den
                  tilpasning som nå skjer, både når det gjelder sivilforsvarsleire og omlegging av
                  skolevirksomheten i Sivilforsvaret, er veldig riktig og nyttig med tanke på et
                  moderne sivilforsvar. Det vil bidra til god logistikk, særlig på Starum når det
                  gjelder utstyr og dess like, og ikke minst med hensyn til den kompetanseoppbygging
                  som trengs. 

Begrepet «samfunnssikkerhet» favner bredt. I dag må vi i større grad forberede oss
                  på et bredt spekter av hendelser, ikke bare militære trusler. Vi må være rustet
                  for konsekvenser av klimaendringer, naturkatastrofer, pandemier, ulykker med
                  farlige stoffer, bortfall av kritisk infrastruktur, for å nevne noen. Det er også
                  nevnt terrorisme. Da er vi helt avhengige av å styrke det gode samarbeidet og
                  samvirket som allerede foreligger mellom innbyggere, husholdninger, frivillige
                  organisasjoner, etater og virksomheter. Jeg syns vi faktisk har kommet langt på
                  vei i dette arbeidet, men det er fortsatt mye som står igjen, og arbeidet med den
                  stortingsmeldingen og den innstillingen som nå foreligger, synliggjør
                  utfordringene på en god måte. 

 Det blir replikkordskifte. 

 Lederen av forsvarskomiteens kommentar til Fremskrittspartiets forslag nr. 2 om at
                  det var å «slå inn åpne dører», får stå for komitélederens egen regning. 

Intensjonen vår med å fokusere på bekymringer rundt «cyber crime» og «cyber
                  attack» handler mer om at en god ting ikke kan sies for ofte. Den oppfatningen
                  tror jeg statsråden deler, etter å ha hørt ham før i dag da han snakket om
                  utdanning av flere politistudenter – mer enn en gang. 

Ambisjonen må jo være at man samlet sett står best mulig rustet til å håndtere de
                  ulike utfordringene man får. I så måte er jeg glad for at flertallet har vist til
                  at man regner med at Nasjonal sikkerhetsmyndighet skal få til oppdrag å jobbe
                  videre med dette. Jeg går ut fra at NATO vil være en tung premissleverendør i
                  samarbeidet. 

Mitt spørsmål til statsråden blir da: Finnes det andre nasjoner utenfor NATO som
                  Norge kan ha et samarbeid med, for å forebygge og møte denne type vesentlige
                  utfordringer? 

 I den globale verden vi lever i, hvor informasjon, særlig via Internett og annen
                  teknologi, flyter friere og friere, er det åpenbart at vi har mye å hente, også
                  fra land utenfor NATO. Samtidig ser vi at norsk justissektor og norsk sivilsektor
                  generelt bare blir mer og mer avhengig av informasjonsflyten, ikke bare i Norge,
                  men også overfor andre land. 

Når det gjelder f.eks. etterforskning av svært alvorlig kriminelle handlinger, ser
                  vi at det nå bygges opp systemer, og hvis de skulle falle ut, ville det få
                  betydelige konsekvenser for oss. Det er derfor jeg mener at Fremskrittspartiets
                  forslag har mye godt i seg. Men samtidig henviser jeg til det vi skriver på
                  meldingens side 42, der vi faktisk tydeliggjør at dette er et arbeid vi tar på
                  alvor. Her tror jeg ikke det er nødvendig å konstruere særlig politisk uenighet.
               

 Flere har ikke bedt om ordet til replikk. 

 Soria Moria-erklæringa strekar under at Regjeringa si viktigaste oppgåve er å
                  førebyggja. Meldinga om samfunnsberedskapen handlar bl.a. om korleis vi skal få ei
                  effektiv og rask handtering ved bruk av samfunnet sine nasjonale ressursar og
                  tilstrekkeleg kompetanse på alle område viss det likevel skulle oppstå hendingar
                  og kriser. Bruk av øvingar og oppretting av ei krisestøtteeining bidreg til at
                  beredskapen vert styrkt. Eit nytt nødnett bidreg til auka tryggleik for sikker
                  kommunikasjon mellom dei ulike aktørane og etatane med ansvar for
                  samfunnstryggleik. 

Eg vil trekkja fram den norske samvirkemodellen, som mangedoblar innsatsen ved
                  kriser og katastrofar. Samarbeid på tvers av sektorar er heilt naudsynt for å ha
                  ein god beredskap med tanke på natur og miljøkatastrofar. Dei frivillige spelar
                  faktisk ei nøkkelrolle her. Det er viktig å bevara viljen til frivillig innsats.
                  Den norske redningstenesta er organisert som eit samvirke mellom ei rekkje
                  offentlege etatar og private og dei frivillige organisasjonane. Gjennom å dobla
                  tilskotet frå 6 mill. kr til 12 mill. kr, auka refusjonssatsane og teikna
                  yrkesskadeforsikring har Regjeringa gjeve eit klart signal om at arbeidet i den
                  frivillige redningstenesta er svært verdfullt. I tillegg får vi no på plass
                  redningsfagleg råd, noko som har vore etterspurt i mange år frå dei frivillige
                  organisasjonane. 

Det er på sin plass å rosa Regjeringa for den store innsatsen når det gjeld auka
                  ressursar til redningshelikoptertenesta. Vedtaket om døgnkontinuerleg
                  tilstadesvakt vart gjort i 2002. Det er faktisk så langt tilbake. Då den
                  raud-grøne regjeringa overtok i 2005, var det berre Sola som hadde vakt til
                  stades. I dag har alle basane, Banak, Bodø, Ørland og Rygge, vakt til stades med
                  lege. 

For å styrkja beredskapen også på Nordvestlandet er bygging av ny base i Florø
                  sett i gang. Denne basen vil vera på plass i 2009 med vakt til stades og lege frå
                  oppstart. For å halda oppe det høge nivået er det til handsaming i Stortinget eit
                  framlegg om ytterlegare styrking med 33,75 mill. kr til redningshelikoptertenesta.
                  Tidsfaktoren er avgjerande for å redda liv, og med desse grepa har Regjeringa
                  sikra døgnkontinuerleg vakt til stades ved alle basane på fastlandet, heva
                  kvaliteten på tenesta og redusert responstida betydeleg over heile landet. 

Det vert òg jobba med å få erstatta dagens Sea King-helikopter, og målet er at nye
                  helikopter skal fasast inn i perioden 2011–2014. 

Direktoratet for nødkommunikasjon vart etablert 1. april 2007 og skal eiga og
                  forvalta det nye nødnettet på vegner av staten. Det er inngått avtalar om
                  leveransar, og utbygging av første byggjetrinn for felles digitalt nødnett er sett
                  i gang. Utviklinga av eit avlyttingssikkert digitalt nødsamband vil vera eit
                  viktig verktøy for tryggleiken til personell i nød- og beredskapsetatane og gjera
                  samfunnet betre i stand til å handtera kriser og større hendingar. Det er her
                  viktig at vi også lèt dei frivillige få tilgjenge og verta sette i stand til å
                  gjera seg nytte av dette nødnettet, slik som fleire av talarane før har vore inne
                  på. 

Når det gjeld innføring av eit felles nødnummer, er eg heilt samd i at ein skal
                  venta på det interdepartementale arbeidsutvalet sine konklusjonar som kjem til
                  våren. Eg vil understreka at ein ikkje treng å venta på ei full evaluering av
                  prøveprosjektet som er sett i gang i Drammen, men ein bør ta med seg erfaringane
                  derifrå. 

Styrking av beredskapen mot terror og sabotasjeaksjonar er viktig. Når vi veit at
                  Noreg forsyner store delar av EU med gass og olje, vil eit anslag mot norske
                  installasjonar i Nordsjøen vera ei høgst aktuell problemstilling. Eit auka og
                  forbetra internasjonalt samarbeid om samfunnstryggleik og krisehandtering innan
                  ramma av EU, NATO og FN vil også vera eit prioritert område. 

Gjennom ei felles analyseeining som arbeider med trusselen frå internasjonal
                  terrorisme, er det etablert eit tettare samarbeid mellom Etterretningstenesta og
                  Politiets sikkerheitsteneste. 

Når det gjeld spørsmålet om ID-tjuveri, som vart teke opp av Framstegspartiet,
                  meiner eg at dette er eit tema i den nye straffelova som kjem før jul, så det
                  temaet vil vi koma attende til. 

 Samfunnssikkerhet er et stort og viktig politikkområde som skal sikre at ulike
                  aktører vet hvordan de skal samhandle når situasjonen eller krisen krever det. 

Hendelser av ulike slag, både tilsiktede og utilsiktede, stiller myndighetene
                  overfor store utfordringer. Når det gjelder store tilsiktede hendelser, som terror
                  og alvorlig kriminalitet, har Norge så langt, i motsetning til mange andre land vi
                  kan sammenlikne oss med, heldigvis vært forskånet fra dette i større omfang. Men
                  de senere årene har vi likevel opplevd flere større ulykker og naturkatastrofer
                  som har satt beredskap og organisering på prøve. Norge må med sin geografi, med
                  sin topografi og med sitt til dels tøffe vær og klima påregne at naturkatastrofer,
                  som både flom, skogbrann og skred, fra tid til annen vil oppstå. Vi kan heller
                  ikke utelukke større ulykker som utløser behov for både militær og sivil innsats,
                  slik som store hotellbranner, utblåsinger på oljeplattformene eller fly- og
                  togulykker. 

De samlede ressursene innenfor sivilt beredskap, politiet og Forsvaret skal sikre
                  at samfunnet er rustet til å møte utfordringene. Vi må sikre et godt samarbeid
                  mellom sivilt og militært beredskap og at vi har strukturer som fungerer. For å
                  oppnå dette er det helt avgjørende at aktører som skal fungere innenfor
                  samfunnssikkerhet og beredskap, er både utstyrt og trent til å kunne fungere godt
                  sammen når det er nødvendig. 

Stortinget har de siste to periodene behandlet en rekke saker der
                  samfunnssikkerhet og beredskap har vært hele temaet eller et deltema. Dette er et
                  område hvor det er bred tverrpolitisk enighet om organisering og håndtering, og
                  det er positivt. 

På et par punkter skiller imidlertid regjeringspartiene og Høyre lag.
                  Saksordføreren understreket innledningsvis betydningen av god kommunikasjon når
                  krisen er der. Her utfordrer Høyre regjeringspartiene. Det er noe lett
                  antikvarisk, vil jeg si, over dagens tyfonvarslere og at det er det eneste vi skal
                  betjenes av framover, for det finnes jo andre systemer som er langt mer effektive,
                  og som ville være en langt enklere måte å kommunisere med innbyggerne på. Det
                  finnes moderne og effektive varslingsmetoder, med både fast- og mobiltelefonen. Vi
                  ser at andre land, bl.a. Sverige og USA, har besluttet å innføre varsling av
                  befolkningen via telefon ved ulykker og kriser, og flere land utreder for tiden
                  muligheten til å gjøre dette. 

En slik effektiv varsling av befolkningen, med bruk av moderne teknologi, vil
                  kunne være både et livreddende og skadebegrensende middel som Høyre mener også
                  Norge må ha som ambisjon å ta i bruk. Høyre mener derfor at Justisdepartementet
                  bør igangsette utprøving og klargjøring av kravspesifikasjoner for valg av et
                  system for moderne befolkningsvarsling og komme tilbake til Stortinget med sak på
                  egnet vis. 

Under Øvelse Tyr i Storfjord i oktober ble nye metoder for varsling via telefon
                  prøvd ut. En varslingsordning som kun baserer seg på tyfoner, er etter Høyres
                  mening lite framtidsrettet, og vi synes faktisk det er rart, når vi nå får en
                  stortingsmelding om samfunnssikkerhet og beredskap til Stortinget, for det skjer
                  verken hvert år eller hver stortingsperiode, at man ikke har tatt i betraktning at
                  det er behov for å oppdatere seg og modernisere seg når det gjelder varsling. 

En effektiv varsling der folk bor eller på en eller annen måte befinner seg i
                  utsatte deler av landet, er et viktig element for at folk skal kunne kjenne seg
                  trygge, særlig i områder som er spesielt utsatt for større naturkatastrofer. Jeg
                  tenker f.eks. på fjordene på Vestlandet og i Nord-Norge der det er fare for
                  fjellskred, og der det er satt i gang avansert overvåking. 

Fra en justispolitikers synspunkt er det også viktig å løfte fram den viktige
                  forsterkningsressursen Politireserven representerer for samfunnet. Høyre har en
                  rekke ganger etterlyst konkrete planer for å kunne utnytte de ressursene som
                  Politireserven kan tilføre i ulike situasjoner. Men dette synes å ha vært en glemt
                  ressurs hos de rød-grønne. Politireserven består av topp motiverte og høyt
                  kvalifiserte personer som stiller opp når situasjonen krever det. Men det er en
                  forutsetning for å beholde både motivasjonen og kvalifikasjonene at myndighetene
                  sikrer et godt treningstilbud, og at politireserven utstyres skikkelig. 

Her har de rød-grønne behov for å gå i tenkeboksen. Jeg utfordrer statsråden til å
                  la denne meldingen bli et vendepunkt, og at politireserven forhåpentligvis kan gå
                  en lysere framtid i møte etter dette. 

Jeg var i den situasjonen at jeg fikk observere den store redningsøvelsen Barents
                  Resque i 2005. Den utspant seg utenfor Finnmarkskysten, i Barentshavet, og en fikk
                  da se hvilke krav som stilles til mannskap og til utstyr og logistikk i et veldig
                  tynt befolket og værhardt område. Øvelsen var internasjonal, og ble jo en veldig
                  realistisk påminnelse om hva som faktisk kreves når det skjer ulykker og
                  katastrofer i nord. 

Derfor er denne stortingsmeldingen viktig, og derfor er det også viktig at vi
                  greier å se bredt og se i sammenheng de totale ressursene som samfunnet har å
                  spille på. 

Jeg tror at jeg avslutningsvis vil sammenligne denne stortingsmeldingen med
                  betydningen av å bruke sikkerhetsbelte i bil. Bruker man det, er man også godt
                  beskyttet. Unnlater man det, kan det gå svært galt. Jeg mener at St.meld. nr. 22
                  er et slags samfunnets sikkerhetsbelte. Det er viktig at meldingen følges opp, og
                  det er viktig at den manifesterer seg i de nødvendige vedtak og i de nødvendige
                  bevilgninger i årene som kommer. 

 Presidenten vil minne om at den reglementsmessige tiden nå er ute, men foreslår at
                  de siste innleggene blir sluttført på formiddagens møte. Presidenten vil også la
                  det ringe til votering. – Det anses vedtatt. 

 Jeg skal være meget kort. 

Jeg synes dette er en meget bra melding; det er en melding som har tatt inn over
                  seg de klimaspørsmål og de utfordringene vi står overfor. Her ligger det også mye
                  godt fra klimaforliket. Jeg tror at Sivilforsvaret nå har mye å ta fatt på, og de
                  kommer til å få stadig nye oppgaver i den sammenhengen. 

Jeg vil bare ta fatt i to ting. Det ene er – som det også er nevnt, og som miljø-
                  og energikomiteen har vært veldig opptatt av – stabilitet og effektivitet i
                  kraftforsyningen. Det er påpekt av en enstemmig komité at her er det mye ugjort.
                  Vi har bl.a. et ledningsnett som ikke er up-to-date, og som ikke er godt nok. Vi
                  har hatt hendelser både i Steigen i januar og på Sørlandet i 2006, som klart sier
                  at forsyningssikkerheten og tryggheten innenfor elektrisitetsforsyningen ikke er
                  god nok. 

Så vil jeg også si meg meget glad for det som ligger i innstillingen fra komiteen
                  om Vagle leir. Jeg tar det som at Vagle leir nå blir opprettholdt og videreført,
                  og at en også vil komme tilbake til denne leirens videre skjebne i
                  stortingsmeldingen om brannsikkerhet og i ny lov om Sivilforsvaret. Det er meget
                  viktig at denne leiren fortsetter i den formen den har i dag og videreutvikles –
                  også i forhold til det sivile næringsliv i området. Det er også påpekt av
                  fylkesmannen og de nærliggende kommunene og fra næringslivet selv hvor viktig det
                  er å ha denne leiren her, med de fagkunnskapene som en besitter til å gjøre en
                  skikkelig jobb innen HMS og andre områder. Så vi sier oss meget glad for det. 

Helt avslutningsvis vil jeg si at når det gjelder det som er skissert om uklarhet
                  i forhold til de ulike ansvarsgruppene, er jeg glad for at man nå tar det opp og
                  foretar en klargjøring og en tydeliggjøring og ansvarsfordeling innenfor det
                  området. 

 Jeg må først si at det var hyggelig at så mange kom for å høre på innlegget mitt.
                  Jeg var heldig med den! 

Jeg skal starte med å takke statsråden for en positiv tilbakemelding på forslag
                  nr. 2, og jeg ønsker selvfølgelig å gjøre det om til et oversendelsesforslag. 

Så er jeg glad for at komiteen har gjort en såpass god jobb, ikke minst at man har
                  påpekt utfordringer med de nye redningshelikoptrene. Der deler jeg den veien og
                  den retningen som Justisdepartementet har tatt. Jeg synes det er bra at man har
                  sett bort fra enhetshelikoptertanken. Meg bekjent skulle de første av de 90
                  helikoptrene ha vært levert for fire år siden, og ingen har sett snurten av en
                  rotor av dem ennå i hvert fall. 

Så til slutt: Representanten Bjørn Jacobsen tok opp en ting i forhold til
                  koordinering innenfor Redningstjenesten. Det mener jeg er et vesentlig område,
                  hvor man kan gjøre en enda bedre jobb. Der gjør Hovedredningssentralen både i sør
                  og i nord en fantastisk jobb, ikke minst ved å reise rundt og utfordre de lokale
                  redningssentralene. De utfordrer ulike deler av det offentlige tjenesteapparatet
                  på hva slags oppgaver de har når kriser oppstår. Der har vi et potensial som ikke
                  er utnyttet. I så måte skal jeg bare avslutningsvis gi forsvarskomiteen honnør for
                  en vel utført jobb. 

 Flere har ikke bedt om ordet til sak nr. 13. 

(Votering, se side 978)

Presidenten foreslår at Stortinget fatter vedtak i dagens saker før formiddagens
                  møte avsluttes, og ber om Stortingets syn på det. – Det anses vedtatt. 





                    

 Under debatten har Per Roar Bredvold satt fram to forslag på vegne av
                     Fremskrittspartiet. 

Forslag nr. 2 er omgjort til et oversendelsesforslag, og lyder i endret form: 

«Det henstilles til Regjeringen å utarbeide forslag til en nasjonal strategi
                        for å sikre at landet står best mulig rustet mot et mulig «cyber attack».»
                     

Presidenten foreslår at forslaget oversendes Regjeringen uten
                     realitetsvotering. – Det anses vedtatt. 

Det voteres over forslag nr. 1, fra Fremskrittspartiet. Forslaget lyder: 

«Stortinget ber Regjeringen opprettholde dagens kompetansesentra på Granåsen i
                     Trondheim og Starum, og opprettholde Vagle leir i Sandnes.» 

Høyre, Kristelig Folkeparti og Venstre har varslet at de vil støtte forslaget. 

Votering:

Forslaget fra Fremskrittspartiet ble med 61 mot 51 stemmer ikke bifalt.

(Voteringsutskrift kl. 16.21.41)

Komiteen hadde innstilt: 

St.meld. nr. 22 (2007–2008) – om samfunnssikkerhet – samvirke og samordning –
                  vedlegges protokollen. 

Votering:

Komiteens innstilling ble enstemmig bifalt.


                    
                    

