 Representanten Finn Martin 

Vallersnes

, som har vært
               permittert, har igjen tatt sete. 





                    
                    
                    

 Etter ønske fra justiskomiteen vil presidenten foreslå at debatten blir begrenset
                  til 2 timer og 5 minutter, og at taletiden blir fordelt slik på gruppene: 

Arbeiderpartiet 45 minutter, Fremskrittspartiet 25 minutter, Høyre 15 minutter,
                  Sosialistisk Venstreparti 10 minutter, Kristelig Folkeparti 10 minutter,
                  Senterpartiet 10 minutter og Venstre 10 minutter. 

Videre vil presidenten foreslå at det blir gitt anledning til replikkordskifte på
                  inntil tre replikker med svar etter innlegg fra hovedtalerne fra hver partigruppe
                  og fem replikker med svar etter innlegg fra medlemmer av Regjeringen innenfor den
                  fordelte taletid. 

Videre blir det foreslått at de som måtte tegne seg på talerlisten utover den
                  fordelte taletid, får en taletid på inntil 3 minutter. 

– Det anses vedtatt. 

 (komiteens leder): Målet med justispolitikken er å skape et tryggere samfunn. For
                  å måle om vi er på riktig vei i kriminalitetsbekjempelsen, benytter vi
                  statistikker over anmeldelser, oppklaring og saksbehandlingstid. Men statistikkene
                  sier ingenting om hvor godt politiet eller andre aktører forebygger kriminalitet,
                  eller om hvordan det er å være offer for en kriminell handling. 

Et møte som har gjort et sterkt inntrykk på meg, var møtet med en ung jente som
                  hadde blitt utsatt for en overfallsvoldtekt i Oslo. Hennes beskrivelse av
                  forholdene under det første politiavhøret, der politifolk kom og gikk, og hun
                  derfor gang på gang måtte gjengi detaljene fra det grufulle overgrepet hun nettopp
                  hadde blitt utsatt for, var sterkt og deprimerende. 

Det har vært en utvikling i politi og hjelpeapparat siden dette skjedde, men både
                  det regjeringsoppnevnte voldtektsutvalget og andre undersøkelser viser at denne
                  jenta dessverre ikke er alene. Ofrene opplever ofte kontakten med politi og
                  rettsvesen som en ny belastning. 

Andre tall kan fortelle oss at risikoen for å bli offer for en kriminell handling
                  er 2 pst. i Sogn og Fjordane og 6 pst. i Oslo. Men tallene sier ingenting om alle
                  de gamle damene som er redde for å forlate huset i frykt for at en kriminell
                  handling skal ramme dem. Min bestemor er en av dem. Hun som er en handlekraftig og
                  sterk dame, er nå blitt engstelig for lyder, for fremmede fotspor over plenen og
                  for utviklingen hun leser om i avisen. Slik passiviseres mange eldre i sine
                  frivillige fengsler. 

Disse historiene er også viktige når vi skal utforme justispolitikken. Ser vi bare
                  på tallene og forholder oss kun til det som står i avisen, går vi oss blind. Det
                  er få hendelser som rammer et menneske mer enn å bli utsatt for en kriminell
                  handling. Derfor er jeg glad for at Regjeringen fokuserer sterkt på å styrke
                  ofrenes stilling. Men det er også viktig å forebygge ny kriminalitet. Derfor blir
                  kriminalomsorgsmeldingen, som skal behandles til våren, viktig. Samtidig er det
                  behov for å øke straffen på noen områder, og den nye straffeloven som snart skal
                  legges fram, blir en viktig milepæl. Dette krever en helhetlig tilnærming til
                  justispolitikken, men også at vi som er politikere, er etterrettelige i vår
                  argumentasjon. Vi har et ansvar for å forhindre at folk føler mer utrygghet enn
                  det det faktisk er grunnlag for. 

Jeg må få lov til å berømme komiteen for et ryddig og konstruktivt budsjettarbeid.
                  I sine generelle merknader sier komiteen at å sørge for trygghet i samfunnet er et
                  velferdsspørsmål og et offentlig ansvar. Vi understreker at det forebyggende
                  arbeidet må prioriteres, både målrettet av aktørene innen justissektoren og i
                  samfunnet for øvrig. Det er derfor veldig gledelig at mer enn 260 politiråd er
                  etablert over hele landet etter at Stortinget vedtok politirollemeldingen for to
                  og et halvt år siden. 

Vi er tilfreds med at soningskøen fjernes, og en enstemmig komité mener det er
                  positivt at Regjeringen vil innføre en tilbakeføringsgaranti for å hjelpe den
                  innsatte ved løslatelse. Videre er komiteen tilfreds med at voldsoffererstatningen
                  utvides og styrkes, og vi sier videre: 

«Det har blitt tatt viktige og riktige grep i forhold til Vold i nære
                     relasjoner både med en egen handlingsplan, organisatoriske grep som blant annet
                     har gitt oss egne familievoldskoordinatorer i alle politidistrikt og en egen
                     plan mot menneskehandel.» 

Justisbudsjettet er en videreføring av den kursendringen det rød-grønne flertallet
                  startet på dette feltet da vi tok over høsten 2005. Bevilgningene til justisfeltet
                  økes til neste år med om lag 1,7 milliarder kr, og vi ser flere positive
                  utviklingstrekk i forhold til kriminalitetsbekjempelse, der antall anmeldelser er
                  gått ned og oppklaringsprosenten har økt. Men vi står også overfor store
                  utfordringer, særlig knyttet til bemanningsbehovet i politiet, noe også «Politiet
                  mot 2020» dokumenterer. 

Mye er gjort i løpet av denne perioden. Politiet har fått et løft på over 800
                  mill. kr, eksklusiv kompensasjon for lønns- og prisstigning. Jeg registrerer at
                  Fremskrittspartiet støtter de rød-grønne partiene ved å vise til at veksten i
                  antall årsverk i politiet er betydelig under nåværende regjering. 

Den viktigste kursendringen som er foretatt, er at vi har doblet antallet
                  studenter på Politihøgskolen i løpet av få år. Det tas nå opp det rekordhøye
                  antallet 552 studenter, og økningen i opptaket vil vi merke allerede til neste år. 

Gjennom salderingen tilføres politidistriktene om lag 52 mill. kr til drift nå på
                  tampen av året, og vi øker driftsbudsjettet til politiet neste år med 216 mill.
                  kr. Denne styrkingen gir rom til over 300 nye stillinger i politiet. 

Men når bevilgningene til politiet er økt så kraftig i løpet av de siste årene,
                  når antall ansatte i politiet er økt med 25 pst. i løpet av de ti siste år, og
                  tilbakemeldingene likevel går på at det nå er færre i aktiv tjeneste enn før,
                  tilsier det at vi må ha en gjennomgang av drift og struktur. Det viser at alle
                  utfordringene ikke lar seg løse av mer penger alene. Jeg er derfor glad for at
                  justisministeren har satt i gang et arbeid med å se på dette i nær dialog med
                  politiorganisasjonen. 

Et annet svært viktig resultat for denne regjeringen er arbeidet med å fjerne
                  soningskøen og styrke innholdet i soningen. Vi har redusert køen for ubetinget
                  fengselsstraff og er faktisk godt i rute med å fjerne hele køen i løpet av 2009.
                  For meg er det fortsatt en gåte at Bondevik II-regjeringen kunne sitte stille og
                  se på at køen bare vokste. Vi har også redusert bruken av framskutt løslatelse,
                  som nettopp ble innført av Bondevik II-regjeringen. 

I tillegg har vi innført et landsomfattende prøveprosjekt med elektronisk soning,
                  og de første rapportene er svært positive. Jens Egil Holand, leder for Friomsorgen
                  i Troms, uttalte f.eks. til Troms Folkeblad i går at han var svært fornøyd med
                  forsøksprosjektet så langt, der strenge soningsbestemmelser kombineres med
                  muligheten for de domfelte til å kombinere soning med arbeid eller utdanning.
                  Dette er straff som virker, og jeg undrer meg over at både Høyre og
                  Fremskrittspartiet foreslår å kutte i dette tiltaket – Fremskrittspartiet
                  riktignok ikke i budsjettet, men i merknadene – til tross for at forskning fra
                  Sverige dokumenterer at elektronisk soning reduserer tilbakefallsprosenten, og til
                  tross for de første positive rapportene fra Friomsorgen. 

Jeg må også nevne at denne regjeringen endelig igangsetter byggingen av nye
                  Gulating lagmannsrett, slik at vi får verdige rettslokaler og gode og sikre
                  arbeidsforhold. 

Høyres kritikk av vår justispolitikk finner jeg ofte underlig tafatt. Det er
                  sjelden de presenterer nye tanker. Det er Regjeringens forslag de resirkulerer,
                  bare med den lille forskjellen at de alltid bevilger litt mer, og med den store
                  forskjellen at dette er saker som ikke ble foreslått og ikke ble prioritert av
                  Høyre da de satt i regjering. Vi etablerer de aller første rusmestringsenhetene i
                  år i norske fengsler og styrker innsatsen til neste år. Høyre plusser på i sitt
                  alternative budsjett. Vi realiserer byggingen av barnehus. Høyre er misfornøyd med
                  at det bygges for få. Høyre understreker betydningen av at opptaket på
                  Politihøgskolen må videreføres på et høyt nivå, når det er denne regjeringen som
                  nesten har fordoblet opptaket. Mitt spørsmål til Høyre er: Når Høyre er så opptatt
                  av disse sakene, som ganske riktig er viktige, hvorfor prioriterte ikke partiet å
                  gjennomføre dem i forrige periode? 

Fremskrittspartiet demonstrerer etter min mening en manglende helhetstenkning når
                  man ser på resultatene av deres alkoholpolitikk. Partiet vil kutte alkoholavgiften
                  med 6 pst. Dette vil øke volden i samfunnet betydelig, og også trolig øke den
                  seksualiserte volden. Da Finland reduserte sine alkoholavgifter, økte
                  voldskriminaliteten med 29 pst. Finland har nå reversert denne politikken.
                  Fremskrittspartiets forslag vil i sin tur kreve mer politi, flere fengselsplasser
                  og flere tilbud innenfor helsevesenet, og det vil koste langt mer enn det selv
                  Fremskrittspartiet har til disposisjon. 

Med det framlagte budsjettet makter Regjeringen å sette justispolitikken i et
                  helhetlig perspektiv. Gjennom å jobbe langs flere fronter samtidig forebygger vi
                  kriminalitet og trygger samfunnet. Jeg håper at flere bestemødre skal tørre å gå
                  ut på gaten. Da trenger vi en aktiv kriminalitetsbekjempelse og et sterkt
                  fellesskap. Det er vår politikk. 

Gunn Olsen hadde her overtatt presidentplassen. 

 Det blir replikkordskifte. 

 Jeg har et enkelt spørsmål til representanten Bjørnflaten. 

For kort tid siden bestemte flertallet at man skulle forby kjøp av sex her i
                  landet. Samtidig forbyr man ikke salg av sex. Og da blir mitt spørsmål ganske
                  enkelt: Hvem er det man har tenkt at disse jentene skal selge sex til i framtiden?
               

 Det norske sexmarkedet har endret seg betydelig i løpet av de siste årene, og vi
                  ser et stadig større innslag av utenlandske prostituerte i gatebildet. Det er den
                  viktigste grunnen til at vi nå mente at det var viktig å innføre et forbud mot
                  kjøp av sex. Det er grunn til å tro at mange av disse jentene er ofre for
                  tvangsprostitusjon, ofre for menneskehandel. Erfaringen viser oss at det er veldig
                  vanskelig å foreta noen grensedragning når det gjelder dette, derfor mente vi at
                  det var viktig å innføre forbud nå. 

Det er mange som har spurt hvorfor vi da ikke også kriminaliserer det å selge sex.
                  Grunnen til det er nettopp det jeg pekte på, at mange av disse allerede er ofre,
                  de er ofre for tvangsprostitusjon, de er ofre for menneskehandel, de er ofre for
                  fattigdom, de er ofre for rus, og derfor mener vi at det ikke er riktig å pålegge
                  disse en enda større byrde. 

 Representanten Bjørnflaten var innom politiet flere ganger i sitt innlegg. Men jeg
                  har lyst til å utfordre henne på følgende: Sommeren 2007 forsvant det 120 årsverk
                  fra politiet som følge av nye arbeidstidsbestemmelser, uten at det ble tatt noen
                  grep eller at det foreligger noen strategi for å kompensere for disse. Fra nyttår
                  2009 kommer det nye arbeidstidsbestemmelser for politĳuristene, og det er antydet
                  at mange titalls årsverk kommer til å forsvinne som følge av det. 

På hvilken måte tar 2009-budsjettet høyde for denne tappingen av påtalekapasitet i
                  politiet? 

 Da arbeidstidsbestemmelsene ble innført, hadde det også bakgrunn i at bl.a.
                  Politiets Fellesforbund var av de som ivret mest for å få arbeidstidsbestemmelsene
                  på plass, fordi man mente at det var behov for at politiet fikk en mer regulert
                  arbeidstid. Jeg ser også at arbeidstidsbestemmelsene har gitt gode resultater
                  mange steder hvor man før hadde reservevakt, og hvor man nå har en aktiv heldøgns
                  tjeneste. 

Jeg er ikke enig med representanten når hun sier at vi ikke har tatt høyde for
                  dette. Som jeg var inne på i mitt innlegg, har vi nå på tampen av året styrket
                  driftsbudsjettet, og vi styrker driftsbudsjettet til politiet ytterligere, noe som
                  betyr at det er mulig å ansette 300 flere. 

Jeg viser til at politĳuristenes fagforening, PEL, også har gått langt i å støtte
                  den sittende regjeringen når det gjelder vår virkelighetsbeskrivelse, og støtter
                  den sittende regjeringen i det arbeidet den gjør for å styrke politiet. Jeg er
                  veldig glad for at det nå er en dialog mellom ministeren og organisasjonene om
                  bl.a. arbeidstidsbestemmelsene. 

 Komiteens leder var innom prøveordningen med elektronisk soning, og lovpriste den
                  ut fra de få resultatene man allerede ser. Så jeg ville i grunnen spørre: Kan man
                  i en videreutvikling av dette forvente at det som ble presentert i det foreløpige
                  høringsutkastet til dette, nemlig at også elektronisk soning kunne bli benyttet i
                  varetektsfengslingssaker, er noe regjeringspartiene nå ønsker å se nærmere på?
               

 Som representanten Syversen var inne på, er det jo foreløpig en prøveordning. Og
                  selv om de første resultatene så langt er positive, er det også viktig at vi
                  evaluerer ordningen før vi kommer tilbake til hvordan den eventuelt skal utvides
                  og hvordan den skal benyttes. Men jeg forutsetter jo at dersom resultatene blir så
                  positive som de har vært fram til nå, at vi også vil vurdere det i forhold til
                  varetektsfengsling. 

Så vil jeg også si at vi til våren skal ha en debatt om kriminalomsorgsmeldingen,
                  hvor nettopp alternativ til soning blir viktig, og hvor dette er et av de viktige
                  virkemidlene for å hindre tilbakefall og medvirke til en god tilbakeføring til
                  samfunnet for den tiltalte og den domfelte. 

 Replikkordskiftet er dermed omme. 

 For fire år siden var det den første budsjettdebatten for denne justiskomiteen.
                  Husker jeg ikke feil, var det en litt smånervøs – kan man bruke begrepet – «gjeng»
                  her som lurte på hvordan gjør man dette, og hvordan fikser man det – akkurat på
                  samme måte som undertegnede stod her for åtte år siden sammen med daværende
                  opposisjonspolitiker Storberget. Så for noen av oss har læringskurven vært lenger
                  enn for andre. 

Det som i alle fall er et faktum, er at justiskomiteen har jobbet godt sammen,
                  slik som komitélederen også påpekte, og i all hovedsak er vi vel enig om det
                  aller, aller meste i det store bildet. Men så tenkte jeg også, siden jeg har hatt
                  gleden av å sitte i justiskomiteen i åtte år, at jeg måtte se på hvordan det var
                  før. Så jeg har gått tilbake og lest debattene for høsten 2001, 2002, 2003 og
                  2004. Hvis det er noen som lurer på hva vi snakket om da, skal jeg gi dere en kort
                  tilbakemelding om det. Vi snakket om mangel på politi. Er det overraskende? Er det
                  nytt i dag? Nei. Vi snakket om en økning i kriminaliteten. Er det nytt i dag? Nei.
                  Vi snakket om soning, innholdet i soningen og soningskø. Snakker vi om det i dag?
                  Ja, det gjør vi. Vi snakket om rask reaksjon i 2001. Det gjør vi fortsatt. Vi
                  snakket om mangel på driftsmidler hos norsk politi. Gjør vi det fortsatt? Er det
                  noen som kjenner det igjen? Ja, sannsynligvis de aller fleste. Og vi snakket om
                  bl.a. vold i nære relasjoner, som vi også gjør i dag. 

Da kunne jeg muligens ha konkludert allerede nå med å si at vi ikke har kommet noe
                  særlig videre, men jeg går ut fra at enkelte vil si at det er direkte feil. Faktum
                  er likevel at vi diskuterer de samme tingene, og spørsmålet er: Har vi løst noen
                  av de store problemene og utfordringene vi har innen justissektoren? Jeg tror ikke
                  det. Det er mulig vi har gjort noe med dem. Det er mulig vi har kommet lenger i
                  forhold til DNA. Det er mulig vi har kommet lenger i forhold til vold i nære
                  relasjoner. Det er mulig vi har kommet lenger i å se på utfordringene som norsk
                  politi har samlet sett. Det er mulig vi har kommet lenger i forhold til å se på
                  samhandling mellom de ulike leddene innen justissektoren. Men med respekt å melde:
                  Vi har ikke løst problemene. 

Jeg går derfor ut fra at de som står her om fire år, muligens diskuterer akkurat
                  de samme tingene. Og det er ikke nødvendigvis feil, men det viser vel kanskje
                  tvert imot at det ikke finnes noen enkle løsninger. Det finnes ingen «shortcuts»
                  her. Det finnes bare én måte å løse dette på, og det er gjennom et langt og
                  målrettet arbeid hvor man greier å fokusere på det som bør være – og er – det
                  viktigste. Det vil selvfølgelig være avhengig av hvor man står politisk. Men for
                  min del var det ganske interessant og også litt fornøyelig å se tilbake på dette,
                  for det var en liten vekker i forhold til: Hva skal vi gjøre i dag? Hva diskuterer
                  vi i dag? Jo, vi diskuterer det samme som vi gjorde her høsten 2001, 2002, 2003 og
                  2004. 

Så hvis jeg skulle bevege meg litt videre, har jeg også tatt meg den frihet å se
                  på hva Høyres representanter gjorde i forrige periode. Når jeg ser på hva Høyres
                  representanter gjorde i forrige periode sammenlignet med i dag, er jeg nødt til å
                  stille meg selv et spørsmål: Hvis dagens justisprofil for Høyre er korrekt, da vil
                  jeg hevde at de som satt her for Høyre i forrige periode, gjorde en dårlig jobb.
                  Det som iallfall er helt klart, er at dagens Høyre-representanter har et vesentlig
                  høyere fokus på justissektoren, på kriminalitetsbekjempelse, enn det man hadde i
                  forrige periode. 

Det er mulig at det har en naturlig forklaring. Det er mulig at det er så enkelt
                  som at man da satt i regjering, og derfor hadde noen føringer/begrensninger for
                  hva man kunne, og hva man ikke kunne. Men det får jeg kanskje la Høyre svare på
                  selv. Men med respekt å melde synes jeg at Høyre i dag gjør en god jobb, utfordrer
                  på ting som er viktig. Jeg hadde, med respekt å melde, gjerne sett et like aktivt
                  Høyre i forrige periode, og det burde vært mulig. Høyre hadde sågar – hvis jeg
                  ikke husker helt feil – finansministeren. De hadde en partileder som satt i
                  regjering. Så når historien skal skrives, var mulighetene til stede, men av ulike
                  årsaker skjedde ikke det man kunne ha gjort. Men det skal jeg la ligge, da jeg er
                  ferdig med den delen av historiebeskrivelsen. 

En annen ting som jeg synes det er verdt å ta med seg, er et intervju på
                  Nyhetskanalen med daværende justisminister Odd Einar Dørum under PFs landsmøte på
                  Røros. Med tanke på den politikrisen som har vært diskutert nå, sa han: Jeg
                  opplevde noe lignende da jeg var justisminister. Jeg prøvde å løse det, men det
                  var veldig vanskelig. Mitt forslag til det jeg måtte gjøre for å greie å
                  finansiere en del utfordringer, var å gjøre to upopulære ting. Jeg la på
                  egenandelen for fri rettshjelp, og jeg doblet bøtesatsene. Det var det verktøyet
                  jeg hadde, og den muligheten jeg hadde for å løse de tingene jeg var satt til å
                  løse. 

På nytt igjen oppfatter jeg at den daværende justisministeren – og han er her
                  fortsatt – er en oppegående og ærlig person som ikke er redd for å si fra om
                  hvordan han ser ting, og det skal han ha respekt og honnør for. Men jeg opplevde
                  også at han var veldig åpen og direkte i forhold til at han havnet i en situasjon
                  hvor han måtte velge en dårlig løsning for å komme videre. Men han valgte å gjøre
                  det fordi det ene var viktigere enn det andre. Både jeg og daværende
                  stortingsrepresentant Knut Storberget tror jeg kritiserte han en smule for begge
                  deler, men han gjorde det fordi han mente det var den løsningen han hadde der og
                  da. Det skal han ha respekt og honnør for. 

Hvis vi så går litt videre og ser på hva som er situasjonen i dag, har jeg tatt
                  meg den frihet og kikket litt i diverse aviser. Nettavisen har en artikkel den 11.
                  november i år hvor Erling Grimstad blir intervjuet. Han sier at politiet helt har
                  mistet kontrollen innenfor økonomisk kriminalitet. Han sier at vi har
                  mafialiknende tilstander her i landet. Han sier: 

«– Politiet har helt mistet kontrollen innenfor økonomisk kriminalitet. Dette
                     faktumet har en svært negativ effekt på samfunnet. Jeg ser ikke lyst på dette i
                     det hele tatt.» 

Så kan man selvfølgelig si at Grimstad tar feil. 

Så kan man se på Aftenposten 29. oktober i år, som har en forside hvor det står at
                  410 stillinger i politiet står ubesatt. Man refererer videre til at «i helgen
                  passet fire betjenter på 250 000 mennesker». Det er mulig at dette er en større
                  utfordring enn daværende justisminister Dørum hadde. Men det er i hvert fall en
                  utfordring som jeg ikke kan se at den rød-grønne regjeringen har kommet med en
                  løsning på – så langt. 

En annen sak – Sunnmørsposten 21. oktober: «Fritt fram for narkosalg». Leder for
                  narkoseksjonen ved Sunnmøre politidistrikt, Sindre Ryssevik, er oppgitt: 

«De beslagene vi gjør, er nærmest tilfeldige. Per i dag er det dessverre fritt
                     fram for tyngre stoffer på Sunnmøre, sier Ryssevik. Årsaken er rett og slett at
                     politiet på Sunnmøre står helt uten mulighet til å snakke med informanter.»
                  

Så det man altså gjør nå, er å gi tapt for kriminaliteten. 

Videre står det i Drammens Tidende 23. oktober: 

«Politimannen skulle egentlig oppklart narkotikakriminalitet. I stedet må han
                     kjøre politipatrulje på torget.» 

Prioritering? Ja, mulig. Det er mulig at det er rød-grønn prioritering. Men om det
                  er en god prioritering, forbeholder jeg meg retten til å være sterkt tvilende til. 

I Romerikes Blad 26. oktober står det: 

«Hadde ikke tid til 29 utrykninger.» 

Og videre: 

«To politipatruljer og totalt fire politibetjenter. Det var politibemanningen
                     på Romerike natt til lørdag.» 

Så har man tatt ut en utskrift fra politiloggen, hvor man kort refererte
                  virkeligheten på Romerike den kvelden. Det var to tilfeller av promillekjøring som
                  ble innrapportert, som man ikke gjorde noe med. Det var tre slåsskamper som det
                  ikke ble gjort noe med, og det var også tyveri som det ikke ble gjort noe med. 

Hvis det er slik som man snakker om i budsjettinnstillingen, at nærpolitiet er
                  viktig, og at folk føler at man kan få støtte og respons når man har bruk for det,
                  ja, da har vi en utfordring, og den er dessverre ikke liten. 

Fredag 28. november hadde Dagbladet en sak der politiet advarer mot å oppholde seg
                  på Karl Johan og Grünerløkka for å unngå ran. Er det slik å forstå at deler av
                  hovedstaden nå er i ferd med å bli en unntakssone fordi vanlige borgere ikke kan
                  gå dit med fare for å bli utsatt for kriminalitet? I så fall har kriminaliteten
                  vunnet, og de lovlydige borgerne har tapt. Det er en situasjon som vi ikke kan ha. 

La meg avslutte denne delen med å påpeke en pressemelding fra Riksrevisjonen i
                  forhold til økonomisk kriminalitet. De kjørte ut en pressemelding den 6. november,
                  der de bl.a. sier: 

«Ettersom bokettersyn og virksomhetskontroller er sentrale virkemidler i disse
                     etatenes arbeid mot økonomisk kriminalitet, er nedgangen i ettersyn og
                     kontroller ikke i tråd med forutsetningene om økt innsats på området, sier
                     Jørgen Kosmo.» 

Med andre ord: Det er ikke slik at det bare er i forhold til den synlige
                  kriminaliteten at den rød-grønne regjeringen svikter – men det er også slik at
                  innenfor sentrale felt, som jeg oppfatter at både statsråden og partiene
                  tilsynelatende er opptatt av å bekjempe, nemlig økonomisk kriminalitet, leverer
                  man altså ikke. 

Helt til slutt: I debatten høsten 2004 sier daværende medlem av justiskomiteen,
                  Gunn Karin Gjul, følgende om budsjettet: 

«Arbeiderpartiet tar situasjonen i politiet på alvor (…) Dette problemet er en
                     kombinasjon av struktur og trange budsjetter. For å kunne opprettholde et godt
                     nærpoliti og sikre god bemanning både på kveldstid og i helgen trenger det
                     enkelte lensmannskontor og den enkelte politistasjon mer penger til drift og
                     ubesatte stillinger… Det er vår plikt å si fra og sørge for at vanlige folks
                     trygghet ikke blir svekket.» 

Nå har jeg altså kort redegjort for en del av de tingene som diverse medier har
                  vist til. Jeg tror faktisk representanten Gunn Karin Gjuls beskrivelse fra høsten
                  2004 faktisk kan brukes like godt i dag. Jeg vil altså påstå at selv om den
                  rød-grønne regjeringen har økt budsjettene – det har de selvfølgelig gjort, noe
                  annet ville vært oppsiktsvekkende, ikke minst med tanke på lønns- og prisstigning
                  og andre utfordringer, og den profilen man har hatt – tror jeg rett og slett det
                  er på tide å fremme et nytt slagord, i hvert fall på vegne av oss. Det bør kanskje
                  være: Ut med Knut. Det er mulig det er utilbørlig, men jeg tror at vi har et behov
                  for, gjennom valget til neste år, å få en ny kurs. 

Så litt om hva Fremskrittspartiet selv gjør. Det er kanskje noen som har ventet på
                  det også, men jeg regner med at det er ganske kjent. 

For vår del håper jeg, og vi har en ambisjon om, at vi skal holde på den profilen
                  vi har hatt i alle fall gjennom de siste åtte årene, med en større satsing på
                  norsk politi. Vi mener at politiet er av de beste når det gjelder forebyggende
                  arbeid, og er et av de beste verktøyene i kriminalitetsbekjempelsen. Vi trenger
                  altså mer driftsmidler til norsk politi. Vi trenger i dag, siden det hevdes og det
                  er et faktum at vi mangler politiutdannede folk, å ansette flere sivile.
                  Regjeringen gjør det, men vi mener fortsatt man har mer å gå på. 

Så vil vi hevde at vi trenger et investeringsbudsjett. Når tidene er trange og man
                  sliter med budsjettene sine, må man legge noen ting til side fordi man ikke har
                  råd til alt. Da synes vi man skulle vurdere å lage en ordning, à la det man hadde
                  før, med at man fikk en sentral finansiering av en del av investeringene for å ta
                  inn over seg utfordringene man faktisk har, og erkjenne at det er slik. 

Så er det også slik at et budsjett består av store poster og mindre poster. For
                  Fremskrittspartiet har det vært viktig å fokusere på den jobben de frivillige
                  gjør. Vi har registrert at dette har Regjeringen også sagt noe om, og at det er
                  viktig å ha dem med i alle deler av samfunnet. Det støtter vi selvfølgelig opp om. 

En annen sak som er kommet på kartet nå, og som Regjeringen har gjort en jobb med,
                  gjelder jordskiftedommerne. Justiskomiteen har møtt dem. Vi har tatt inn over oss
                  en del av de utfordringene de har, men vi mener fremdeles at vi har en jobb å
                  gjøre og et stykke å gå for å komme fram til et forsvarlig nivå. Det samme gjelder
                  situasjonen med hensyn til rekruttering av dommerfullmektiger, som vi fra vår side
                  ser på som bekymringsfull. 

Videre er det slik at jeg, før jeg går ned, skal ta opp forslagene våre i
                  innstillingen. Vi har også denne gangen valgt å fremme en del forslag som vi
                  selvfølgelig hadde håpet at Regjeringen skulle være med på. Et av dem gjelder
                  samhandlingen mellom strafferettspleien og psykiatrien, barnevernet og
                  utdanningssektoren. Det er slik at når barn blir berørt av dette, er man nødt til
                  å jobbe på tvers. På samme måte som jeg oppfattet at statsråden kommenterte det på
                  i forrige sak, er det slik at en etat alene løser ikke et problem, spesielt siden
                  man ikke har en enerett på det. Da er man nødt til å løse det i fellesskap. 

Forskning er også en nøkkel til kunnskap. Høyre og Fremskrittspartiet har et
                  forslag som vi gjerne hadde sett at flertallet ble med på, men det har det valgt å
                  ikke gjøre. Og ikke minst: Vi mener helt klart at det nå er på tide å se på
                  justissektoren samlet sett og få en analyse av hva som trengs innenfor de
                  forskjellige delene av den, en samlet plan. Det vil også gi bedre forutsetninger
                  for å kunne ha en korrekt budsjettering, vil vi påstå. For ikke å glemme å nevne
                  en av de tingene vi ofte blir beskyldt for å snakke om, nemlig straff, vil jeg si
                  at vi ønsker at Regjeringen legger fram en sak som omhandler straffenivået her i
                  landet, slik at vi kan sammenligne det litt med straffenivået i andre nordiske
                  land. Nå skal statsråden snart legge fram straffeloven for oss, og da vil vi jo få
                  se hva slags referanser han har. 

Så det siste punktet: Det er fortsatt slik at en del saker med kjent gjerningsmann
                  henlegges. Det synes vi er leit. Jeg oppfatter at Riksadvokaten er kritisk til
                  det. Jeg oppfatter at statsråden har klare meninger om hvordan det skal være, men
                  der har vi fortsatt en jobb å gjøre. 

Helt til slutt vil jeg ta opp forslagene våre og samtidig si at Fremskrittspartiet
                  kommer til å støtte forslag nr. 22, fra Venstre. 

 Representanten Jan Arild Ellingsen har tatt opp de forslagene han refererte til. 

Det blir replikkordskifte. 

 Jeg er glad for at Fremskrittspartiet i komitémerknadene både understreker
                  betydningen av å bekjempe økonomisk kriminalitet og ikke minst erkjenner hvor
                  viktig skatteetatens rolle i dette arbeidet er. Jeg viser til en felles
                  komitémerknad, der det heter: 

«Komiteen viser videre til at etater som skattetaten, tolletaten og
                     Kredittilsynet gjør et svært viktig arbeid i forhold til å avdekke
                     kriminalitet. Komiteen er tilfreds med at skattetatens arbeid mot økonomisk
                     kriminalitet har blitt styrket de siste årene. Komiteen vil understreke
                     betydningen av at disse etatene fortsatt får tilstrekkelige ressurser, slik at
                     dette viktige arbeidet kan fortsette.» 

Da finner jeg det underlig at Fremskrittspartiet i finanskomiteen derimot gjør det
                  motsatte av det Fremskrittspartiet i justiskomiteen ønsker, nemlig å kutte i toll-
                  og skatteetaten og Kredittilsynet. 

Så mitt spørsmål til representanten er derfor: Hvem skal vi tro på, representanten
                  Ellingsen som vil bekjempe økonomisk kriminalitet, eller representanten Leirstein
                  i finanskomiteen, som vil kutte i disse etatene? 

 Dette minner meg faktisk om et spørsmål jeg fikk i fjor, men jeg skal selvfølgelig
                  svare på samme måte som jeg gjorde i fjor. 

Vi har selvfølgelig tro på at det går an å effektivisere også offentlige etater.
                  Jeg synes spørsmålet er betimelig, ikke minst når jeg registrerer at også
                  regjeringspartiene nå mener at vi skal effektivisere norsk politi ved å slå sammen
                  operasjonssentraler bl.a. At de er bekymret over at vi går inn for en mulig
                  effektivisering av tolletaten, skatteetaten osv., det må de gjerne være, men
                  samtidig ønsker de selv å gå inn for det når det gjelder norsk politi. Hva som er
                  mest bekymringsfullt, går jeg ut fra er avhengig av hvor man står politisk. 

 Det er ingen skjult politikk at Fremskrittspartiet vil ha en liberal
                  alkoholpolitikk. Skjenking og salg av alkoholholdige varer skal være lov nær sagt
                  24 timer i døgnet. En byråd i Oslo fra Fremskrittspartiet har sagt at
                  skjenkebevilling skal være lett å få. Han har også sagt at den skal være lett å
                  miste. Den siste delen betviler vi, men uansett, den skal være lett å få. 

Så ser vi at politiet sier: 

«Ting tyder på at nordmenn og stor tilgjengelighet på alkohol er en dårlig
                     kombinasjon. I forhold til skjenketider bør man snarere gå bakover i tid enn
                     fremover i tid.» 

Da viser man til en skjenkeplan i Oslo, som bl.a. Fremskrittspartiet la fram. Den
                  ble slaktet av Oslo-politiet bl.a. ut fra det de selv sier. 

Da er mitt spørsmål til Fremskrittspartiet: Hvordan går det an å kombinere det å
                  styrke politiet og samtidig kutte 670 mill. kr i alkoholavgiftene og å ha en
                  liberal politikk? 

 Dette tror jeg også jeg svarte på i fjor, men jeg skal selvfølgelig gjøre det
                  igjen. 

Jeg oppfatter at spørsmålet representanten Chaudhry stiller, er direkte umoralsk,
                  siden det kommer fra en person som tilhører et av partiene som utgjør
                  flertallsregjeringen. Kan representanten Chaudhry i sitt innlegg senere i dag
                  referere til én innskjerpelse i alkohollovgivningen som denne regjeringen har
                  foreslått? Ikke et eneste forslag har dere kommet med. Så kommer man og retter
                  pekefingeren mot oss! Vi har i hvert fall vært konsekvente i forhold til
                  politikken vår, i motsetning til bl.a. SV. 

En annen ting: Jeg leste nylig at oljefondet har investert 10,5 milliarder kr i
                  ulike foretak, som bl.a. framstiller alkohol. Det er mulig at det er mer moralsk
                  korrekt enn å ha en politikk som har en substans, og hvor man er konsekvent, noe
                  som jeg oppfattet at representanten Chaudhry til de grader ikke er. 

 Det er to kutt i Fremskrittspartiets budsjettforslag som jeg gjerne vil stille
                  spørsmål om. Det ene går på litt av det siste svaret, nemlig et kutt i
                  alkoholavgiften på 670 mill. kr. Det er sterke indikasjoner på at et slikt kutt
                  fører til en økning i voldssituasjonen i store og små byer. Hvilken beredskap har
                  Fremskrittspartiet i fall de indikasjonene slår til? 

Det neste spørsmålet går på integrering, med et kutt på 971 mill. kr. Vi vet at
                  det er en ekstrem situasjon i en rekke land i Afrika, hvor det plutselig kan bli
                  et voldsomt trøkk i flyktningtilstrømningen til Norge – sterkere enn den vi har i
                  dag. 

Ser Fremskrittspartiet for seg en mulig rask nedgang i antall flyktninger i
                  framtiden? 

 La meg ta det første først, som gjelder alkoholavgiften. Da utfordrer jeg faktisk
                  representanten Samuelsen til å se litt bredere på dette. 

Det er helt korrekt at da man i Finland senket alkoholavgiften, fikk man
                  utfordringer i forhold til økt vold. Hvis man så går til Danmark, som har et
                  større alkoholforbruk enn vi har og større enn i Finland, har de der et vesentlig
                  mindre voldsproblem enn vi har. Så jeg tror man skal være særdeles forsiktig med å
                  trekke konklusjoner. Det beror kanskje på om det norske lynnet er mer likt det
                  finske enn det danske, men det får andre svare på. 

Når det gjelder folkevandring, integrering og utfordringene i så måte, er det vel
                  ingen overraskelse for representanten Samuelsen at Fremskrittspartiet vil søke å
                  hjelpe folk nærmest mulig der de bor. Vi har aldri vært tilhengere av å ta folk
                  hit først, delvis integrere dem, og så sende dem tilbake. Det tror vi er verre for
                  alle berørte parter, og vi mener det er en dårligere og mer kostbar løsning enn å
                  hjelpe folk lokalt. 

 Replikkordskiftet er over. 

 Dette ser ut til å bli en slags historietime, hvor alle skal bekjenne hva man har
                  gjort tidligere, og, nå til slutt, hva man har tenkt å gjøre framover. 

Men det er også slik at det kan være greit å si til komitélederen at heller ikke
                  denne regjeringen kom til helt tomme skuffer og skap i departementet. Også den
                  regjeringen som sitter i dag, hadde med seg føringer og saker som hadde en fortid
                  her i Stortinget før man tok over. Både barnehus, politiråd osv. er eksempler på
                  saker hvor det var lagt et grunnlag, og hvor man så har bidratt til å oppfylle
                  både initiativ og føringer som lå fra Stortinget. 

Det er grunn til å sette spørsmålstegn ved Regjeringens forståelse av hvordan
                  hverdagen arter seg for norsk politi. Statsråden og rød-grønne representanter slår
                  rundt seg med mange tall og statistikk, men som ser ut til å imponere få andre enn
                  dem selv. Og det er verdt å minne om at politiorganisasjonene faktisk sa at
                  forslaget til politibudsjett for 2009 er katastrofalt. 

Folk opplever i dag for ofte at politiet ikke strekker til. Uansett hvor nært man
                  bor en politistasjon eller et lensmannskontor, er det ingen garanti for at
                  politiet kan komme. Og er det lensmannen i nabokommunen mange mil unna som har
                  vakt, blir det spørsmål om hendelsen er så alvorlig at det kan forsvares å rykke
                  ut. 

Få mannskaper og store vaktdistrikter betyr i praksis at terskelen for hva man
                  rykker ut for, blir høyere. Vi hører om lokalsamfunn som plages av fyllekjørere
                  som ikke blir tatt, og innbrudd som må vente til over helgen. Folks frykt teller
                  ikke så mye. 

En sammenligning av vaktlister i 2008 og 1998, utført av Politiets Fellesforbund,
                  tyder på en markant reduksjon i operativt personell, i Øst-Finnmark faktisk over
                  en halvering. Politidirektøren ville ikke kommentere saken. Mer interessant er det
                  jo da hvilke tanker justisministeren gjør seg om de tallene som er kommet fram. 

Og enda mer interessant er det om statsråden mener Bemanningsutvalget har fanget
                  opp de reelle utfordringene i Politi-Norge, eller om han vil følge sin
                  partikollega Thomas Breen, og vurdere forslaget om en politistudie som pløyer
                  dypere i de samfunnsmessige behov og utfordringer som må danne grunnlaget for
                  dimensjonering av framtidens politistyrke og avgjøre framtidige kompetansekrav. 

Statistikk kan brukes til så mangt, men det opplevde fraværet av synlig politi i
                  det offentlige rom kan ikke bortforklares. Med det siste budsjettforslaget i
                  perioden er det klart at justisministerens varslede «politiets år» aldri kom. Et
                  slikt løftebrudd kan ikke veies opp, selv av rekordhøye opptakstall på
                  Politihøgskolen. Problemet er at dagens krise i politiet ikke løses av politifolk
                  som er ferdig utdannet om tre år. Da må det annen lut til og mer penger til drift,
                  slik at politimestrene i 2009 kan ansette sivile og holde på alle seniorer som er
                  motivert til å fortsette, om forholdene legges til rette. 

Høyre mener det foreslåtte politibudsjettet for 2009 ikke vil løse politikrisen.
                  Politimesteren i Bergen er helt klar på at driftsrammene i 2009 vil bety færre
                  ansatte. Å framstille en tilleggsbevilgning i høst for å kompensere for høyere
                  kostnader til voldsalarmer og nye biometriske pass, som et bidrag til styrking av
                  politioperativ tjeneste i 2009, er for meg ganske drøy kost. 

Ansvaret for at politiet ikke fungerer som det skal, kan ikke plasseres hos
                  opposisjonen. Det må Regjeringen ta selv etter tre år med makten. Sammenlignet med
                  sine regjeringskolleger har muligens Knut Storberget vunnet mediekampen. Verre for
                  politiet er det at han har tapt budsjettkampen. Verken i budsjettet eller
                  nysalderingen er det mulig å få øye på noen entydig strategi for å komme ut av
                  dagens politikrise. 

Konfrontert med dårlige driftsbudsjetter for politiet har justisministeren vist
                  til statistikk, der kriminaliteten går ned. Men statistikk er historie, og de
                  dårlige budsjettidene for politiet er nå. Bildet i 2008 er et noe annet enn det
                  statsrådens statistikk kan gi inntrykk av: Fra Hordaland meldes det om færre tatt
                  og færre fengslet. Påtalelederen legger ikke skjul på at dette skyldes
                  kapasitetsmangel. Narkotikasaker og ordensforstyrrelser anmeldes sjelden og er
                  avhengig av at politiet er aktivt ute. 

Det er ikke å undres over at oppklaringsprosenten går ned når politiet presses på
                  tid og folk. Det er heller ikke til å undres over at henvendelsene til politiet
                  blir færre når de som anmelder, erfarer at politiet ikke har ressurser til å
                  etterforske. Og når ikke kjente gjerningsmenn tas, selv når anmelderne legger
                  bevisene på bordet, brytes respekten for loven ned når kriminalitet ikke får
                  konsekvenser. 

I sommer kom rapporten fra bemanningsprosjektet med klare anbefalinger om å
                  forsterke politiinnsatsen for å holde tritt med alvorlig organisert kriminalitet,
                  samtidig som nærpolitirollen og det forebyggende arbeidet skal ivaretas. 

Innføringen av nye arbeidstidsbestemmelser for politiet i 2007 tappet etaten for
                  120 årsverk over natten. Til nyttår innføres nye arbeidstidsbestemmelser for
                  påtalejuristene, og nye titalls årsverk tappes ut – uten at dette er nevnt
                  overhodet i budsjettet. 

Ett av statsrådens standardsvar når han utfordres om politiets ressurser, er
                  DNA-reformen. Det statsråden overser, er at DNA-reformens suksess står og faller
                  med at politiet faktisk har ressurser til å rykke ut og sikre spor, til å
                  etterforske og ha politĳurister som sørger for at sakene sluttføres. Med et godt
                  bemannet politi kan DNA-reformen bli et effektivt våpen i kampen mot kriminalitet.
                  Med et underbemannet politi kan reformen bli en stor belastning, fordi det er
                  skapt forventninger om en revolusjon i oppklaringsprosent. 

Budsjettforslaget følger opp bemanningsrapporten på ett punkt: økt opptak til
                  Politihøgskolen, med full uttelling fra 2012. For øvrig står Regjeringen uten
                  kraftfulle grep, og seniorpolitikken er overlatt til politidistriktene. Når det
                  gjelder sivile stillinger, er det nesten en vits at 20 stillinger i 2009 skal
                  fordeles på 27 politidistrikter. Regjeringen burde ha grepet fatt i rapportens
                  anbefaling om 1 000 nye sivile årsverk med langt større besluttsomhet. Det er en
                  kjensgjerning at det ligger en betydelig bemanningsgevinst i å frigjøre politifolk
                  fra f.eks. vakt og transportoppdrag. Vi vet at Oslo tingrett alene kan legge
                  beslag på flere titalls politifolk. 

Høyre har i sitt alternative budsjett styrket politiet med 220 mill. kr for å gi
                  etaten driftsbudsjetter som både ivaretar seniorer og sikrer 160 nye sivile
                  stillinger til neste år. 

I en presset bemannings- og ressurssituasjon tvinges politiet til tøffe
                  prioriteringer. Forståelig nok må den mest alvorlige kriminaliteten gå foran den
                  mindre alvorlige, og sist kommer forebygging. Politiet beklager, men sier de ikke
                  har noe valg. Høyre frykter de langsiktige konsekvensene av et politi som fjerner
                  seg fra de forebyggende oppgavene. Regjeringspartiene peker på et stort antall
                  politiråd som sannhetsbevis på at det forebyggende arbeidet går sin gang. Men vi
                  er altså redd for at politirådene skal bli en sovepute. 

Møter mellom politi og kommune kan aldri erstatte politiets oppsøkende virksomhet
                  på skoler, i ungdomsmiljøer, tilstedeværelse i trafikken og synlighet på steder –
                  til alle tider av døgnet – der mange folk ferdes. Politiråd i seg selv er ingen
                  garanti for at forebygging skjer i praksis. Erfaringene med SLT har vist oss at
                  mange kommuner sier at de holder på med det, men det er langt mellom de kommunene
                  som virkelig driver et godt SLT-arbeid. 

Virkningene av finanskrisen ser nå ut til å ramme Norge med stor kraft. Mange
                  rammes av konkurser, permitteringer og oppsigelser, og risikoen øker for at
                  grensene for det lovlige utfordres. Nettopp i slike tider er det så viktig at
                  politiet har evne til å håndheve loven. Samfunnet kan ikke leve med at økonomisk
                  kriminalitet ikke forfølges. I budsjettet foreslås økte bevilgninger til
                  bekjempelse av økonomisk kriminalitet, men ikke nok, etter Høyres mening. 

Erling Grimstad, tidligere førstestatsadvokat og nestleder i Økokrim, advarer nå
                  mot det han opplever som en nedprioritering av saker med økonomisk kriminalitet.
                  Han frykter at Norge taper kampen mot mafiavirksomhet fordi politiet ikke evner,
                  vil eller har ressurser til å etterforske økonomisk kriminalitet. Det burde
                  bekymre en samlet regjering når politiet bare har kapasitet til å etterforske en
                  brøkdel av skatte- og trygdesakene. Det rammer fellesskapet om betydelige midler
                  unndras beskatning og velferdsordninger utnyttes på det groveste. 

Høyre er opptatt av å dyrke det fruktbare samspillet mellom det offentlige og
                  private og ideelle organisasjoner som gir verdifulle bidrag til rehabilitering og
                  reetablering av innsatte etter soning. Andre stiller opp med aktivitetstilbud til
                  innsattes familie og barn, og andre igjen stiller opp som samtalepartnere og
                  støtte for fornærmede i straffesaker. Dette er en ordning Høyre vil gjøre
                  landsomfattende fra 2009. 

Å forebygge bedre, reagere raskere, oppklare mer og rehabilitere bedre er de
                  rød-grønnes mantra. I realiteten er vi i dag vitne til en utvikling der vi ser at
                  forebyggingen er truet, responstiden i politiet er økende, oppklaringsprosenten
                  kan diskuteres, men den er i hvert fall på tur ned i noen politidistrikt, og
                  innsatsen for rehabilitering i forhold til de målene man har satt seg, er ikke der
                  den burde være. Justisbudsjettet er i ubalanse, og det rammer både politiet og
                  innbyggerne. 

I Norge har vi tradisjon for dugnad, og en samlet opposisjon har utfordret
                  Regjeringen til dugnad for å sikre et nært og synlig politi og skape trygge
                  lokalsamfunn, enten det er i nedre del av Grünerløkka eller på Skjervøy, som i
                  disse dager rystes av narkotikaproblemer med 13-åringer involvert. Høyre vil
                  understreke betydningen av politiets forebyggende innsats for å kunne stoppe bruk
                  og omsetning av narkotika. Høyre ønsker ikke en utvikling der kommunene føler seg
                  tvunget til å engasjere vektere for at innbyggerne skal kunne ferdes trygt ute.
                  Høyre har i sitt alternative budsjett lagt et grunnlag for å løse politikrisen. 

Til slutt vil jeg henvise til innstillingen og ta opp de forslagene som Høyre har
                  der. Jeg vil også signalisere at vi vil støtte forslag nr. 22, fra Venstre. 

 Representanten Elisabeth Aspaker har tatt opp de forslagene hun refererte til. 

Det blir replikkordskifte. 

 Fra representanten Aspaker har vi igjen fått en virkelighetsbeskrivelse av norsk
                  politi som jeg synes er kullsvart. Jeg må si meg litt enig i undringen til
                  Fremskrittspartiets Ellingsen over Høyres plutselige snuoperasjon – fra posisjon
                  til opposisjon – i forhold til fokus på politisaker. Det har sågar gått så langt
                  at det er utydelig hva man mener om fredspliktens viktighet for å løse krisen. Jeg
                  synes dette står i ganske skarp kontrast til det lederen for Politiets
                  Landsforbund sa på landsmøtet for noen uker siden: Alt er ikke svart. Det er tross
                  alt bedre nå enn før. 

Mener Høyre at virkelighetsbeskrivelsen til lederen for denne
                  arbeidstakerorganisasjonen, som har 95 pst. av politĳuristene og de fleste
                  politilederne i sin fold, er feil, og at Høyres er riktig, siden det er så stor
                  kontrast mellom deres virkelighetsbeskrivelse og virkelighetsbeskrivelsen til PEL,
                  Politiembetsmennenes landsforening? 

 Dette er et interessant spørsmål. Jeg vet ikke hvem som skal ha monopol på
                  sannheten, for jeg tror sannheten vel er mer nyansert enn den regjeringspartiene
                  bekjenner. 

Jeg hører at man skyver foran seg de som passer inn i det bildet av virkeligheten
                  i Politi-Norge som er skapt av regjeringspartiene. Politimesteren i Bergen sier at
                  han får et driftsbudsjett i 2009 som gjør at han ikke kan ansette i alle
                  stillinger. Når politiet rundt omkring sier at de ikke får vaktlistene til å gå
                  opp, at de ikke greier å yte den service til publikum som de ønsker, tar Høyre
                  dette på alvor. Vi ser en polititjeneste som er i ferd med å rakne. Vi ønsker
                  større politibudsjetter, og vi har over år vist at vi ønsker å følge opp politiet. 

Høyre har vært klinkende klare på at det ikke er fredsplikten vi utfordrer, men vi
                  utfordrer regjeringspartiene i denne sal til å gi politiet de driftsbudsjettene de
                  trenger for å kunne oppfylle nærpolitirollen og også ta hånd om den organiserte
                  alvorlige kriminaliteten. 

 Det var veldig interessant at representanten Aspaker hoppet pent og elegant over
                  den revyen som representanten Ellingsen framførte her angående de fire årene Høyre
                  hadde makt. Det andre bildet, den andre komponenten, som Høyre hopper veldig pent
                  over, er forebygging. Denne regjeringen har bevilget 28 milliarder kr i frie
                  midler til kommunene. Likevel er det slik at de forebyggende, ikke lovpålagte
                  tilbudene kuttes i Høyre-styrte kommuner. På den andre siden ønsker Høyre mer
                  penger til politiet for å bekjempe kriminalitet som nettopp er et resultat av
                  fravær av forebyggende tiltak. Ser representanten Aspaker en sammenheng her? 

 Det var egentlig bra at jeg fikk denne utfordringen, for det gir meg en mulighet
                  til å si at det ikke finnes belegg for at Høyre-kommuner kutter når det gjelder
                  forebygging. Jeg har bred dialog med Høyres kommunepolitikere, og jeg vet at de
                  satser på forebygging. Jeg vet at de er opptatt av SLT, jeg vet at de er opptatt
                  av politiråd. Jeg vet at Høyres budsjettopplegg er et budsjett for trygghet for
                  hus, hjem og jobb, og det er også et budsjett som bygger opp under at
                  kommunesektoren i Norge skal kunne utføre sin del av jobben. 

Så har jeg lyst til å si at man i regjeringspartiene kanskje burde merke seg at
                  det faktisk nå i en god del Høyre-styrte kommuner settes i verk tiltak når det
                  gjelder skjenketider osv. nettopp for å se om dette kan bidra til å dempe
                  gemyttene, og som et innspill til å drive bedre forebyggende arbeid. 

 Høyre foreslår prisverdig nok å øke bevilgningene til politiet med 220 mill. kr.
                  Jeg går ut ifra at det finansieres ved bl.a. kutt i asylmottak med 700 mill. kr.
                  Samtidig foreslår Høyre å øke antallet kvoteflyktninger med 500 og øke
                  bevilgningene til FNs høykommissær for flyktninger for bosetting i flyktningenes
                  nærområde. 

Når vi vet at vi har problemer, alvorlige utfordringer, i Tsjad, Darfur og i det
                  hele tatt i Sudan, i Somalia, i Kongo – er de bevilgningene som Høyre foreslår for
                  å møte flyktningene i deres nærområder, tilstrekkelige i forhold til de store
                  bevegelsene i folkemassene som vi har der? 

 Vi bygger vårt budsjettforslag på de diskusjonene som har vært her i Stortinget om
                  hva man forventer når det gjelder asylsøkere og tilstrømning til Norge til neste
                  år. Jeg mener at vi har et godt og solid opplegg for bistand til de områdene som
                  representanten Samuelsen var inne på. Det må overhodet ikke konstrueres en
                  konflikt mellom det å satse på politiet og trygghet for hus, hjem og jobb i Norge
                  og det faktum at vi både skal integrere, bosette og påta oss forpliktelser overfor
                  mennesker i nød i andre land. Jeg synes det blir en ganske søkt oppkonstruering av
                  en konflikt. 

 Replikkordskiftet er omme. 

 Trygghet er et velferdsgode. Trygghet er en forutsetning for et fungerende
                  demokrati. Det er også basis for den personlige og menneskelige utviklingen. Det
                  er en prioritert oppgave for SV og Regjeringen å gjøre samfunnet trygt. Trygghet
                  skapes både med forebyggende arbeid og med nær og sterk politikraft. 

For å skape trygghet i samfunnet må vi begynne tidlig – ja, allerede i barnehager
                  og på skoler. SV og den rød-grønne regjeringen har jobbet knallhardt for å få full
                  barnehagedekning i landet. Vi er nesten i mål. Kun noen få – og de aller fleste av
                  dem borgerligstyrte – kommuner er igjen. 

Full barnehagedekning betyr at sosialiseringsprosessen starter tidlig og i
                  pedagogiske og trygge rammer. Også barn med minoritetsbakgrunn får anledning til å
                  lære norsk i tidlig alder. De slipper å slite med språket når de begynner på
                  skolen. Mestring preger hverdagen til barna. Det gir ro i skolehverdagen, noe som
                  igjen gjør skolen interessant og givende for barn. En slik skole skaper gode og
                  trygge borgere. 

Denne regjeringen har gjort læremidler i videregående skole gratis. Det gir
                  ungdommer større muligheter for å fullføre videregående skole. Vi vet at over 40
                  pst. av de innsatte i norske fengsler har grunnskolen som høyeste fullførte
                  utdanning, nesten ingen har høyere utdanning. Gratis skole og økt satsing på
                  såkalte drop-outs øker videre sjansene for at ungdom satser på høyere utdanning og
                  blir en ressurs for familien og samfunnet. 

Engasjerte ungdommer er trygge ungdommer. Fra 2005 til 2009 har vi økt kommunenes
                  budsjettramme med over 28 milliarder kr. Disse pengene har bl.a. gått til gode
                  forebyggingsformål rettet mot barn og ungdom, som fritidsklubber og uorganisert
                  idrett. Dette mener jeg er den beste politikken for å holde ungdommen unna rus,
                  kriminalitet og annen negativ, uønsket atferd – med andre ord forebygging! Her
                  strander opposisjonen. Til tross for gode rammer kutter borgerligstyrte kommuner,
                  som Oslo, i ikke lovpålagte gode fritidstilbud til barn og unge og i
                  lavterskeltilbud til utsatte grupper. 

Forebygging er også å ikke gjøre de gale tingene. Da gjelder det å ha en
                  restriktiv alkohol- og skjenkepolitikk. Her er Fremskrittspartiets alkoholpolitikk
                  et godt eksempel på å gjøre de gale tingene. Også i 2009 vil Fremskrittspartiet
                  redusere alkoholavgiftene med 670 millioner kr. Økt adgang til alkohol betyr økt
                  inntak. Og vi vet hva økt inntak av alkohol betyr. Det betyr større belastninger
                  for den enkelte, for vedkommendes omgangskrets, for vårt helseapparat og i denne
                  sammenheng med tanke på den alminnelige ro og orden og behov for ordenspoliti i
                  våre gater. I Oslo foreslo byrådet, utgått av Høyre og Fremskrittspartiet, før
                  sommeren en skjenkeplan som ble regelrett slaktet av Oslo-politiet.
                  Visepolitimesteren i Oslo sa: 

«Ting tyder på at nordmenn og stor tilgjengelighet på alkohol er en dårlig
                     kombinasjon. I forhold til skjenketider bør man snarere gå bakover i tid.» 

Han sa videre: 

«Vi har mange ganger sagt at vi bruker en uforholdsmessig stor andel av de
                     uniformerte ressurser natt til lørdag og søndag. Våre folk redder liv hver
                     helg. Skulle vi ha enda flere steder med de samme utfordringene som i sentrum,
                     går det imot hva vi ønsker å bruke ressursene på. I tillegg vil dette skape
                     negative konsekvenser for bomiljøene.» 

Det er et tankekors at de samme partiene som roper om bemanningskrise i politiet,
                  fører en politikk som gjør at behovet for politiet øker, og som politiet selv
                  mener ikke er bra. 

Et annet eksempel er at Fremskrittspartiet reduserer bevilgningene til
                  Kredittilsynet med 12,3 mill. kr. Toll- og avgiftsetaten blir kuttet med 150 mill.
                  kr. Vil ikke dette bety mindre kontroll med kriminalitet? Betyr ikke dette økte
                  utgifter for det samme politiet som de ønsker å styrke? 

For å skape trygghet trenger en effektivt nærpoliti. Regjeringen har økt politiets
                  budsjett hvert år, med til sammen 2 milliarder kr fra 2006 til 2009. Politiet har
                  fått en reell økning på 365 mill. kr i 2008. Denne økningen fortsetter i 2009. 

Vi har tatt situasjonen i politiet, som også beskrives i bemanningsrapporten
                  «Politiet mot 2020», på alvor. Derfor har vi hvert år siden vi overtok
                  regjeringsansvar, økt tallet på politistudenter kraftig. Neste år skal vi ta opp
                  552 studenter. Dette er rekordhøyt. Justisministeren har fortalt at 150 erfarne
                  politifolk har utsatt sin pensjonsavgang. Dette er en viktig gruppe mennesker, som
                  har unik kompetanse som politiet trenger. 

Oslo-politiet gjør en meget god jobb og får en økning i sitt budsjett. Jeg er
                  fornøyd med at det skal komme to nye politiposter i Oslo neste år. Jeg håper at en
                  av dem kommer på Furuset. Nærmiljøene har lenge ønsket det. Et av våre største
                  bidrag til Oslo-politiet er at vi har redusert soningskøene, fra om lag 3 000
                  dommer i 2005 til 460 dommer nå. Dette betyr at politiet slipper å bruke store
                  ressurser på bl.a. å hente og bringe varetektsfanger til og fra rettslokalene.
                  Alle politidistrikter skal nyte godt av det, men Oslo vil komme best ut av det. 

DNA-registeret vil bli styrket neste år. Det er en sentralfinansiert reform som
                  vil avlaste politidistriktenes budsjett. I tillegg viser erfaringene fra utlandet
                  at flere forbrytere blir tatt ved hjelp av DNA-teknologien. Dette vil igjen
                  avlaste politiets budsjetter. 

Oslos gater skal være trygge for alle som ferdes i Oslo. Jeg setter stor pris på
                  at politiet gir gode råd til alle som oppholder seg i Oslo, som å vise varsomhet,
                  være forsiktige, gå sammen med venner, ikke ta piratdrosjer osv. Men jeg liker
                  ikke at politiet fraråder folk å ferdes visse steder i Oslo. Siste råd var ikke å
                  gå i nedre del av Karl Johans gate – riktig nok i beruset tilstand. Men jeg mener
                  at hver eneste millimeter av Oslos offentlige rom skal være tilgjengelig for alle
                  som oppholder seg i Oslo, og har rent mel i posen. Det vil bli et demokratisk
                  problem dersom politiet ber oss om ikke å ferdes på visse steder. Oslo-folk har
                  krav på trygghet, og det skal bli levert. 

For SV og Regjeringen er det viktig å ha en fungerende og målrettet
                  kriminalomsorg. Regjeringen har framlagt en kriminalomsorgsmelding med hovedfokus
                  på straff som virker. Vi vil at de innsatte skal bruke soningstiden på å forberede
                  seg til å komme tilbake til samfunnet som gode mennesker. Vi vil derfor ha
                  utdanningstilbud i alle landets fengsler. I tillegg skal de innsatte ha tilgang
                  til bibliotekene. Et av virkemidlene Regjeringen foreslår, er å innføre en
                  tilbakeføringsgaranti. Sentrale momenter i en tilbakeføringsgaranti vil være å
                  sikre bosetting etter løslatelse, behandling for rusavhengige, mulighet for
                  opplæring/utdanning, økonomisk rådgivning og bistand med hensyn til
                  gjeldsproblematikk og arbeid. 

På vegne av Oslos befolkning, særlig barn og unge, er jeg veldig glad for at det
                  kommer et barnehus i Oslo neste år. Dette vil gi et mer helhetlig og samordnet
                  tilbud til barn som har vært utsatt for overgrep. I 2007 ble det opprettet
                  barnehus i Bergen og Hamar. I 2008 blir det opprettet barnehus i Kristiansand og
                  Trondheim. 

I den korte taletiden jeg har igjen, vil jeg snakke om et meget viktig tema,
                  nemlig trygghet for kvinner. Jeg er svært glad for at forslag om lovfesting av
                  krisesentertilbudet – både for kvinner og menn – nå er sendt ut på høring. Det
                  gjenstår mye for å gi kvinner den hjelpen de trenger, men vi er på god vei. I
                  tillegg er jeg fornøyd med at Alternativ til Vold er styrket i budsjettet, for å
                  kunne være landsdekkende. Igjen er forebygging av vold den beste hjelpen våre
                  kvinner kan få. Jeg vil videre legge til at vi nå har fått
                  familievoldskoordinatorer i alle landets politidistrikter. Fra SVs side er dette
                  viktige tiltak for å sikre tryggheten til kvinner. Vi er stolte av det, men vi vil
                  fortsette kampen for å trygge kvinners og alles hverdag i landet. 

 Det blir replikkordskifte. 

 Det er fristende å starte med å si: Halleluja – alle kriser er løst,
                  representanten Chaudhry har talt! Men det skal ikke jeg ta opp – jeg skal tvert
                  imot utfordre Chaudhry på noe helt annet. For kort tid siden deltok representanten
                  Chaudhry og jeg i en debatt i Ila fengsel, og diskuterte forvaring. Det var i en
                  setting hvor jeg oppfattet at representanten Chaudhry var svært kritisk til bruken
                  av forvaring. I budsjettinnstillingen har Fremskrittspartiet og Høyre påpekt at
                  det finnes en del utfordringer rundt det, ikke minst utfasing etter gjennomført
                  soning, når man skal tilbake til samfunnet. Jeg kan ikke se at representanten
                  Chaudhry på noe som helst slags vis i innstillingen har signalisert hvor han står
                  i forhold til disse utfordringene. Og da blir mitt spørsmål: Er det sånn at
                  representanten Chaudhry bruker sin rolle som politiker og framfører et budskap
                  avhengig av hvor han er? Er han en rendyrket SV-er når det er kun SV som er til
                  stede, eller tar han inn over seg at han også er en del av en flertallskoalisjon?
               

 Jeg husker også noe fra den debatten: En innsatt spurte representanten Ellingsen
                  hva folk kunne frykte dersom Fremskrittspartiet kom til makten etter valget, og
                  svaret fra representanten Ellingsen, hvis jeg husker det riktig, var at alle
                  partier er enige om hovedlinjene i norsk kriminalpolitikk. Min replikk var da at
                  da er det ingenting å frykte, da er det ikke noe behov for å skifte regjering, for
                  vi leverer jo det Fremskrittspartiet er enig i. 

Så er det sånn at vårt budskap er det samme uansett hvor vi er. Vi har alltid vært
                  kritiske til forvaring. Vi mener at det er å straffe noen for det man ikke har
                  gjort. Det synes vi er feil. Det viktigste nå er likevel å gi alle de menneskene
                  som sitter inne, de tilbudene som kommer i kriminalomsorgsmeldingen, slik at de
                  kommer ut som bedre mennesker. Det er det som er vårt svar til dem som sitter
                  inne, og til Fremskrittspartiet. 

 Representanten Chaudhry er opptatt av forebygging, og det er bra, men da vil jeg
                  gjerne at representanten forklarer hvordan det kan ha seg at man i løpet av tre år
                  med mer penger til fordeling enn noen annen regjering har hatt, faktisk har manko
                  på plasser i barnevernet, manko på plasser i ungdomspsykiatrien – hvordan det kan
                  ha seg at omfanget av mobbing øker, og at politiet må kutte i det forebyggende
                  arbeidet. Og jeg vil gjerne ha et svar som angår litt mer enn Oslo, men han kan
                  for øvrig ta litt om Oslo også, med tanke på at Oslo er den kommunen som taper
                  mest på den omleggingen av kommuneøkonomien som denne regjeringen har foretatt. 

Og når vi først er inne på det, vil jeg også ha et svar når det gjelder
                  krisesentre, som han var opptatt av: Dette skal da innlemmes i rammetilskuddet,
                  noe SV var imot i forrige periode, fordi man fryktet at en rekke tilbud da ville
                  bli lagt ned på grunn av kommuneøkonomien. 

 Det var så mange spørsmål at jeg nok hadde trengt en halvtime på å besvare dem
                  alle. Jeg velger bare et par. 

Først til russektoren. Regjeringen har i budsjettet lagt inn 3 milliarder kr til
                  rusopptrappingsplanen. Det vil bety mye for russektoren og alle dem som trenger
                  hjelp i det kommende året. 

Jeg sa i mitt hovedinnlegg at vi har levert bortimot 28 milliarder kr i frie
                  midler til kommunene. Da er det kommunenes ansvar å levere lavterskeltilbud til
                  bl.a. rusavhengige. Og der er det jo faktisk slik at representantens egne
                  kollegaer i Oslo kutter i alt av lavterskeltilbud, bl.a. til Blå Kors, bl.a. til
                  Jobben-prosjektet. Mitt råd til ham er da at han går tilbake og minner sine egne
                  kollegaer om at det har kommet 28 milliarder kr, og at de må øke
                  lavterskeltilbudet til folk som trenger det. 

 Jeg merket meg at representanten Chaudhry hadde noen råd til Oslo-politiet, bl.a.
                  at man på politifaglig bakgrunn ikke burde advare mennesker mot å oppholde seg på
                  visse steder i Oslo sentrum på visse tider av døgnet. 

Nå er det vel en grunn til at disse stedene er så pass utrygge at politiet finner
                  det nødvendig å advare folk mot å være der på visse tidspunkt av døgnet, f.eks. at
                  man ikke har ressurser til å ha patruljerende politi i de aktuelle områder. Så jeg
                  vil gjerne få bekreftet at det faktisk er slik at representanten Chaudhry advarer
                  politiet mot å gi de råd på politifaglig bakgrunn som politiet selv mener er
                  nødvendige for å hindre kriminalitet. 

 Vi er begge representanter fra Oslo. Det er vår by. Trygghet i vår by er også vårt
                  ansvar. Jeg sa i mitt innlegg at politiet skal gi politifaglige råd, f.eks. om å
                  gå sammen, om å være varsomme, om ikke å ta piratdrosje osv. Men jeg mener at der
                  går grensen. Vi kan ikke godta i vår by at politiet sier at man ikke må oppholde
                  seg der og der. Det vil bli et demokratisk problem i vårt samfunn. 

Jeg mener at alle som har rent mel i posen, har krav på å ferdes i Oslo by til
                  alle døgnets tider, der de måtte ønske, og da er det vårt ansvar, både
                  politikernes og politiets, å sørge for at byen er trygg. 

 Replikkordskiftet er dermed over. 

 Her ligger manuset til Chaudhry. Jeg tror jeg får legge det til side. Det er jo
                  mulig det iallfall blir visse nyanseforskjeller mellom et innlegg fra SV og et
                  innlegg fra Kristelig Folkeparti, selv om jeg må si, da jeg leste innstillingen
                  fra justiskomiteen – og vi er jo dessverre ikke til stede i den komiteen, i hvert
                  fall ikke på et års tid – at man i fellesmerknadene faktisk er enige om veldig mye
                  grunnleggende i norsk justispolitikk. Og det kan det jo være grunn til å ta med i
                  en debatt hvor det gjerne er ulikhetene som dyrkes. 

Vi snakker her faktisk om statens kjerneområde: borgernes trygghet og
                  rettssikkerhet, som justiskomiteens budsjett skal bidra til å sørge godt for. Og
                  det har jo vært en kamp om virkelighetsbeskrivelsen denne høsten – om det er et
                  trygt samfunn vi har, eller om man nesten er på randen av et slags sammenbrudd.
                  Man må være forsiktig i disse arbeidsrettstider, og være nøye med hva man sier,
                  men det er klart at de former for aksjoner som man synes å se blant politiet, har
                  satt fokus på både hva man får til, og, kanskje enda mer, hva man ikke får til. Så
                  har det vært ytterligere fokus på hvilke midler man skal bruke for å sørge for at
                  man har tilstrekkelig med midler, slik at politiet kan fungere etter hensikten.
                  Når denne høsten evalueres, er jeg ikke så helt sikker på om fagforeningen vil
                  være overmåte fornøyd med resultatet, men det får jo heller bli en oppgave for dem
                  selv. 

Uansett synes jeg det ofte – i den justisdebatten som vi har her nå, og i andre –
                  fort blir en talldebatt. Det er helt riktig som flertallet også skriver i
                  innstillingen, at det bevilges mer enn noen gang. Samtidig er det jo like mye
                  riktig at kostnadene er høyere enn noen gang, og utfordringene er større enn noen
                  gang. 

Jeg har bare lyst til å ta et eksempel fra Bergen. Jeg fikk en mail for et par
                  dager siden fra en som har søkt seg til Bergen. Alt var i grunnen klappet og klart
                  for at vedkommende kunne gå fra Politihøgskolen og til ansettelsen som ventet i
                  Bergen politidistrikt. Men svaret er jo at det er ingen som blir ansatt lenger i
                  det distriktet p.t. og antakelig heller ikke i overskuelig framtid, fordi det ikke
                  er lønnsmidler til det. Da kan man jo gjerne si at de har mer penger enn noen
                  gang, men resultatet for Bergens befolkning er at det er mindre operativt politi
                  enn på mange, mange år. Det må også gjøre et visst inntrykk på de rød-grønne og
                  statsråden, skulle jeg tro. 

Så er det jo ikke bare spørsmålet om pengebevilgninger. Det har også vært ganske
                  store strukturelle endringer innenfor politiet, f.eks. når det gjelder
                  arbeidstidsbestemmelsene. Jeg tror ikke det er noen tvil om at det også bidrar til
                  – selv om det er riktig, sett fra politiets side – at politiet får mindre og blir
                  mindre operative som følge av disse bestemmelsene, som nå etter hvert, så vidt jeg
                  skjønner, skal utvides til andre grupper. 

Når det er sagt, blir det ekstra viktig at man innenfor øvrige politikkområder
                  legger opp til en politikk som bidrar til at det blir minst mulig behov for
                  politi. Det gjelder jo stort sett gjennomgående på de fleste områder.
                  Representanten Chaudhry var innom rusomsorgen og skrøt av opptrappingsplanen til
                  Regjeringen. Ja, la oss ta rusomsorgen, for den er faktisk et sorgens kapittel og
                  bidrar etter min mening til at det er mer kriminalitet enn nødvendig. Hvis vi tar
                  den helseregionen som både Chaudhry og jeg hører til, nemlig Helse Sør-Øst, er
                  ventetiden for akutt behandling økt til nå å være kanskje opptil 6–7 uker. Om man
                  setter ordet «akuttbehandling» opp mot 6–7 uker, skjønner alle at det ikke er
                  særlig samsvar. Det er akuttbehandlingen. Når det gjelder langvarig
                  rehabilitering, er ventetiden både tre og fire måneder. Det som er det mest
                  oppsiktsvekkende – jeg håper i grunnen representantene fra de rød-grønne tar med
                  seg det – er at denne regjeringen har igangsatt et så hardhendt anbudsregime
                  overfor rusinstitusjonene at flere enn én må sette kroken på døra. Det er
                  resultatet av den satsingen på rusomsorgen som vi hittil har sett, og som etter
                  min mening gjør at de fine ord, som flertallet skriver i sin innstilling, kommer
                  til kort når man møter virkeligheten. 

Det er betegnende at f.eks. Frelsesarmeen ikke lenger har avtale med Helse Sør-Øst
                  når det gjelder rehabiliteringsplasser innenfor rusomsorgen. Det sier i grunnen
                  sitt om hvordan man nå skviser et velfungerende tilbud som altså ikke lenger
                  passer inn i det anbudsregimet som denne regjeringen aksepterer skjer innenfor
                  helseregionene. Det som er enda mer beklagelig, er at et anbudsregime heller ikke
                  sørger for at vi får en differensiert rusomsorg som tar hensyn til
                  enkeltmennesker, og ikke først og fremst pleier systemet. 

Så skal vi jo diskutere kriminalomsorgen senere. Men jeg vil si at jeg synes det
                  er veldig mange gode anslag i den meldingen som Regjeringen har framlagt, og jeg
                  tror den vil få stor og bred oppslutning når den kommer til behandling. Men
                  gjennomgående også i kriminalomsorgen er det, som jeg prøvde å få fram når det
                  gjelder rusomsorgen, at vi har mange tilbud, ulike tilbud, som tar det enkelte
                  menneskets behov på alvor. Derfor skulle jeg også gjerne sett – og håper at det er
                  noe vi kan arbeide sammen om – at man styrker de frivillige organisasjonene
                  ytterligere i det arbeidet som de driver, ikke minst innen ettervernet, og håper
                  at det er noe vi kan se på når meldingen kommer til Stortinget for endelig
                  behandling. 

Så vil jeg gi representanten Chaudhry rett i at det også er en sammenheng mellom
                  alkoholpolitikk og kriminalitetsbekjempelse. Vi har jo nå sett en rekke endringer
                  av skjenkesteder i flere kommuner landet rundt, ikke minst som følge av at
                  politiet selv har pekt på at det er en klar sammenheng. Det visste man jo fra før,
                  men det kan jo være greit å få det ytterligere bekreftet. Dessverre er det noen
                  kommuner som synes politiets påpekning er totalt irrelevant. Dessverre gjelder det
                  den kommunen vi nå er i, Oslo kommune, hvor Høyre og Fremskrittspartiet – og jeg
                  frykter med Venstre på slep – fortsatt vil stå for en så liberal alkoholpolitikk
                  og skjenkepolitikk at man får behov for mer politi enn det som hadde vært
                  nødvendig med en mer edruelig tilnærming til det. 

Jeg vil virkelig anbefale alle å lese Oslo-politiets høringsuttalelse til den
                  alkoholpolitiske handlingsplanen som byrådet har lagt fram. Det er rett og slett
                  strykkarakter til de politiske myndigheter i Oslo kommune på dette punktet. Det
                  burde gi partier som jo pleier å høre på politiet, en grunn til å se en gang til
                  på dette. 

Vi får aldri nok politi, tror jeg. Derfor er det tilsvarende viktig å bidra til at
                  man fører en politikk som underbygger politiets arbeid, ikke motarbeider det. 

Så til voteringen. Der støtter vi forslagene nr. 1–13 og nr. 17–22. I vårt
                  alternative budsjett har vi styrket politiet på ulike områder, både i Oslo og
                  generelt, og Økokrim. Vi øker satsene for Fri rettshjelp og styrker også de
                  frivillige organisasjonene innenfor kriminalomsorgen. Med det har jeg gitt en
                  stemmeanvisning. Vi har ikke egne forslag, de fremmet vi i finansinnstillingen.
               

 Det blir replikkordskifte. 

 I kriminalomsorga er Arbeidarpartiet oppteke av rehabilitering og behandling av
                  dei dømde – dette for å leggja til rette for eit kriminalitetsfritt tilvære. 

Det er stor skilnad på partia i tanke, ord og handling når det gjeld om straffa òg
                  skal vera ei eller anna form for hemn. Ho skal i alle fall opplevast som ei hard
                  straff, og ho skal vare lenge. 

Arbeidarpartiet og Kristeleg Folkeparti har tidlegare stått saman om ein human
                  justispolitikk der straffa er tap av fridom. Korleis ser Kristeleg Folkeparti på
                  eventuelt å skulla samarbeida med eit parti som seier dei er for
                  attendeføringsgarantiar, men som er konsekvent imot progresjon i soninga, som vil
                  at så å seia all fengselsstraff skal sonast i lukka fengsel, som er lite fornøgde
                  med permisjonsreglar og høve til permisjon? Eg har ikkje eingong nemnt
                  alkoholpolitikken, der det kan vera stor skilnad, for der har enkelte parti som
                  motto å redusera alkoholavgifta mest mogleg. 

Vil Kristeleg Folkeparti godta slike tilbakesteg? 

 Det kunne jo være veldig interessant å ta en lengre debatt om straffens
                  begrunnelse og hva man skal tenke seg videre framover i den retning. Jeg tror vel
                  mye av det representanten Heggø sa, samsvarer med mitt syn. Straffen skal
                  selvfølgelig være en reaksjon. Så skal den også ha en rehabiliterende side ved
                  seg. Det får vi betydelig tid til å diskutere i forbindelse med den meldingen som
                  Regjeringen har lagt fram. 

Når det gjelder muligheten for samarbeid med andre partier – jeg regner med at det
                  var Høyre og Fremskrittspartiet det ble henvist til – vil jeg si at da vi hadde
                  forrige behandling av den kriminalomsorgsmeldingen som fortsatt er styrende, lot
                  det seg absolutt gjøre å finne gode forslag og felles politikk også med Høyre og
                  Fremskrittspartiet på det området, så jeg er ikke så veldig bekymret for det.
                  Visse uenigheter kan det være, men de er også eventuelt til å overvinne. 

 Kristelig Folkeparti har et syn på innvandring og asylpolitikk som er veldig
                  sammenfallende med SVs. Det er vi fornøyd med. 

Kristelig Folkeparti søker samarbeid mot høyre mot valget og i neste periode.
                  Samtidig kutter Høyre veldig mange penger, 700 mill. kr, i asylpolitikken.
                  Fremskrittspartiet kutter 971 mill. kr i integreringstiltak. 

Da er mitt spørsmål: Blir det ikke ubehagelig for Kristelig Folkeparti å søke
                  samarbeid med Høyre og Fremskrittspartiet, som er så strenge i asylpolitikken og
                  integrasjonspolitikken, ettersom Kristelig Folkeparti har en human asylpolitikk?
               

 Når det gjelder ubehag ved å være uenige i asylpolitikken, må jeg vel nesten si at
                  da kan jeg sikkert få betydelig rådgivning fra representanten Akhtar Chaudhry, som
                  altså representerer et parti som har tatt dissens på asylpolitikkens område for
                  kun kort tid siden. Så det ubehaget som eventuelt måtte føles ved det, kan jeg
                  sikkert stifte nærmere bekjentskap med da. Det er i hvert fall ganske
                  oppsiktsvekkende at den rød-grønne regjeringen makter å få fram dissenser på det
                  området. 

Hvis og om det blir samarbeid med Høyre i en gitt situasjon, er jeg helt sikker på
                  at vi skal finne fram til omforente løsninger, uten dissenser. 

 Flere har ikke bedt om ordet til replikk. 

 La meg innledningsvis få lov til å gi en liten kommentar til svaret på de to
                  spørsmålene som jeg stilte til henholdsvis Høyre og Fremskrittspartiet. Jeg fikk
                  beskjed om at det var en søkt problemstilling å sette politiressurser opp mot det
                  som skjer i utviklingsland, og den asylpolitikk som vi skal drive med. Det er
                  mulig det, men dette er prioritering. Vi kan bruke det som et alternativt ord. Når
                  Fremskrittspartiet snakker om at det er viktig å hjelpe folk nær hjemstedet deres,
                  er det ingen som er uenig i det. Men da må man prioritere det. Hvis jeg ikke tar
                  feil, har nettopp Fremskrittspartiet kuttet i bistandsbevilgningene, og da synes
                  jeg ikke det henger i hop. Men la det være nok med det. Vi skal tilbake til det vi
                  skal diskutere i dag. 

Jeg konstaterer at i det budsjettet som vi har til debatt, har så godt som all
                  oppmerksomhet fram til i dag dreid seg om de delene som handler om politiet. 

Jeg vil innledningsvis bemerke at budsjettet inneholder mye viktig politikk også
                  på andre områder. Ikke minst vil jeg trekke fram det forebyggende perspektivet. I
                  forhold til forebygging har denne regjeringen gjort mye bra. Utfordringene er uten
                  tvil likevel store. Etter mitt syn er det viktig at vi er oppmerksom på de store
                  gevinstene av å satse på forebygging kontra det å komme med reparasjonstiltak i
                  etterkant. Forebygging bør være en prioritert oppgave innen alle politikkområder. 

Så tilbake til politiet. Fokuset på politiet har selvsagt mye å gjøre med den
                  uroen vi har sett i og rundt politiet de siste månedene. Politifolks vern av egen
                  fritid har satt fingeren på en stor utfordring, nemlig ressurs- og
                  bemanningssituasjonen. Dette er ikke en utfordring som oppstod nå i høst. La oss
                  derfor være edruelige nok til å erkjenne at årsakene ligger tilbake i tid, sågar
                  flere år tilbake. Uavhengig av hvem som har ansvaret for den situasjonen vi har i
                  dag, påhviler det politiet og politikerne i fellesskap å ta ansvar og finne
                  løsninger som kan bidra til å bedre situasjonen. På flere områder viser budsjettet
                  riktig retning i forhold til dette: Blant annet legges det opp til et historisk
                  høyt antall politistudenter. Det er helt nødvendig dersom vi på sikt skal få en
                  politidekning på linje med våre naboland, noe Senterpartiet mener vi bør ha, ikke
                  minst med tanke på det store geografiske området det norske politiet skal dekke. 

I tillegg til å utdanne mer politi mener jeg at det framover vil være helt
                  nødvendig å fokusere mer på om det er tilstrekkelig samsvar mellom oppgaver vi
                  ønsker politiet skal utføre, og de ressursene politiet har til rådighet.
                  Myndigheter og politi må i fellesskap legge enda mer trykk på arbeidet med å finne
                  løsninger som bidrar til mer politikraft på kort og lang sikt. 

Senterpartiet er spesielt opptatt av at vi har nok ressurser og tilstrekkelig
                  bemanning til å opprettholde et nært politi med et bredt spekter av oppgaver.
                  Forebygging bør, som jeg har nevnt tidligere, være en prioritert oppgave, og da er
                  – etter Senterpartiets mening – lokal forankring av politiressursene en viktig
                  forutsetning. Dersom politiet effektivt skal kunne forebygge kriminalitet, er det
                  viktig å ha god lokalkunnskap og et tett lokalt samarbeid. 

Jeg kunne ha sagt mye om politiet, men jeg har også lyst til å nevne et par andre
                  ting fra budsjettet. Jeg vil spesielt trekke fram styrkingen av
                  redningshelikoptertjenesten som gjør at vi ikke bare kan videreføre dagens
                  beredskap, men også etablere en ny base i Florø i 2009. 

Gledelig er det også at soningskøene fjernes, og at det legges opp til mer innhold
                  i soningen. 

Jeg vil trekke fram forbudet mot kjøp av seksuelle tjenester som nylig er vedtatt.
                  Senterpartiet mener dette er et viktig ledd i kampen mot prostitusjon og
                  menneskehandel. Vi erkjenner samtidig at et forbud alene ikke løser problemene. Vi
                  er derfor glade for at Regjeringen følger opp forbudet med bevilgninger til
                  prosjekter og tiltak som kan bedre situasjonen for prostituerte og hjelpe dem ut
                  av prostitusjon. 

Til slutt vil jeg bemerke at Senterpartiet er glad for at jordskiftedomstolene får
                  et helt nødvendig løft neste år. Bevilgningen økes med 20 mill. kr, bl.a. til
                  investering i nytt teknisk utstyr og til økt lønn for å avhjelpe utfordringene
                  knyttet til rekruttering av kvalifiserte dommere. 

Jordskiftedomstolene er ikke minst viktige i disse dager når det legges opp til en
                  betydelig økning i utbygging av veger og jernbane. Senterpartiet vil understreke
                  at en velfungerende jordskiftedomstol er en forutsetning for hurtig igangsetting
                  og gjennomføring av samfunnsmessig viktige utbyggingsprosjekter. I tillegg til
                  samferdselsprosjekter gjelder dette også utbygging av vind- og småkraft. 

Stortinget vedtok som kjent en reform av jordskiftevirksomheten tilbake i 2003.
                  Reformen innebar bl.a. at jordskiftedommere fra april 2004 ble embetsdommere. Selv
                  om jordskiftedommerne nå har de samme plikter, krav og begrensninger som andre
                  dommere, er det et faktum at det fortsatt er store lønnsforskjeller. Selv om
                  jordskiftedomstolens tjenester er høyt etterspurt, har domstolen slitt med store
                  rekrutteringsproblemer som på sikt kan få alvorlige konsekvenser bl.a. for viktige
                  utbyggingsprosjekter. Senterpartiet er derfor glad for at den økte bevilgningen i
                  2009 bl.a. skal gå til økt lønn. Det er viktig å følge opp jordskiftedomstolen
                  også i årene etter 2009, slik at man sikrer den nødvendige rekrutteringen. 

 Det blir replikkordskifte. 

 Det er bestandig interessant å høre på representanten Samuelsen – noe jeg har hatt
                  gleden av å gjøre i mange år, og jeg har tenkt å fortsette med det, i hvert fall
                  en stund til. 

Representanten var inne på et vesentlig område, nemlig at politikk handler om
                  prioriteringer. Representanten kommer fra et område som sliter med politidekning,
                  store avstander, og han var inne på lokalkunnskap og viktigheten av det. Da synes
                  jeg det er overraskende at man ikke er enda mer offensiv i forhold til de
                  utfordringene distriktet har. Det som kanskje overrasker meg aller mest i den
                  sammenheng, er at den regionen representanten Alf Ivar Samuelsen kommer fra, har
                  store avstander i forhold til varetektstransport, der man bruker store
                  politimessige ressurser. 

Fremskrittspartiet har tatt inn over seg de utfordringene som ligger i det, og har
                  skrevet en merknad hvor vi påpeker at Midtre Hålogaland har en spesielt stor
                  utfordring, og at man her må se på økt sonings- og varetektskapasitet. Det har
                  altså Regjeringen valgt å la være å gjøre. Er det en god og bevisst prioritering
                  fra Regjeringens side? 

 Jeg takker for spørsmålet. 

Igjen skal jeg være ærlig og si at på en del områder har vi ikke nådd fram med de
                  midlene som er nødvendige. Derfor poengterte jeg såpass tydelig i mitt innlegg at
                  det er uhyre viktig å få samsvar mellom de pålegg vi gir politiet, de
                  forutsetninger vi gir for arbeidsoppgavene som de skal gjennomføre, og den
                  økonomiske rammen som er. Der er det ikke samsvar, men jeg konstaterer: Vi er på
                  riktig vei, som en viss mann sa. 

 Representanten Samuelsen og regjeringspartiene bruker begrepet «vern om egen
                  fritid» når det gjelder politimenns situasjon, med en undertone. Spesielt i
                  Distrikts-Norge ser vi at nærpolitiet er i ferd med å forvitre. På hvilken måte er
                  politiets vern om egen fritid eventuelt annerledes enn andre arbeidstakeres vern
                  om egen fritid, når de har en utfordrende arbeidssituasjon? Senterpartiet har
                  alltid stått i første rekke når det gjelder å ta de ansattes parti. 

 Jeg ser ikke at det er noen spesiell forskjell mellom politiets vern av egen
                  fritid og andre arbeidstakeres vern av egen fritid. 

Vi vet at historisk sett har politiet ikke hatt streikerett. De er i en annen
                  situasjon og føler vel ut fra den arbeidsmengde som de er pålagt, at det er grunn
                  til å aksjonere. Jeg har stor forståelse for det, og jeg håper at Regjeringen
                  gjennom sitt videre arbeid er i stand til å stille tilstrekkelige midler til
                  disposisjon for å unngå eskalering av den situasjonen vi er oppe i. 

 Flere har ikke bedt om ordet til replikk. 

 Justispolitikkens grunnleggende oppgave er å sikre borgeres trygghet basert på
                  rettsstaten. Den enkelte skal føle trygghet for at lovbrudd vil bli etterforsket
                  og påtalt. Venstre mener det er et kjernepunkt i en rettsstat at det som
                  hovedregel kun er de som representerer myndighetene, som skal kunne utøve makt
                  overfor borgerne. 

Ellers kunne det være fristende som vikar for den som «skygger» dette, å si noe om
                  hva man mener om historiebeskrivelse. For er det noe jeg har opplevd de gangene
                  jeg har vært innom komiteens debatter her i salen, er det at det har vært mye
                  historiebeskrivelse også de siste tre årene, som representanten Ellingsen påpekte.
                  Min horisont er ikke så lang på dette området, som det Ellingsens er, men jeg tror
                  at jeg avstår fra å komme med mer historiebeskrivelse. Det er tross alt ingen som
                  har monopol på den. 

Med bakgrunn i årets budsjett velger vi å prioritere mer penger til politiet. Det
                  er dessverre en vanskelig ressurssituasjon for politiet flere steder i landet.
                  Eksempler på det har vi mange av. Vi ønsker også å øke bemanningen i politiet, for
                  vi ønsker ikke en vekterstat, men et tydelig, aktivt og synlig politi. 

Venstre mener at det er behov for økt satsing på politiet, og spesielt på å styrke
                  utetjenesten og arbeidet mot organisert kriminalitet, herunder økonomisk
                  kriminalitet. Vi er glad for at Regjeringen øker opptaket på Politihøgskolen. Vi
                  foreslo det tidligere i år, og vi mener at det er et viktig og riktig tiltak. Det
                  som vi også har påpekt i flere runder med spørsmålsstilling til justisministeren,
                  er at kapasiteten på det som er bestående, på mange måter er overoppfylt, og at
                  man må se på alternative løsninger for hvor dette eventuelt kan lokaliseres. Jeg
                  skal selvfølgelig ikke legge skjul på at jeg har pekt på området i mitt eget fylke
                  – ut fra flere begrunnelser. Vårt fylke har bestandig rekruttert sterkt til
                  stillinger av såkalt autoritær karakter, både i Forsvaret og i politiet, og det
                  eksisterer lokaliteter, bl.a. den tidligere leiren på Værnes. 

Mens vi utdanner politifolk, mener vi at det er riktig å bruke sivile stillinger,
                  for det vil kunne avlaste utdannede politifolk. Sivile kan overta flere av
                  oppgavene, som mange har vært innom tidligere i debatten, som f.eks. transport av
                  fanger, arrestforvaring og å forsterke kontortjenester. Det er samtidig nødvendig
                  å øke antallet politĳurister. På den bakgrunn har Venstre også foreslått å bevilge
                  66 mill. kr til politiet utover det som ligger i Regjeringens budsjett. Av dette
                  har vi foreslått at Oslo-politiet får 22 mill. kr utover det Regjeringen legger
                  opp til. Den økningen vil gi Oslo politidistrikt 44 nye sivile stillinger, som kan
                  frigjøre politiutdannet personell til operativ tjeneste. 

Vi har også sett at det er en utfordring at asylsøkere som har fått endelig avslag
                  på sin søknad, blir i Norge. En del av løsningen bør være å satse på returarbeid.
                  Rask retur er viktig for enkeltmennesker som har fått avslag og for å bevare
                  asylinstituttets legitimitet. Venstre har derfor foreslått å bevilge noe mer til
                  det, utover det som er Regjeringens forslag. 

Venstre tar i dag opp et forslag om juridisk grunnforskning. Venstre har også lagt
                  vekt på juridisk grunnforskning i årets budsjett. Venstre ønsker å videreføre et
                  krafttak for juridisk forskning i samarbeid med Forskningsrådet. Vi har derfor
                  fremmet forslag i dag om at Regjeringen kommer tilbake til Stortinget om en
                  forsterket satsing på juridisk grunnforskning. 

Ellers tror jeg de fleste av oss er enig i det som representanten Anne Marit
                  Bjørnflaten sa, at vi ønsker at bestemor skal ferdes fritt og trygt på gaten, som
                  flere har vært innom i debatten. 

Jeg vil knytte noen kommentarer til jordskifte. Venstre sitter som kjent ikke i
                  komiteen. Vi slutter oss helt og fullt til det Høyre og Fremskrittspartiet har
                  skrevet i merknaden sin om dette. Vi mener at jordskiftedomstolen er en særs
                  viktig domstol, med mye sakskompetanse, bl.a. om tvistebehandling. Vi mener at
                  dette er såpass vesentlig at det ikke burde være stemoderlig behandlet. Vi vil på
                  det sterkeste støtte den merknaden som er skrevet av Høyre og Fremskrittspartiet. 

Ellers vil jeg ta opp Venstres forslag samt gi en stemmeforklaring om hvilke
                  forslag fra Høyre og Fremskrittspartiet vi vil støtte, ettersom vi ikke sitter i
                  komiteen. 

Venstre kommer til å støtte forslagene nr. 1–7 og forslagene nr. 9–12, fra
                  Fremskrittspartiet og Høyre. Vi støtter forslag nr. 14, fra Fremskrittspartiet, og
                  forslagene nr. 17, 18, 19 og 21, fra Høyre. 

 Representanten André N. Skjelstad har tatt opp det forslaget han refererte til. 

Det blir replikkordskifte. 

 Regjeringen har lagt til rette for en DNA-reform i Norge, og det er vedtatt at
                  DNA-analyser skal finansieres sentralt. Dette medfører at vi får frigjort
                  driftsmidler til politidistriktene som vi kan bruke til annet politiarbeid. Å
                  innføre DNA-reformen er noe av det viktigste vi gjør for å bedre mulighetene for
                  en raskere oppklaring av kriminalitet, f.eks. vinningsforbrytelser og – kanskje
                  enda viktigere – voldssaker og voldtektssaker. Ut fra budsjettforslaget til
                  Venstre vil jeg spørre representanten Skjelstad om Venstre ikke ønsker å følge opp
                  DNA-reformen, siden de omprioriterer 30 mill. kr fra DNA-reformen til stillinger i
                  politiet. 

Sigvald Oppebøen Hansen hadde her teke over
                  presidentplassen. 

 Venstre er enig i at DNA er et effektivt redskap for oppklaring av forbrytelser.
                  Vi mener imidlertid at registeret har blitt mer vidtgående, og vi er bekymret for
                  at borgerne stadig blir registrert og overvåket. Vi ønsker derfor et noe mer
                  begrenset register enn det flertallet ønsker. 

 Fleire har ikkje bedt om ordet til replikk. 

 Jeg tror, med all respekt, at det i hvert fall er sjuende gang jeg er med i denne
                  type debatt om justispolitikk, først i opposisjon, så noen gode år i posisjon. Og
                  jeg må jo si at jeg deler mange av synspunktene til representanten Ellingsen på
                  hvordan disse debattene kommer av sted. 

Grunnen til at jeg også hefter meg ved dette, er at jeg ved denne
                  budsjettbehandling syns det er grunn til å påpeke for det første den store enighet
                  det er om veldig viktige deler av justissektoren. Det er en glede for Regjeringa,
                  og ikke minst for meg som fagstatsråd, at mange partier slutter opp om mye av
                  politikken. 

For det andre syns jeg vi skal være varsomme med å ta i bruk så sterke
                  karakteristikker som representanten Aspaker gjorde i sitt innlegg. Det syns jeg
                  ikke gagner det politiske arbeidet, og det bidrar jo heller ikke til å skape
                  trygghet ute hos folk å bruke den type karakteristikker. Paradokset er jo slik:
                  Hvis man går inn på politiets situasjon, ser vi i mange distrikter en gledelig
                  tilbakegang på vesentlige deler av kriminalitetsområdet, og vi er i en situasjon
                  hvor norsk politi er mer bemannet enn noen gang – tatt i betraktning at man også
                  øker opptaket på Politihøgskolen til rekordhøye 552, i motsetning til det lave 240
                  da Aspakers partifeller satt i regjering – og da har jeg problemer med å se at det
                  gagner den politiske debatten å bruke benevnelsen katastrofebudsjett. 

Det er også viktig innledningsvis i denne debatten, med litt tilbakeskuende
                  refleksjon, å se på hva denne regjeringa har sagt i den politiske erklæringen som
                  den sitter på, Soria Moria-erklæringen, at den skal levere, og hva man gjør – også
                  for bredden i debatten: 

Vi har valgt å etablere tilstedevakt i samtlige redningsbaser i Norge. Å
                        bygge en ny base i Florø ligger inne i budsjettet. Høyre og de andre
                        opposisjonspartiene valgte å ikke gjøre det da man satt i posisjon i forrige
                        periode. 

Vi har valgt å øke inntektsgrensene for fri rettshjelp, noe som betyr mye
                        for mange tusen husstander. Det ligger i årets budsjett. Opposisjonspartiene
                        valgte å ikke gjøre det. 

Vi har valgt å bruke over 100 mill. kr ekstra på norsk politi knyttet opp
                        mot DNA-reformen. Opposisjonspartiene valgte å ikke gjøre det. 

Vi har i disse fire årene valgt å følge opp det som står i Soria
                        Moria-erklæringa, at soningskøen må nedbygges. Da vi overtok, var køen på 2
                        500–3 000 dommer. Nå er den nede på under 500 dommer. Det er ambisjon om og
                        gode utsikter til at vi skal komme i null. Høyre i posisjon valgte å ikke ta
                        den jobben. 

Vi har lovt i Soria Moria-erklæringa å vurdere å bygge ett barnehus. Vi har
                        valgt å bygge seks. 

Vi har valgt, slik det står i Soria Moria-erklæringa, å bygge Alternativ til
                        Vold over hele landet, i motsetning til den forrige regjering. 

Vi har valgt å gjøre det høyeste politihøyskoleopptaket gjennom tidene, i
                        motsetning til den forrige regjering. 

Vi har valgt å sette spørsmålet om vold mot barn og kvinner på dagsordenen,
                        med både penger, lovmessige saker og andre operative grep. Vi ser at
                        anmeldelseshyppigheten øker, og at flere og flere barn får hjelp. Den
                        forrige regjering valgte å ikke gjøre det. 

Vi har valgt å sette i gang å bygge Gulating lagmannsrett, som koster oss
                        mye penger, og som forhåpentligvis også vil bidra til å sørge for en
                        ytterligere effektivisering av domstolene, slik vi har sett gjennom disse
                        årene. 

Vi har valgt å etablere et helt nytt nødsamband for politiet, som koster i
                        investeringer 3 milliarder kr– 4 milliarder kr, og som har stor betydning
                        for politifolks trygghet og politiets operative evne til å avdekke
                        kriminalitet. 

Vi har valgt å løfte situasjonen for voldsofre, som det også står i Soria
                        Moria-erklæringen, bl.a. ved det grepet som gjøres ved at man utvider
                        erstatningsordningen for voldsofre. 

Dette er noen av de punktene vi har valgt å innfri, som gjør sitt til at vi med
                  dagens budsjett, når vi går inn i det fjerde året, kan si at det vi har lovt når
                  det gjelder justispolitiske tiltak, innfrir vi. Det betyr ikke at vi er i mål, og
                  at vi er fornøyd. Snarere tvert imot ser vi at vi har betydelige utfordringer. For
                  desto flere barnehus vi bygger, desto mer får vi øye på behovet for å gjøre mer
                  overfor ofrene, men også for å gjøre reaksjonene overfor dem som domfelles, bedre.
                  Derfor er det helt avgjørende at vi nå også får tatt tak i det som 

ikke

 benevnes spesielt i Soria Moria-erklæringen, men som
                  handler om innholdet i soningen. 

Jeg er veldig glad for dem fra opposisjonen, bl.a. representanten Syversen, som
                  går opp på denne talerstolen og sier at det innholdet som ligger i
                  kriminalomsorgsmeldingen, og som ble presentert her i Stortinget i september, har
                  mye for seg. Jeg mener at det er avgjørende viktig at vi klarer å samle et bredt
                  flertall rundt de tiltakene for å sikre legitimitet til reaksjonen, men det er
                  også avgjørende fordi det er et betydelig arbeid som må til hvis vi skal klare å
                  få innhold i tilbakeføringsgarantien, og hvis vi skal klare å få flere på rett
                  kjøl igjen etter soning. 

Noe av det viktigste for oss i posisjon og i Regjeringa i det budsjettforslaget
                  som nå skal vedtas, er det første steget for å kunne gi dem som er inne og soner,
                  et helt annet innhold i straffen. Det blir for framtida kanskje en mye viktigere
                  debatt enn den debatten vi har rundt politiets faktiske situasjon, og i hvilken
                  grad man har mulighet til å bekjempe kriminalitet. I hvert fall blir det
                  avgjørende viktig at vi får opp oppklaringsprosenten. Får vi tatt flere, må vi
                  også sørge for at den reaksjonen som kommer, bidrar til at flere snur. Derfor er
                  de viktige for oss de avtalene som vi inngår med kommunene om bolig. Det
                  representanten Akhtar Chaudhry var inne på i sitt innlegg, om at vi nå bygger ut
                  utdanningstilbud i alle fengsler, er på plass. Derfor er viktig for oss at det nå
                  kommer midler til flere rusmestringsenheter. Det er åpnet tre, men det kommer
                  altså flere til neste år. Derfor er det viktig for oss også å ta tak i det som er
                  pekt på bl.a. fra Kristelig Folkeparti, at vi må styrke den frivillige delen inn i
                  kriminalomsorgen for å kunne bygge bedre sosiale nettverk. Der er vi bare i
                  starten, men jeg håper at Stortinget også legger merke til at man er i gang med å
                  sette i verk mange av de tiltakene som man faktisk har varslet i
                  stortingsmeldingen, og som vi er åpne for å ta en diskusjon rundt. Men vi har det
                  på mange måter travelt. For kanskje den største utfordringen når det gjelder det å
                  få ned kriminaliteten, er hvordan vi fyller innholdet i reaksjonene. Ved siden av
                  at man nå så å si har fjernet soningskøen, gir det oss en stor mulighet til å vri
                  noe av ressursutnyttelsen til nettopp det å håndtere dem som er inne og soner, på
                  en bedre måte enn det vi har gjort før. 

Så vil jeg si at på den andre siden av strafferettsarbeidet ligger det betydelige
                  utfordringer med tanke på forebygging. Jeg er overrasket over at representanten
                  Aspaker i sitt innlegg nærmest fnyser av politirådene og gjør dem til en negativ
                  sak. Hvorfor er det blitt slik? Er det fordi alt skal være negativt, eller er det
                  fordi ideen eller gjennomføringen kommer fra et annet hold? Over 200 politiråd
                  fungerer nå rundt omkring i det ganske land, og vi ser at det har betydning når
                  det gjelder politikraft og politiressurser. 

I Arendal rapporteres det om at etter at man stengte kranene tidligere, har man
                  opplevd 20–30 pst. nedgang i voldskriminaliteten – det står i Aftenposten i dag.
                  Hva betyr det for politiressursene? Det at man får spart inn noen timer på natta,
                  gjør at man får en betydelig reduksjon i den kriminaliteten som det går usedvanlig
                  mye politikraft til. Her mener jeg at særlig Høyre har en betydelig utfordring
                  hvis man nå ønsker å diskvalifisere den innsatsen som skjer i politirådene. 

Det er grunn til å være særlig årvåken overfor politisituasjonen til tross for
                  dette. Derfor har Regjeringa tatt initiativ til en tett dialog med bl.a. Politiets
                  Fellesforbund. Det er derfor vi øker opptaket på Politihøgskolen så kraftig som vi
                  gjør. Vi sliter med at vi ikke har nok politifolk. Det er også bakgrunnen for vårt
                  forslag til bevilgninger, som er en kraftig styrking, etter min oppfatning, av
                  politiets budsjetter, og som vil gjøre sitt til at vi for framtida vil få flere
                  politifolk ut i arbeid. 

 Det blir replikkordskifte. 

 Jeg stilte i høst et spørsmål til justisministeren om at mannskapsmangelen i
                  Haugaland og Sunnhordland politidistrikt er så prekær at ledelsen har vedtatt å
                  nedlegge «Etterretningsseksjonen» og overflytte spanerne til tjeneste som
                  operatører ved operasjonssentralen. Statsrådens svar var et standardsvar, slik han
                  har svart på veldig mange av spørsmålene i høst, nemlig at alt skal bli så veldig
                  mye bedre neste år, at det var større opptak av studenter. Han viste også til at
                  Stavanger har gode resultater når det gjelder dette. Men de som er kjent i
                  området, vet at Stavanger er langt fra Haugesund og et annet politidistrikt. 

På Politiets Fellesforbunds landsmøte ble Thomas Breen konfrontert med dette, og
                  Thomas Breen svarte på dette at han syntes at svaret til justisministeren var
                  usedvanlig tåpelig. Mitt spørsmål til statsråden er om han deler den vurderingen
                  som Thomas Breen kom med på Politiets Fellesforbunds landsmøte. 

 Jeg gir ikke tåpelige svar. 

Når det gjelder spørsmål om politibemanningen, er det helt riktig at jeg nærmest
                  har gitt et standardsvar. Det ville jo være merkelig hvis jeg skulle begynne å
                  forandre svaret på det samme spørsmålet, for det er altså det samme spørsmålet som
                  nå blir stilt av Fremskrittspartiet og Høyre særlig, når det gjelder
                  politibemanningen ute. Det viser på mange måter hvor trang justisdebatten har
                  blitt – jeg holdt på å si bornert, for å bruke et aktuelt uttrykk. 

Jeg mener at det er viktig at vi kommer oss ut av denne spørsmålsstillingen, for
                  den gir de samme svarene: Man styrker budsjettene, man bidrar til økte opptak på
                  Politihøyskolen. Men hvis vi bare skal fokusere på dette ute i det offentlige rom,
                  her i Stortinget og i den alminnelige politiske debatt, glipper det både når det
                  gjelder forebygging, og, som jeg nevnte i mitt hovedinnlegg, når det gjelder å
                  reagere bedre. Jeg ønsker meg ikke en justispolitikk som er så trang at vi bare
                  har blikket på det. Vi må ha blikket på det hele. Det gagner også politiet. 

 Hvis statsråden hadde lyttet, hadde han hørt at det ikke var jeg som
                  karakteriserte budsjettet som katastrofalt. Det var det politiorganisasjonene som
                  gjorde på høring i justiskomiteen, både Politiembetsmennenes landsforening og
                  Politiets Fellesforbund. 

Det er snart nyttår, og da kommer ny ATB for politĳurister, og det er anslått at
                  flere titalls årsverk kommer til å forsvinne fra påtaleleddet. Da har jeg to
                  spørsmål til statsråden. For det første: Mener ikke statsråden at dette er
                  informasjon som Stortinget bør ha? Og: Hva er grunnen til at denne saken verken er
                  nevnt i budsjettet eller i nysalderingen? 

Men enda viktigere er det kanskje å spørre statsråden om han nå har en plan for
                  hvordan han vil erstatte de titalls årsverkene som forsvinner ut, samtidig som vi
                  har en DNA-reform og vi har forventninger om at det skal komme flere saker, og det
                  vil være behov for minst den kapasiteten vi har på påtalesiden i politiet,
                  framover? 

 Vår plan ligger i budsjettet, og det har vært kjent lenge hva vi mener om dette. 

La meg bare ta Oslo som eksempel, hvor Høyre nå foreslår at man skal
                  tilleggsbevilge 30 mill. kr, og katastrofen skal være avlyst. Hvis man ser hva det
                  vil innebære for Oslo, er det min påstand at man ville tjene mer i Oslo på
                  politikraft ved å få Høyre i Oslo bystyre til å stenge kranene kl. 02. Det ville
                  innebære en reduksjon av kriminaliteten, men den tida politifolk er ute, ville
                  antakelig være verdt mer enn de 30 mill. kr man klarer i forhold til sivile
                  stillinger. Det ligger jo heller ikke noe i Høyres budsjettopplegg som skulle
                  tilsi at man hadde grepet fatt i spørsmålet verken om påtalemyndighetens situasjon
                  eller om politiets situasjon. 

Jeg mener at det budsjettet som nå ligger der for Oslos del – og også for landet
                  for øvrig – har godt rom i seg til å videreutvikle politiet slik vi ønsker det, og
                  nettopp nå også til å begynne å ta imot de økte ressurser som kommer. 

 Det var en skikkelig egenvurdering som statsråden begynte sitt innlegg med. I
                  gamle dager fikk vi med oss skussmål hjem fra skolen, og her var det i hvert fall
                  avkrysset for alle gode ting – det er helt sikkert. Det var nesten så jeg begynte
                  å lure på om rettsstaten Norge oppstod ca. oktober 2005. Men det kan vel hende det
                  har skjedd noe positivt før også, under andre regjeringer. 

Jeg har imidlertid lyst til å komme tilbake til et spørsmål jeg tok opp med
                  justiskomiteens leder, nemlig spørsmålet knyttet til såkalt elektronisk
                  hjemmesoning, hvor komiteens leder faktisk åpnet for – i tråd med et første
                  høringsutkast – at også innenfor området varetektsfengsling kan denne formen for
                  soning vurderes benyttet. Er det også et prinsipielt ståsted fra justisministerens
                  side? 

 Aller først må jeg si når det gjelder egenmeldinger, at – jeg holdt på å si – når
                  ingen andre gjør det, får jeg gjøre det! Det gjør jeg ikke bare for å fortelle at
                  det ligger mye i budsjettet som er bra. Dette har vi samlet et tverrpolitisk
                  flertall om også – når det gjelder redningstjenesten, når det gjelder DNA, som det
                  er mange som er med og støtter, osv. Det er jo en jobb som gjøres. Jeg har faktisk
                  det på hjertet og mener det er avgjørende viktig nå også overfor befolkningen at
                  man ikke svartmaler situasjonen, slik vi har sett i løpet av de siste månedene og
                  ukene. 

Når det gjelder spørsmålet om hjemmesoning, er det slik at det i dag er adgang til
                  å bruke fengslingssurrogater i stor stil som et alternativ til fengsling. Og jeg
                  er på linje med justiskomiteens leder: Når man har adgang til å be et menneske om
                  f.eks. å ta opphold hjemme eller innenfor et geografisk område, kan man også
                  utvide ordningen i forhold til det. Det er jeg åpen for, men det er en vurdering
                  som man får ta. 

 Mye går i riktig retning med hensyn til dette. Det er ikke de store uenighetene –
                  slik jeg klarer å se det. 

Men vi var så vidt innom i debatten det litt problematiske med hensyn til å ha nok
                  politifolk, samt at kapasiteten på utdanningsinstitusjonene på mange måter er
                  sprengt. Jeg er klar over at det er en midlertidighet med avlastningen på
                  Kongsvinger. Jeg har stilt dette spørsmålet ved noen runder tidligere, uten nå å
                  komme tilbake til det normale. 

Jeg kunne tenke meg å utfordre justisministeren – på det ene minuttet han har – på
                  dette: Hva tenker statsråden framover når det gjelder dette med opptak, og de
                  mulighetene som nå ligger framme i horisonten? 

 Vi kjører nå et veldig høyt opptak på Politihøgskolen – det blir altså 552
                  studenter til neste år, og det er 432 som er blitt tatt opp i år. Jeg minner om at
                  under den forrige regjering var det 240 på det laveste, så det er over 600 flere
                  politifolk som utdannes i denne fireårsperioden. Det er en viktig historisk
                  opplysning, for det sier noe om bakgrunnen for hvorfor det er så få politifolk som
                  blir uteksaminert i dag. 

Vi har sprengt taket på Politihøgskolen, som ikke kan ta mer enn 432. Det er
                  derfor vi nå ønsker å bruke Kongsvinger, øvelsessenteret på Sæter gård, slik at
                  man skal kunne klare et så stort opptak som vi gjør til neste år. 

Så har vi et arbeid på gang i departementet for å se på hvordan vi utvikler
                  framtidens politihøgskoleordning. Jeg er kjent med at replikanten er opptatt av
                  Værnes. Jeg har sjøl vært på Værnes og fått framlagt planene der. Vi har så langt
                  sagt at det ikke vil være aktuelt for oss å vurdere noen utflytting av
                  Politihøgskolen i Oslo, men vi er avhengig av å få flere bein å stå på, og der har
                  vi ennå ikke konkludert. 

 Jeg registrerer faktisk med glede at Regjeringen har tatt inn over seg noe som
                  Fremskrittspartiet har vært meget positive til i mange år, nemlig å ansette sivile
                  innen politiet for å kunne frigjøre ressurser til politioperativt arbeid. Det ser
                  jeg på som positivt. 

Regjeringen har bevilget den «svimlende» sum av 10 mill. kr til dette arbeidet.
                  Spørsmålet mitt til statsråden er da som følger: Blir ikke dette et lite musepiss
                  i havet, når vi vet at vi har 27 politidistrikter, og det da vil utgjøre ca. 370
                  000 kr i gjennomsnitt pr. politidistrikt og en stilling utgjør ca. 600 000? 

  Presidenten er litt usikker på om ordet «musepiss» er parlamentarisk språkbruk.
               

 Beklager, president! 

 Vi mener det nå er helt avgjørende at vi får inn flere sivile i politiet. Jeg er
                  helt enig med replikanten i at hvis det bare hadde vært de 10 mill. kr som nå
                  ligger som et tillegg i budsjettet, man kunne bruke til det, hadde det vært det
                  som jeg ikke tør si, men som replikanten var inne på. Det hadde vært for lite. 

Jeg må egentlig si at av den store delen av budsjettet til politiet, som er på
                  flere milliarder kroner, brukes det betydelige beløp på sivile – bl.a. på
                  politiarresten, på transport, men også på andre oppgaver. Det ønsker vi å
                  videreutvikle, men vi har satt en klar grense – vi ønsker ikke å få private inn i
                  politiet i den forstand at man har privat virksomhet. Man skal ansette folk i
                  politiet som skal håndtere dette. Jeg tror også det vil være en utfordring
                  framover og en mulighet for oss å bruke det i større grad, inntil de store
                  opptakene kommer ut fra Politihøgskolen. 

 Replikkordskiftet er over. 

 Velferd er viktig for tryggheten i samfunnet vårt. Sammenhengen mellom reell og
                  følt trygghet, velferd og kriminalitet er kompleks. Men det er på det rene at
                  Regjeringens styrking av felles velferdsordninger og rettferdig omfordeling er et
                  av mange viktige bidrag til å redusere kriminalitet og øke tryggheten for våre
                  innbyggere. Det er en overordnet målsetting for de rød-grønne partiene at politiet
                  i samvirke med andre offentlige og private aktører skal forebygge kriminalitet.
                  Dette gjør vi bl.a. gjennom opprettelsen av godt over 200 politiråd over det
                  ganske land. 

Det er ingen tvil om at vi gjennom å ha langt større fokus på det forebyggende
                  arbeidet kan spare både samfunnet og enkeltindivider for mye smerte og tap. Jeg er
                  derfor meget glad for det fokus justisministeren har hatt på dette, og vi ser alle
                  at resultatene kommer i de kommunene hvor man har klart å få på plass konkrete og
                  forpliktende avtaler for hvordan dette samarbeidet skal gjennomføres og utvikles.
                  Jeg kan f.eks. nevne resultatene de siste to år til Hedmarks største kommune målt
                  i innbyggertall, Ringsaker. Der er ungdomskriminaliteten halvert. I Kristiansund
                  er voldskriminaliteten redusert med over 30 pst., og det med enkle tiltak. Det
                  samme kan en også nevne fra da den ikke ukjente fagforeningsmannen Arne
                  Johannessen var lensmann i Sogndal. Der hadde de et relativt stort voldsproblem
                  som de ikke klarte å løse med tradisjonelle politimetoder. Løsningen der var bedre
                  belysning av et bestemt offentlig uteareal og innskrenkning av åpningstider for
                  servering. Poenget med å nevne dette er veldig viktig, at vi ikke mister av syne
                  de enkle løsningene for å forebygge kriminalitet, samt at vi påpeker at politiet
                  alene ikke kan ha eierskap til den kriminaliteten som foregår i samfunnet. 

Når det gjelder politiets situasjon har vi gjentatte ganger diskutert den i denne
                  sal siste år. Vi har i løpet av siste månedene sett at Politiets Fellesforbund har
                  benyttet millioner av kroner på å gjennomføre en massiv påvirkningskampanje som
                  har til hensikt å gi en elendighetsbeskrivelse av norsk politi. Det er legitimt
                  for en fagforening å jobbe for bedre lønn, men jeg må si jeg er meget betenkt over
                  formen denne kampanjen har. Det er ingen tvil om at Politiets Fellesforbunds
                  påvirkningskampanje også skaper en del unødvendig frykt blant mange mennesker,
                  spesielt eldre i befolkningen. Jeg synes det er uheldig at noen av politiets
                  ansatte bidrar til det, når vi alle mener at hovedjobben deres er det motsatte.
                  Det var derfor befriende at fagforeningslederen for den andre store
                  arbeidstakerorganisasjonen i politiet, Politiembetsmennenes Landsforening, var mye
                  mer nyansert om situasjonen i norsk politi på deres landsmøte et par uker tilbake.
                  Det var ikke slik at man på noen måte mente at alt var bra, men man mente at vi er
                  på rett vei, og at det er bedre nå enn før. 

Jeg har ved flere anledninger i løpet av høsten sagt meg enig med Politiets
                  Fellesforbunds leder om at den bemanningssituasjonen vi nå har i politiet, må vi
                  politikere ta selvkritikk for. Hovedårsaken til at vi nå har et underbemannet
                  politi, er at vi over en periode på 2000-tallet hadde alt for få studenter ved
                  Politihøgskolen. Hovedansvaret mener jeg Stoltenberg I-regjeringen og ikke minst
                  Bondevik II-regjeringen må ta. Hadde Bondevik II-regjeringen hatt samme resultat
                  på utdanning av politifolk etter fire år som det den sittende regjering kommer til
                  å ha, hadde vi altså hatt nesten 700 flere politifolk ute i gata nå. Dette er et
                  betydelig tall. Det er f.eks. det dobbelte antall årsverk av all overtid som er
                  brukt i 2006 i etaten. Vi hadde ikke hatt et politi som systematisk måtte bruke
                  overtid for å fylle opp vaktlistene sine. 

I dette perspektivet mener jeg Høyres måte å agere på i politidebatten gjennom
                  høsten vitner om stor politisk feighet og uansvarlighet. At de så langt ikke en
                  eneste gang har erkjent at de selv må være med på å bære ansvaret for dagens
                  bemanningssituasjon, gjør at den kritikken de kommer med mot den sittende
                  regjeringen, blir som å sparke inn åpne dører. Vi har tross alt fått på plass en
                  analyse for hvor mange politifolk vi trenger, og vi følger opp denne analysen ved
                  første mulighet. Det er jeg veldig glad for, og på lang sikt er det dette grepet
                  som kommer til å være det viktigste for at vi fortsatt skal ha et kvalitativt godt
                  politi som klarer å følge opp de målsettingene Stortinget forventer at vi skal ha. 

De rød-grønne partiene øker neste års politibudsjett med 216 mill. kr. Det vil si
                  at vi i løpet av denne perioden har styrket politiet med om lag 800 mill. kr
                  reelt. Vi har også bygd ned soningskøen i løpet av kort tid. Det er ingen tvil om
                  at soningskøene som Bondevik II-regjeringen satt rolig og så på at økte, har
                  generert mer kriminalitet. At domfelte kunne risikere å vente i flere år på å få
                  gjort opp for sine gjerninger, har ført til at mange i fortvilelse fortsatte sine
                  kriminelle handlinger. At soningskøen blir borte, betyr også at vi nå etter hvert
                  kan senke beleggsprosenten i fengslene, slik at vi får frigjort flere
                  varetektsplasser. Dette vil igjen, som flere har påpekt, føre til at politiet
                  slipper å bruke så mye ressurser på transporter av varetektsfanger rundt omkring
                  på leting etter ledig plass. 

Vi vil også bruke om lag 10 mill. kr neste år på den sentralfinansierte
                  DNA-reformen. Våre forventninger til reformen er at den skal bidra til høyere
                  oppklaringsprosent. At den er sentralfinansiert, vil føre til at det er
                  etterforskningsvurderinger og ikke økonomiske vurderinger som vil avgjøre om
                  politidistriktene bruker den utvidede muligheten. 

Jeg vil også påpeke at Regjeringens fokus på bedre samarbeid i etaten er viktig.
                  At vi nå får bedre rutiner på samarbeid på tvers av politidistriktene, vil bidra
                  til et mer effektivt politi. At man også utvikler bedre samarbeid utover landets
                  grenser, vil bidra til det samme. Vi ser at kriminaliteten blir mer
                  grenseoverskridende, og da er det viktig at vi også følger opp med forpliktende
                  avtaler og samarbeid med andre lands myndigheter. Regjeringens arbeid med
                  Prüm-avtalen blir et sentralt moment for å få til dette, i tillegg til bl.a.
                  Schengensamarbeidet og de andre samarbeidsforaene som Europol og Interpol. 

Jeg har opplevd å bli sitert to ganger i dag fra denne talerstolen. Det skal jeg
                  kanskje ta som en ære. Men jeg hadde satt pris på om sitatene var satt i riktig
                  kontekst. Først ble jeg sitert fra Høyres Aspaker om at jeg var positiv til en
                  politistudie. Ja, det er riktig, men det var noen forutsetninger i forkant av det,
                  representanten Aspaker. Det gikk på at det først var viktig å få på plass
                  bemanningsstudiet, altså den bemanningsrapporten som ble lagt fram i sommer, fordi
                  vi i Soria Moria-erklæringen hadde pekt på at vi har et underbemannet politi.
                  Dernest sa jeg også at det var viktig at vi nå fikk gjennomført en driftsanalyse
                  av norsk politi, for å se om den økningen på 25 pst. i ressursene som vi har hatt
                  de siste ti årene, faktisk blir brukt riktig. Da det var gjort, sa jeg at jeg var
                  positiv – eller i hvert fall ikke helt avvisende – til å se om det var behov for
                  en politistudie. 

Så opplevde jeg også at representanten Solveig Horne siterte meg. Det har jeg litt
                  større problemer med, for det hun siterte, er for det første ikke korrekt, og for
                  det andre er det en rekke forutsetninger ved det spørsmålet som kom i debatten,
                  som du ikke refererte til, og som gjør at mitt svar blir helt feil i den
                  konteksten. Det hadde vært fint, når man først skulle bli sitert, at det i hvert
                  fall ikke ble tatt helt ut av sammenhengen. 

Jeg vil til slutt få peke på at jeg tror det er rom for et mer effektivt politi.
                  Evaluering av politireformen peker på noen av de mulighetene, og det samme gjør
                  tilsynsrapporten fra Politidirektoratet ved Oslo politidistrikt i 2007. I denne
                  sammenhengen vil jeg også påpeke at svaret fra Ellingsen i replikkvekslingen for
                  en tid tilbake, var noe pussig. Vi vil effektivisere for å frigjøre mer, men vi
                  gjør det samtidig som vi tilfører langt mer ressurser, og ikke det
                  Fremskrittspartiet gjør i forhold til skatteetaten, hvor de kutter i ressursene og
                  fortsatt skal ha mer effektivitet. 

Jeg mener at det er viktig at vi nå i den viktige dialogen justisministeren har
                  med de forskjellige aktørene i politietaten, ser på alle de muligheter som finnes,
                  som er påpekt i evalueringen av politireformen, som er påpekt gjennom
                  tilsynsrapporten ved Oslo politidistrikt, og som har kommet som gode forslag fra
                  en rekke av de organisasjonene som er tilsluttet politietaten. Jeg håper at
                  partiene på Stortinget bidrar konstruktivt for å løse den anstrengte situasjonen
                  vi faktisk står oppe i, og at vi ikke bidrar til å skape mer utrygghet i
                  befolkningen enn det som strengt tatt er nødvendig. 

 Presidenten vil minne om at all tale skal gå gjennom presidenten. 

 Først vil jeg bare beklage hvis Thomas Breen føler seg feilsitert, men det er jo
                  slikt som kan skje av og til. 

Det har vært mye snakk om krise denne høsten – finanskrise og politikrise. Jeg har
                  lyst å sette fokus på en litt annen krise, som det ikke har vært så stort fokus
                  på, og det er kriminalomsorgen. Så kan en sikkert spørre: Er det krise i
                  kriminalomsorgen? Er ikke soningskøene på vei ned og alt i sin skjønneste orden?
                  Regjeringen skryter av nesten hver eneste dag at det er en historisk satsing på
                  kriminalomsorg. Ministeren blir også kalt for en kriminalomsorgsminister av
                  politiet. 

Hvis man går inn i tallene i kriminalomsorgen, ser man at økningen kun er et
                  utslag av at bygningsmassen overføres til Statsbygg. Budsjettet har ingen økning
                  til drift. Kriminalomsorgen har behov for et løft til drift for å opprettholde et
                  forsvarlig sikkerhetsnivå, men ikke minst for å kunne tilby et faglig innhold til
                  soningen for de innsatte. 

Kriminalomsorgsmeldingen har flere vært inne på i dag. Den blir vedtatt neste år,
                  og den har store ambisjoner til innhold og høy kvalitet i det faglige arbeidet.
                  Men dette er ikke gratis. Det trengs penger til drift for virkelig å få til
                  kriminalomsorgsmeldingen. Alle de gode programmene og prosjektene som ligger der,
                  og ikke minst kontaktbetjenter, koster penger. 

Det blir heller ikke bevilget nok penger til forsvarlig drift av tiltak som
                  allerede er opprettet. Kriminalomsorgen sier selv, idet de viser til et prosjekt
                  som nå er åpnet på Evje, at det blir ren oppbevaring. 8 mill. kr blir bevilget til
                  20 plasser, og det blir ikke mye innhold i soningen av de pengene. 

Det er også beklagelig at Regjeringen ikke opprettholder opptaket på KRUS. Det er
                  nå viktig å holde det trykket oppe i flere år til. Vi vet at det snart er veldig
                  mange som går av med alderspensjon, det er mangel på faglærte, og det er viktig
                  med fagutdannet kompetanse både for sikkerheten og også hvis vi skal få til et
                  skikkelig innhold i soningen. Fremskrittspartiet mener det er helt feil signal å
                  gi, og innholdet i soningen blir bare fine ord i festtaler hvis vi ikke får flere
                  utdannet på KRUS. 

Vi konstaterer at Regjeringens satsing på driften i 2008 bare var et vagt blaff,
                  og at neste år blir like svakt som de siste årene. 

Justisministerens hjertebarn disse tre årene har vært å få bort soningskøene. Det
                  har han snart klart, det skal han ha. Men Fremskrittspartiet er bekymret over
                  Regjeringens virkemidler for å redusere køene. Slik vi ser det, flytter man bare
                  problemene fra innsiden til utsiden av fengslene, og det er helt feil vei å gå.
                  For å sitere fra den folkelige utgaven av kriminalomsorgsmeldingen, står det at
                  straff har flere mål. Den skal virke avskrekkende for andre, den skal gjøre det
                  umulig å gjøre nye forbrytelser mens man soner straffen og den skal virke
                  rehabiliterende. Da er det feil å flytte soningen ut i det fri. Da må man heller
                  satse mer på innhold, og det trengs det driftsmidler til, hvis vi skal klare å få
                  dette til. 

For et par uker siden kunne vi lese et lite stykke i Aftenposten, der det stod: 

«Slipper fangene fri til jul.» 

Ikke før ordningen med hjemmesoning er innført, begynner en å lempe på soningen.
                  Fremskrittspartiet er helt imot den alternative soningen. Det er utstrakt
                  omgjøring av norske hjem til fengsel. 

Storberget skryter også av at han har redusert fremskutt prøveløslatelse. Han
                  burde faktisk være så tøff at han avskaffet den helt, for 61 000 fengselsdøgn er
                  mye. Det er ikke rart at soningskøene forsvinner da. Det er noe som strider med
                  folks rettsoppfatning. 

Vi er også skuffet over at Regjeringen ikke etablerer overgangsboliger, også for
                  forvaringsdømte ved Ila. Det er stor risiko forbundet med å slippe forvaringsdømte
                  direkte ut i samfunnet. Det er viktig å få på plass slike boliger, der
                  kriminalomsorgen kan ha kontroll med denne gruppen innsatte. 

Det var flott å høre komitélederens engasjement for offeret, og hun viser til at
                  det kommer til å stå mye om offeret i den nye meldingen. Jeg vil bare si at det er
                  flere henvisninger til litteraturlisten enn det er sider hvor det står om offeret
                  i den kriminalomsorgsmeldingen som kommer. 

Til slutt må jeg bare få si et par ord om DNA-satsingen. I fjor hadde vi store
                  debatter om dette og analysekapasitet. Det er spesielt nå å sitte og høre
                  Bjørnflaten snakke både om kapasitet, «second opinion» og konkurranse i forhold
                  til det som nå blir utviklet i Tromsø. Vi har allerede den kapasiteten ved GENA i
                  Stavanger, og det er umulig å forstå logikken med at man ikke kan bruke det
                  private, men må bygge opp noe helt nytt i Tromsø. 

 Statsråden understreket betydningen av enighet i justispolitikken, at det er en
                  verdi. Det er jeg enig i. Men samtidig brukte statsråden veldig mye tid på å
                  polemisere og betegne representanten Aspakers innlegg som preget av uheldige
                  «karakteristikker». Det har denne statsråden gjort lenge. Alt som ikke passer inn
                  i det virkelighetsbildet som han søker å skape gjennom det vellet av
                  pressemeldinger som x antall informasjonsarbeidere har lagt ut, blir betegnet
                  enten som usaklig, eller at man skal gjøre hjemmeleksen sin. 

Den selektive måten å se verden på var også bakgrunnen for at statsråden hadde
                  store problemer før PFs landsmøte på Røros, der han nærmest måtte løpe ut av salen
                  etter at talen var holdt. Med et flertall bak seg og med mer penger enn noen gang
                  ble ikke 2008 politiets år, på tross av denne justisministerens løfte. 2009 skal
                  bli det, men blir det ikke nå heller – eventuelt da med motsatt fortegn. Man har
                  mer penger til fordeling, men har ikke brukt det handlingsrommet til å styrke
                  politiet. Det er ikke en karakteristikk, det er et faktum. 

Og så: Representanten Aspaker stilte et spørsmål to ganger, først til
                  komitélederen, så til statsråden, og spørsmålet var veldig klart. Det lød: Hvilken
                  betydning får ny ATB for politĳurister? Komitélederen svarte ikke på det, og
                  statsråden svarte ikke på det. Det står ingenting i budsjettet. Det det spørsmålet
                  handler om, er at Stortinget som organ skal ha alle de opplysningene som
                  Stortinget trenger for å fatte budsjettvedtaket sitt. Det er faktisk komplett
                  uinteressant for Stortinget som organ å bli vist til samtaler som skal skje på
                  bakrommet med den ene eller den andre organisasjonen. Ikke på ett punkt har denne
                  regjeringen opplyst hele Stortinget om hva effekten av ny ATB for politĳurister
                  skal bli. For å si det slik: Det er sikkert greit at opposisjonen ikke alltid har
                  fått med seg alt, men en forutsetning for at opposisjonen og Stortinget skal få
                  gjort hele hjemmeleksen sin og vedta et budsjett basert på korrekte og riktige
                  opplysninger, er at vi har hele bildet og får en beskrivelse av situasjonen. 

Bakgrunnen for at vi gjentar det spørsmålet en gang til, er at vi fikk nyss om
                  dette nærmest ved en tilfeldighet da vi reiste rundt i landet. Det er for øvrig
                  ganske påfallende hvordan veldig mye informasjon holdes unna Stortinget,
                  informasjon man kan finne ut nærmest ved en tilfeldighet ved å besøke alle de
                  stedene som skal virke så fantastisk, enten det er barnehus eller politi. Jeg
                  synes ikke det passer seg at en statsråd svarer ved å feie bort et spørsmål som
                  faktisk er et grunnleggende premiss for at vi skal fatte et budsjettvedtak. At
                  veien blir til mens man går, er kanskje et greit prinsipp å ha på andre ting, men
                  ikke når det gjelder grunnleggende opplysninger som en regjering skal sørge for at
                  Stortinget som organ får, slik at man kan fatte vedtak og bruke budsjettet som et
                  styringsverktøy hele året. 

Jeg gjentar spørsmålet: Hvilken betydning får ny ATB for politĳurister for
                  politiets årsverk, den totale ressursinnsatsen i politiet? Og hva har man tenkt å
                  gjøre for å bøte på de manglende stillinger som det vil bli på grunn av det? Og
                  hvordan har man omsider tenkt å informere Stortinget om det arbeidet som gjøres
                  med dette, og som vi altså ikke har fått opplysninger om? 

Så til slutt litt om at noen svartmaler. Høyre og politifolk land og strand rundt
                  er blitt beskyldt for å svartmale. Men hva er det vi har tatt opp? Det vi har tatt
                  opp, er at mange ansatte i politiet risikerer ikke å få hjelp av andre enn
                  vektere. For eksempel: To politimenn mot 20 stykker i mitt politidistrikt har vært
                  helt avhengige av hjelp av vektere for i det hele tatt å kunne utføre tjenesten.
                  Det er ikke til å undres over at familiefedre og -mødre i politiet, som alle
                  andre, synes det er greit å være noenlunde trygge når de går på jobb, vite at det
                  er mannskaper der som kan hjelpe dem hvis de kommer i en skarp situasjon. Det har
                  vært situasjoner hvor politimenn er blitt beordret på vakt, på tross av at nære
                  familiemedlemmer har ligget for døden. Jeg synes ikke det er et spørsmål om å
                  verne om fritid. Jeg synes det er spørsmål om å kunne ha en arbeidsplass, der man
                  føler at man har en arbeidsgiver som opererer på en måte som andre arbeidstakere
                  med selvfølgelighet kan forvente. 

Omfanget av alvorlige trusler mot polititjenestemenn og deres familier øker hvert
                  eneste år, og man må bryte arbeidsmiljøloven mest mulig for å få det hele til å
                  henge i hop. Det er ikke tilfeldig, antakeligvis, at Oslo politidistrikt er satt
                  under tilsyn og har fått bøter av Arbeidstilsynet. 

Jeg skal ikke late som om Høyre kan trylle bort alt dette på 1, 2, 3, men en
                  forutsetning for at vi skal gjøre hjemmeleksen vår, er i alle fall at vi får svar
                  på de spørsmål som er stilt, og ikke får polemikk tilbake. 

 Når man jobber med justispolitikk, er det viktig å se hele straffesakskjeden under
                  ett hvis man skal få et godt resultat som sikrer rettssikkerhet for borgerne og et
                  trygt samfunn å leve i. 

Det er viktig at den som blir utsatt for en kriminell handling, blir tatt på alvor
                  og fulgt opp av politiet, etterforskerne og domstolen. Men det er også viktig at
                  den som skal dømmes for en straffbar handling, føler at han får en rettferdig
                  rettergang. 

Det har vært mye snakk om politiet i dag, men en annen viktig aktør i
                  straffesakskjeden er påtalejuristene i politiet, som har en viktig jobb med å
                  drive fram etterforskningen og føre sakene for retten. 

Høyres representanter har nevnt ATB for politĳuristene. De har stilt spørsmålet
                  flere ganger, og jeg regner med at statsråden vil kommentere det senere. 

En annen viktig aktør er de ti statsadvokatembetene vi har i Norge. Det er de som
                  prosederer de alvorlige sakene. Det er i budsjettet for 2009 lagt inn en økning
                  for dette leddet i straffesakskjeden på 2 mill. kr. Meningen er at denne økningen
                  i hovedsak skal gå til Oslo statsadvokatembete. De betjener det tettest befolkede
                  området i landet i tillegg til flere store byer som fører med seg alvorlig
                  kriminalitet i denne regionen. Videre er det viktig at domstolene har mulighet til
                  å følge opp de sakene som kommer for retten, på en forsvarlig måte. Det betyr
                  bl.a. at saksbehandlingstiden skal være rimelig, og at lokalitetene skal være
                  egnet til å sette rett og til den daglige drift av en domstol. Det er derfor med
                  glede jeg konstaterer at det i budsjettet for 2009 blir lagt inn en
                  startbevilgning på 20 mill. kr til nybygg for Gulating lagmannsrett i Bergen.
                  Bygget vil etter planen stå klart i 2011, og det vil da bli slutt på at brudepar
                  som sitter på gangen og venter på å bli viet, sitter side om side med personer som
                  venter på å bli varetektsfengslet. Lagmannsretten skal ha en ramme som gjenspeiler
                  det alvoret det er når en straffesak kommer opp for lagmannsretten. 

Videre er det viktig at domstolene klarer å holde nede restansene på sakene sine.
                  Det er det blitt jobbet godt med fra Domstoladministrasjonen og de ulike
                  domstolene de siste årene. 

Regjeringen har i Soria Moria-erklæringen lagt opp til mer bruk av konfliktråd som
                  løsning for straffesaker, og det har i denne stortingsperioden ved flere saker som
                  er blitt behandlet, blitt trukket fram at vi ønsker mer bruk av konfliktråd. I
                  budsjettet for 2009 er det lagt inn en økning for konfliktrådene på 6 mill. kr,
                  noe som gjør det mulig å bruke mer av bl.a. de såkalte stormøtene, som har vist
                  seg å være effektive på flere saksfelt, bl.a. i mobbesaker. Vi så også at det
                  utvalget som Regjeringen satte ned i etterkant av behandlingen av St.meld. nr. 20
                  for 2005–2006, om alternative straffereaksjoner for dem mellom 15 og 18 år,
                  framhevet konfliktråd som et alternativ for de unge lovbryterne. 

Det hjelper ikke å ha rett om man ikke får rett. Derfor ser jeg fram til at
                  Regjeringen om ikke lenge legger fram en stortingsmelding om rettshjelpsordningen
                  i Norge. Vi bruker store summer på rettshjelp i året, men det er usikkert om vi
                  bruker dem på den rette måten. I budsjettet for 2009 øker vi inntektsgrensene for
                  dem som får rettshjelp, til 246 000 kr for enslige og til 369 000 kr for par. Det
                  gjør at flere kan bli omfattet av ordningen. 

Men det er viktig at vi også støtter de særskilte rettshjelpstiltakene, som
                  Gatejuristen og studentrettshjelpstiltakene. Gatejuristen jobber mot rusmisbrukere
                  og får klienter som sjelden oppsøker advokat for å få sine rettigheter, om de i
                  det hele tatt kjenner til at de har rettigheter. Det er viktig at de får mulighet
                  til oppsøkende arbeid, slik at de når ut til denne gruppen. 

Avslutningsvis vil jeg bare konstatere at Regjeringen mer enn oppfyller det de
                  sier om barnehus i Soria Moria-erklæringen. Der sier Regjeringen at den vil
                  vurdere å etablere et barnehus i stortingsperioden, men det blir faktisk alt i alt
                  seks stykker i løpet av 2009. Bra jobbet! 

 Jeg blir litt forundret når jeg hører representanten Akhtar Chaudhry, som er så
                  veldig opptatt av alkoholpolitikk og den kriminaliteten den medfører. Men Akhtar
                  Chaudhry er, slik jeg ser det, faktisk en støttespiller for dem som tjener på
                  kriminalitet i forbindelse med alkohol. Ved hjelp av høye avgifter oppfordrer vi
                  faktisk til kriminalitet gjennom smugling. Kriminalitet gjennom smugling skaper
                  vold, det skaper elendighet og det skaper ukontrollerte produkter i omløp. Og
                  dette er faktisk mye verre enn å ha tilgjengelighet, lovlig kontroll og lovlig
                  salg ved skjenkestedene. Høye avgifter, slik representanten Akhtar Chaudhry er
                  opptatt av, skaper ingenting annet enn elendighet. De fører til at smuglersprit
                  flommer innover dette landet, og det er med på å skape den elendigheten vi ser
                  gjennom den volden vi bl.a. har i Oslo. Smuglersprit og narkotika – for å ta med
                  det også – er roten til alt ondt. Hvis representanten Chaudhry er så opptatt av å
                  få god kontroll på alkoholpolitikken, burde han være en støttespiller for at vi
                  skal senke avgiften, for at vi skal ha kontrollerte former på skjenking av alkohol
                  i dette landet. 

Regjeringen har vært og er opptatt av voldsofre, og det er bra. Når Regjeringen
                  har lagt inn midler i sine budsjettillegg med tanke på voldsofre, er vi fornøyde
                  med det. Men jeg er litt skeptisk. Voldsofrene går gjennom en tung periode når de
                  går gjennom avhør og rettssaker for å få en eventuell erstatningsordning som gjør
                  at de skal bli noenlunde kompensert for det de har vært utsatt for. Da hadde det
                  vært veldig godt å ha noen å støtte seg til, et ombud som kunne hjelpe dem gjennom
                  denne tunge tiden, slik at de kunne klare å finne fram gjennom den jungelen som er
                  av lovverk og regler, at de kunne få den hjelpen de trenger, og ikke måtte bruke
                  sine ressurser på å skaffe seg den erstatningen som de regelrett har krav på. Et
                  offerombud ville vært med på å bidra slik at disse voldsofrene ikke fikk en tyngre
                  hverdag enn de har etter å ha vært gjennom noe så forferdelig som det er å være et
                  voldsoffer. 

Jeg blir også litt forundret når jeg ser på Regjeringens kutt i godtgjørelse til
                  meddommere. Jeg synes det er smålig å kutte den vesle godtgjørelsen til meddommere
                  som deltar i rettssaker. Å delta i en rettssak er faktisk en utfordring. Det er
                  ikke enkelt å sitte der gang etter gang og høre på hva de forskjellige forteller
                  om i retten, hvilke handlinger de har vært utsatt for. Og de skal altså sitte
                  gratis og gjøre dette. Det er smålig at de ikke kan få denne vesle godtgjørelsen.
                  Om ikke den gjør at det blir enklere, er den i hvert fall en påskjønnelse for at
                  de tar på seg den oppgaven. Det kan godt unnskyldes med at det er en borgerplikt å
                  være meddommer. Ja, det er det. Men det er faktisk en borgerplikt å være politiker
                  også, både kommunepolitiker, fylkespolitiker og stortingspolitiker. 

Thomas Breen nevnte grenseoverskridende kriminalitet. Den er et faktum, og det
                  blir mer og mer av det. Det hadde vært interessant å høre med representanten Breen
                  om han ikke da kunne være litt mer opptatt av hvor mange og hvem som kommer inn i
                  dette landet, og av om vi kunne få en bedre kontroll med det enn vi har i dag. 

Helt til slutt om bemanningskrisen i politiet: Det ble spådd både av
                  Fremskrittspartiet og andre at vi ville få en krise i 2008. Politiforbundet påstod
                  det samme, og den krisen kom faktisk. Det som har gjort at vi ikke har fått den
                  før, er at politiet gjennom sin dugnadsinnsats har bidratt til å klare å
                  opprettholde noenlunde lov og orden i dette landet. Men nå er det altså slutt, og
                  det som blir gjort, er fint lite. Vi har høye opptak på Politihøgskolen, og det er
                  bra, men det hjelper ikke før om mange, mange år. 

 Tryggleik i kvardagen er målet for Regjeringa sin justispolitikk, ein aktiv,
                  heilskapleg og kunnskapsbasert justispolitikk som aukar tryggleiken i samfunnet.
                  Det framlagde budsjettet bidreg på ein god måte til å oppfylla Soria
                  Moria-erklæringa når det gjeld kriminalitetsnedkjemping. Det er viktig å sjå
                  justispolitikken i eit breitt velferdspolitisk perspektiv, der gode velferdstilbod
                  bidreg til utjamning av skilnader og førebyggjer kriminalitet. 

Regjeringa har nyleg lagt fram St.meld. nr. 37 for 2007–2008, Straff som virker –
                  mindre kriminalitet – tryggere samfunn. Arbeidarpartiet meiner at straff som
                  verkar, er avgjerande for å hindra gjengangarkriminalitet og for å tryggja
                  samfunnet. Meldinga fokuserer på at soningsforma ikkje skal vera strengare enn
                  naudsynt, og at straffegjennomføringa skal setja den innsette i stand til å velja
                  eit liv utan kriminalitet når han/ho har sona ferdig. Sidan Noreg ikke har
                  livstidsstraff, skal alle tilbake til samfunnet ein dag, kanskje som din nabo. 

Arbeidarpartiet er glad for at meldinga fokuserer på auka bruk av alternative
                  soningsformer til fengselsstraff. Det er inga meining i å bruka lukka
                  fengselsplassar for dei med korte dommar, og då spesielt førstegongsdømde og unge.
                  Forbrytarskulen er inga god opplæring, der unge førstegongsdømde må sona saman med
                  eldre barka kriminelle, knyter nettverk og får feil førebilete og heltar.
                  Samfunnsstraff og elektronisk soning er derimot gode alternativ her, og
                  attendefallsprosenten ved samfunnsstraff er ca. 20 pst. mot at ein av to er
                  attende i fengsel i løpet av fem år ved vanleg fengselsstraff. 

Rask straffereaksjon er viktig, både av omsyn til befolkninga sin tillit til
                  straffesystemet, og ved at ein rask reaksjon gjev lovforbrytaren moglegheit til å
                  gjera opp for seg, gjera opp med samfunnet og gå vidare med livet sitt. 

For å få ei meir effektiv kriminalitetsnedkjemping er dei raud-grøne sitt arbeid
                  for å fjerna soningskøen og for å gje soninga nytt innhald, svært viktig. Det gjer
                  noko med folk sin rettsoppfatning når dømde som går ute i det fri og ventar på å
                  komma inn til soning, gjer nye lovbrot. Vi har redusert soningskøen frå nærmare 3
                  000 i 2006 til under 500 no i haust. Fjerning av soningskøen gjev òg auka
                  kvalitet, då beleggsprosenten kan verta lægre. I tillegg vert det frigitt
                  varetektsplassar. 

Den mellombelse ordninga som Bondevik II-regjeringa inførte i 2004 vedrørande
                  framskutt lauslating for å frigjera fengselsplassar, er endra frå maksimum 20
                  dagar til maksimum 10 dagar, og ordninga skal verta heilt avvikla når køen er
                  borte. Arbeidarpartiet er òg nøgd med at vi har klart å avvikla dubleringa. Dette
                  kjem bl.a. av ei stor satsing på nye fengselsplassar, nesten 400 nye plassar er
                  etablerte i perioden 2006–2008, og Halden fengsel kjem med 251 nye plassar i 2010.
                  KRUS har også fått auka opptak i perioden. Per i dag er nok dessverre kapasiteten
                  sprengd. Og vi ser på eit etterutdanningstilbod for fengselsbetjentane. 

Løyvinga til kriminalomsorga er auka med i overkant av 1,2 milliardar kr nominelt
                  i perioden 2006–2009, inkludert 80 mill. kr i år på andre departement sine
                  budsjett, til Helse- og omsorgsdepartementet, Kultur- og kirkedepartementet og
                  Kunnskapsdepartement. Dette er særleg for å styrkja utdanningstilbodet for dei
                  innsette, og for å ivareta helse- og kulturtilbodet ved oppretting av nye
                  fengselsplassar. 

Det er heilt avgjerande at i tillegg til oppfølging under soning, må det sikrast
                  eit heilskapleg tilbod ved lauslatinga – tilbakeføringsgarantien er nøkkelordet
                  her. 

Det er ikkje snakk om særrettar for dei innsette, men at også dei innsette skal
                  vita om og kunna nytta seg av dei tilboda og dei rettane som dei har alt i dag.
                  Det er timane og dagane etter lauslating som er mest kritiske for korleis det går
                  vidare med den lauslatne, og sentrale moment er å sikra busetjing, behandling for
                  eventuell rusavhengigheit, moglegheit for opplæring/utdanning eller arbeid. 

Å sikra dei lauslatne ein bustad er heilt naudsynt for å hindra gjengangarar.
                  Mange mister både arbeidet og eventuelt skuleplassen samt bustaden når dei må inn
                  i fengsel. Då vert det eit paradoks at Høgre og Framstegspartiet er imot
                  elektronisk soning. Ved elektronisk soning må ein gå på arbeid og ein må vera
                  innanfor husets fire vegger heile døgnet, med unnatak av når ein er på jobb/skule,
                  og vil dermed ha oppfylt to av dei viktigaste parametrane for å lykkast med å
                  komma ut av ei kriminell løpebane: jobb og bustad. Dette er dei imot.
                  Grunngjevinga er bl.a. at alle ikkje har eigen bustad. Så i staden for å setja
                  innsatsen inn på å skaffa alle bustad, så er ein imot eit godt tiltak. Mange land
                  har ei eller anna form for elektronisk soning. Vi har lagt oss på ei ordning
                  tilnærma lik den svenske. Tilbakefallsprosenten er svært låg, så det har vore ei
                  suksesshistorie der, og det håpar eg det vert her. 

Eg vil òg trekkja fram det viktige arbeidet som dei frivillige gjer overfor
                  straffedømde både innanfor fengselsmurane og når dei er ferdige med å sone. Når vi
                  ønskjer ein gjennomgang av tilskota til frivillige organisasjonar som får tilskot
                  via post 70, er dette for å kunna spissa tilbodet opp imot
                  tilbakeføringsgarantien. Det er også slik at enkelte fengsel har flust med tilbod,
                  mens andre manglar tilbod. Ein gjennomgang vil gje endå betre og treffsikre
                  tilbod, og fordelinga mellom fengsla kan verta betra. 

Regjeringa vil utvida rammene for bruk av alternativ til fengselsstraff, spesielt
                  for unge lovbrytarar, men også for andre. Vi vil utvida rammene for bruk av
                  samfunnsstraff og deldom, utvida ordninga med narkotikaprogram med
                  domstolkontroll, endra avgjerdene om minstestraff for fengsel, og erstatta fengsel
                  med samfunnsstraff når bota ikkje kan betalast. 

Når vi veit at om lag 60 pst. av dei innsette har rusproblem, er det viktig å
                  styrkja behandlings- og rehabiliteringstiltaka for dei innsette. 

Det er flott at vi får på plass tre nye rusmeistringseiningar i tillegg til dei
                  tre vi alt har etablert, men dette er ikkje nok. Eg er derfor svært glad for
                  tilleggsløyvinga på 5 mill. kr, som gjer at vi kan få på plass ytterlegare fleire
                  rusmeistringseiningar. 

Det er òg viktig å setja søkjelyset på kvinner sine soningsforhold. Her har vi eit
                  stykkje veg å gå før det er likehandsaming mellom tilbodet til menn og kvinner. At
                  Bredtvedt kvinnefengsel no har fått tilbod om Stifinner'n, er eit stort
                  steg i riktig retning. I tillegg må vi gjera noko med arbeidstilbodet til
                  kvinnene. Arbeidet må vera av ein slik art at ein kvalifiserar seg til ein jobb
                  utanfor fengselet. 

Eg vil fokusera på eit anna viktig tema som gjeld tryggleik i kvardagen:
                  Redningstenesta. Den norsk redningstenesta er organisert som eit samvirke mellom
                  ei rekkje offentlege etatar, private og frivillige organisasjonar. Dermed
                  mangedoblar vi innsatsen når det først skjer ei ulykke, når ein krisesituasjon
                  oppstår. Det er viktig og avgjerande for ei god redningsteneste å oppretthalda dei
                  frivillige sin innsats. Gjennom å dobla tilskottet frå seks til tolv mill. kr,
                  auka refusjonssatsane og teikna yrkesskadeforsikring har Regjeringa gjeve et klart
                  signal om at arbeidet i den frivillige redningstenesta er svært verdfullt. I
                  tillegg får vi no på plass redningsfaglege råd, noko som har vore etterspurt i
                  mange år frå dei frivillige organisasjonane. 

Det er eit godt stykke arbeid dei raud-grøne har gjennomført når det gjeld
                  redningshelikoptertenesta. Her fortener Regjeringa mykje ros. 

Vedtaket om døgnkontinuerleg tilsteadesvakt vart faktisk gjort så langt tilbake
                  som i 2002. Då den raud-grøne regjeringa overtok i 2005, var det berre Sola som
                  hadde tilstadesvakt. I dag er i tillegg alle basane, Banak, Bodø, Ørlandet og
                  Rygge, på plass. 

For å styrkja beredskapen også på Nordvestlandet er bygging av ny base i Florø
                  sett i gang. Denne basen vil vera på plass i 2009 med tilsteadesvakt og lege frå
                  oppstart. For å oppretthalda det høge nivået er det til handsaming i Stortinget
                  eit framlegg om ytterlegare styrking med 33,75 mill. kr til
                  redningshelikoptertenesta. 

Det vert jobba med å få erstatta dagens Sea King-helikopter. I dag har
                  vedlikehaldskostnadene vorte forholdsvis høge, og helikoptera må dessverre stå ein
                  del på bakken på grunn av vedlikehald. Målet er framleis at nye helikopter skal
                  fasast inn i perioden 2011–2014. 

Tidsfaktoren er avgjerande for å redda liv, og med desse grepa har Regjeringa
                  sikra døgnkontinuerleg tilsteadesvakt ved alle basane på fastlandet, heva
                  kvaliteten på tenesta og redusert responstida betydeleg over heile landet. Denne
                  regjeringa reddar faktisk liv. 

 Dei talarane som heretter får ordet, har ei taletid på inntil 3 minutt. 

 Jeg har lyst til å ta opp en sak som er veldig viktig for dagens Norge, nemlig
                  hvordan man skal få rekruttert flere personer med minoritetsbakgrunn til politiet.
                  Når hver tiende norske borger og hver fjerde Oslo-borger har minoritetsbakgrunn,
                  er det viktig at vårt politi gjenspeiler dette samfunnet. Et politi der alle
                  Norges farger er representert, vil være en berikelse både for samfunnet og for
                  politiet. Jeg er klar over at Politi-Norge gjør en innsats for å rekruttere flere
                  personer med minoritetsbakgrunn. Denne innsatsen må imidlertid forsterkes. Det er
                  dessverre altfor få politifolk med minoritetsbakgrunn. 

Politiet er etter min mening nødt til å bruke flere kanaler for å nå ungdom med
                  minoritetsbakgrunn. Det beste midlet ville faktisk være politifolk som selv har
                  minoritetsbakgrunn. Her viser jeg til Iman Lotfi, en politistudent i sitt tredje
                  år på Politihøgskolen. Hun ble kontaktet opptil flere ganger av unge jenter med
                  minoritetsbakgrunn under sin praksisperiode når hun var ute på gaten og
                  patruljerte, skriver Dagsavisen i dag. 

Rådgivningsinnsatsen må forsterkes, og det må brukes flere krefter på å nå unge
                  med minoritetsbakgrunn. Et godt tiltak vil være å flytte Politihøgskolen til
                  Groruddalen hvor veldig mange mennesker med minoritetsbakgrunn bor og jobber. Det
                  å se politiet i en ikke-dramatisk situasjon, møte politistudenter på kafeen, i
                  butikken, på Posten, gå forbi Politihøgskolen hver dag osv, vil øke interessen for
                  å bli politi. 

Jeg mener politiet må være forsiktig med å svartmale sitt yrke for mye. Det kan gi
                  dårligere rekruttering både blant majoritets- og minoritetsbefolkningen. Politiet
                  gjør en flott jobb. De har en meget viktig funksjon i vårt samfunn, og de har
                  grunn til å være stolt av sitt yrke. 

Så vil jeg bruke de siste 45 sekundene på å svare på Ørsal Johansens
                  alkoholpolitiske salve. Han og hans parti er for fri flyt av alkohol. Det ser vi i
                  budsjettet – de kutter 670 mill. kr i alkoholavgiftene. Men før han kom med denne
                  salven mot meg, burde han snakket med noen som har fått ødelagt sitt liv fordi de
                  ikke har full kontroll på sitt alkoholkonsum. Alle eksperter mener også at tilgang
                  er relatert til bruk og inntak. Han burde snakke med barn som har foreldre som
                  misbruker alkohol, for å se hvilke konsekvenser det har for dem. Han burde snakke
                  med dem som blir utsatt for blind vold, som veldig mange berusede mennesker utøver
                  mot uskyldige mennesker rundt seg. 

 Innledningsvis vil også jeg si at jeg synes det er veldig positivt at det er
                  såpass stor enighet om de lange linjene i justispolitikken som det som har kommet
                  fram her, og jeg ser fram til at vi skal ha diskusjoner om viktige prinsipielle
                  saker til våren, som kriminalomsorgsmeldingen og straffeloven. 

Det er noen innlegg jeg må kommentere. Først til Høyres Elisabeth Aspaker og André
                  Oktay Dahl. De beskriver utsagnene fra politiorganisasjoner som at det er en
                  katastrofe i politiet. Samtidig registrerer jeg at lederen av PEL, Curt A. Lier,
                  nylig har sagt at det var verre før. Og det er helt riktig. Vi har ikke bare
                  videreført politibudsjettet som den forrige regjeringen gjennomførte, vi har også
                  styrket det. Høyre foreslo til og med et kutt, som vi snudde da vi tok over. Vi
                  har altså mer enn fordoblet antall studenter på Politihøgskolen, vi har innført
                  DNA-reformen, vi har gjort en rekke grep for å styrke politiets situasjon. Jeg har
                  lyst til å utfordre Høyre på hvilke reaksjoner de opplevde på sin politisatsing på
                  Politiets Fellesforbunds årsmøte nå nettopp. Opplevde Høyre at de hadde
                  troverdighet i sin politisatsing i forhold til den politikken de selv var med på å
                  føre da de satt i regjering? 

Så vil jeg kommentere Jan Arild Ellingsens innlegg i forhold til effektivisering.
                  Han hevdet at vi ønsker å effektivisere, og at det ikke er noen forskjell på vårt
                  ønske om effektivisering av politietaten og Fremskrittspartiets ønske om å
                  effektivisere skatteetaten. Men det er en ganske formidabel forskjell. Vi har i
                  løpet av de årene vi har styrt, økt bevilgningene til politiet med over 800 mill.
                  kr, mens Fremskrittspartiet derimot ønsker å kutte i skatteetaten med over 200
                  mill. kr bare for inneværende år. Det er to vidt forskjellige utgangspunkt med
                  hensyn til effektivisering. Det vil ha dramatiske konsekvenser ikke bare for
                  bekjempelsen av økonomisk kriminalitet, men også for muligheten til å foreta
                  narkotikabeslag på grensen. Det vil sette oss langt tilbake. 

Når det gjelder Solveig Hornes innlegg, vil jeg påpeke at det løftet vi har tatt
                  på kriminalomsorgen, fører nå til at belegget i fengslene går ned. Det fører til
                  en mye bedre hverdag både for de innsatte og de ansatte i fengslene. 

Så skulle jeg gjerne likt å bruke litt tid på Ørsal Johansens pinlige
                  bortforklaringer av Fremskrittspartiets alkoholpolitikk. Jeg må se om jeg kan
                  komme tilbake til det etterpå. 

Til slutt vil jeg bare rette en henstilling til justisministeren, og det gjelder
                  varetektskapasiteten i Midtre Hålogaland. Jeg håper at justisministeren kan
                  vurdere det i løpet av den tiden som er igjen av denne perioden. 

 Jeg tror vi har truffet en øm tå i dag hos de rød-grønne partiene. 

Når man bruker mange innlegg her nå for å kritisere at Høyre er for opptatt av
                  politiets situasjon, tar jeg det med den største ro. Det skulle bare mangle at
                  ikke Stortinget skulle være opptatt av hvordan situasjonen er i politiet, av de
                  problemer folk opplever at man har, og at vi ikke skulle være opptatt av at vi
                  skal ha en polititjeneste i hele landet som faktisk oppfyller de forutsetninger og
                  forventninger vi har nedfelt gjennom politirollemeldingen og gjennom
                  politireformen, og som det faktisk er tverrpolitisk enighet om i denne salen. 

Så spurte representanten Anne Marit Bjørnflaten om hvordan Høyre ble møtt på
                  Politiets Fellesforbunds landsmøte. Jeg vil si vi ble møtt veldig positivt. Det er
                  klart at det skal vel noe til før politiet vil si at det blir nok penger, men jeg
                  opplever at de grepene som Høyre hadde tatt i sitt alternative budsjett, faktisk
                  blir hilst velkommen. Flere sivile stillinger og en sentral seniorpolitikk var
                  faktisk blant de ting som ble framhevet, som det ble vist til. Vi er faktisk også
                  helt enig med Politiets Fellesforbund på et annet viktig punkt, og det er at vi
                  trenger en større og grundigere politistudie for å få et beslutningsgrunnlag som
                  er sikrere og bedre enn det Bemanningsutvalget så langt har kunnet gi oss. 

Jeg må igjen be statsråden kommentere disse nye arbeidstidsbestemmelsene. Det er
                  ikke mulig at han kan forlate Stortinget i dag når vi skal vedta justisbudsjettet,
                  uten at Stortinget blir informert om hva som er resultatet av de forhandlingene
                  som er avsluttet, og eventuelt om han kan si noe mer om de restforhandlingene som
                  jeg forstår gjenstår når det gjelder bl.a. Oslo. 

Jeg er overbevist om at det går an å effektivisere innenfor politiet, og jeg tror
                  særlig det er mye å hente på bedre teknologisk utstyr. Høyre vil advare mot at
                  politiet fysisk skal lokaliseres til stadig færre steder, med kun ett resultat, og
                  det er at responstiden øker. Når man snakker med folk ute, sies det at ja, vi
                  omorganiserer av nød, men ikke av lyst. Man lokaliserer ikke politiet til færre
                  steder fordi man synes det er gunstig, man gjør det altså fordi budsjettene er så
                  trange. 

Så må jeg til slutt få lov til å oppklare en misforståelse når det gjelder
                  politirådene. Jeg har aldri fnyst av politirådene. Jeg synes politirådene er
                  viktige. Det jeg advarte mot, er at politirådene skal bli en sovepute, at bare vi
                  møtes i politirådene, kan vi senke skuldrene og ikke være så opptatt av om
                  politiet greier å drive sitt forebyggende arbeid. Det må være et supplement. Den
                  koordineringen som skjer i politirådet når det gjelder forebygging på mange plan i
                  lokalsamfunnet, er viktig, men det er svært viktig at politiet er i stand til å
                  fylle sin forebyggende rolle også etter at politirådene er kommet. 

 Aller først vil jeg bare si til representanten Aspaker at jeg ikke har oppfattet
                  at noen har kritisert Høyre for at de er 

for

 opptatt av
                  politiet. Derimot har bl.a. jeg kritisert Høyre i dag nok en gang for ikke å ha
                  politisk mot nok til å erkjenne at de faktisk også har noe av skylden for den
                  situasjonen vi står i når det gjelder bemanning. 

Grunnen til at jeg tok ordet, var salven fra representanten Ørsal Johansen. Jeg
                  fikk også en direkte utfordring av ham. Jeg synes det er noe underlig å høre
                  resonnementet til Ørsal Johansen om smuglersprit og økt kriminalitet og den
                  manglende forståelsen av avgift og sammenhengen med kriminalitet. Det er
                  veldokumentert i forskning og gjennom erfaring fra andre land at det er en klar
                  sammenheng mellom kriminalitetsbildet og reduksjon av alkoholavgifter. Den
                  sammenhengen tror jeg faktisk det er nesten umulig å motbevise. I dette bildet går
                  Fremskrittspartiet med åpne øyne inn og skaper en enda vanskeligere situasjon for
                  politiet. Det er et valg, og det respekterer jeg. 

Så fikk jeg en utfordring om asylinstituttet, man mente vi skulle være mer opptatt
                  av det. Jeg mener Regjeringen har tatt et godt oppgjør med det og forbedret det på
                  ganske mange punkter. Når det er sagt, mener jeg likevel – og det mener vel også
                  Regjeringen – at det viktigste når det gjelder integreringsarbeidet og
                  kriminalitetsbildet er at vi fortsatt har en god integrering, og den kan bli enda
                  bedre. Der ligger vi jo et helt atlanterhav foran Fremskrittspartiet, både med
                  hensyn til tiltak og i budsjett. 

 Auka avgifter skapar kriminalitet og gjer at smuglarspriten og narkotikaen flaumar
                  inn over landet, sa representanten Morten Ørsal Johansen i sitt innlegg nett i
                  stad. No visste ikkje eg at det var avgift på narkotika, og at det var det som var
                  forklaringa. Men det er no forbode. Er det forbodet Framstegspartiet vil oppheva?
                  Det kan vi gjerne spørja oss om. 

Det som skjedde i Finland da avgiftene vart vesentleg senka, lukkar representanten
                  Ørsal Johansen auga fullstendig for. At Finland har snudd, har òg tydelegvis gått
                  han hus forbi. Dei snudde nettopp fordi alkoholkonsumet auka vesentleg, og
                  valdskriminaliteten gjekk rett til himmels. Vi veit at det er samanheng mellom
                  konsum og pris. Og til opplysing: Låg pris gjev auka konsum. 

60 pst. av dei som utfører kriminalitet, er ruspåverka i gjerningsaugeblinken. 60
                  pst. av dei som utfører valdtekt i Oslo, er rusa. Dette er faktisk klare signal om
                  at vi framleis må ha ei restriktiv alkoholpolitikk, og ikkje eit frislepp, slik
                  som Framstegspartiet her tok til orde for. 

 Jeg synes det er viktig at vi også har en alkoholdebatt. Det er også derfor Høyre
                  har et helsepolitisk utvalg som har kommet med noen konklusjoner som vi skal se
                  nøye på i programprosessen, slik at vi får et realistisk forhold til
                  alkoholpolitikken. Men jeg synes det er rart med denne overfokuseringen på en
                  lovlig vare som alkohol er, mens det er underfokusering på narkotika, noe f.eks.
                  Fremskrittspartiet har tatt opp. Jeg synes det er veldig spesielt at man bruker
                  all sin energi på å kritisere Fremskrittspartiet, og indirekte delvis også Høyre
                  for vår alkoholpolitikk. For det vi ser, er at flere og flere mennesker ikke får
                  hjelp. Rusomsorgen har ikke akkurat blitt bedre under denne regjeringen som har
                  allergi mot «privat», og der en hel rekke tilbud står i fare for å bli nedlagt
                  eller allerede er blitt det, fordi man har ideologisk gangsperre. 

Og så kommer forslaget om utdeling av heroin. Jeg synes det er fantastisk med en
                  statsråd som tenker høyt, men jeg ser jo at justisfraksjonen til Arbeiderpartiet
                  allerede har slått ned det forslaget, det kommer ikke til å bli aktuell politikk.
                  Men det sier meg at man har tenkt å fortsette med akkurat den samme
                  narkotikapolitikken man har hatt i alle år. Man tar ikke en diskusjon om det mest
                  grunnleggende problemet i justispolitikken i Norge, narkotika, men bruker all sin
                  tid på den lovlige varen alkohol. Det synes jeg er spesielt. 

Så har det vært historieskriving her. Arbeiderpartiet har alltid vært gode til å
                  skrive historie. Man sier at det er vinnerne som skriver historien. Det er ikke
                  alltid helt lett når man taper og vinner valg annen hver gang. Men i alle fall, i
                  syv av åtte budsjetter har Høyre bevilget mer penger til politiet enn
                  Arbeiderpartiet noen gang har gjort. I tillegg er det – jeg vet at folk er lei av
                  dette – foreslått en opptrapping av antall plasser, 125 på to år, på
                  Politihøgskolen. Daværende opposisjonspolitiker Knut Storberget, som tydeligvis
                  visste veldig mye mer enn han gav uttrykk for, foreslo ikke noe mer den gangen. 

Når det gjelder å utlegge PEL som et sannhetsvitne for Regjeringens egen politikk:
                  Det var altså to polititjenestemenn pr. 1 000 innbyggere i 2002, nå er det 1,8.
                  For å si det slik: Jeg betviler sannhetsgehalten i komitélederens utsagn. I
                  tillegg sa PEL ganske klart fra under budsjetthøringen i komiteen at de støttet
                  seg til PFs virkelighetsbeskrivelse. I tillegg er det altså PEL som har tatt opp
                  overfor oss bl.a. at man ikke har beredskap for ny ATB for politĳurister. Så jeg
                  tror kanskje man skal være litt forsiktig når det gjelder å bruke enkeltutsagn i
                  en landsmøtetale som full støtte til egne reelle driftskutt, som antakeligvis vil
                  komme etter hvert utover i politiet, og kanskje effekten blir enda verre når man
                  får ny ATB for politĳurister. 

Jeg har lyst til å avslutte innlegget med å rose – ikke altfor mye, men til dels –
                  regjeringspartienes medlemmer i komiteen for en konstruktiv innfallsvinkel til
                  våre forslag, selv om de ikke stemmer for noen av dem i dag. Men det er i hvert
                  fall mye enighet om justispolitikken, så det er lov å håpe på at vi på kammerset
                  kunne bli enige om støtte til noen av de gode anmodningsforslagene som kunne fått
                  statsråden til å jobbe enda litt hardere og bedre enn han har gjort til nå. 

 La det være sagt med én gang at jeg har stor sans for helsepolitisk utvalg i
                  Høyre, som har fokusert veldig tydelig på norsk kriminalitetsbekjempelse. Jeg
                  håper det får gjennomslag. Det ville være veldig viktig. 

Hvis man ser på alkohol opp mot narkotikaens rolle i forhold til kriminalitet, er
                  det ikke narkotika som er det store og dominerende, slik representanten André
                  Oktay Dahl nå gav uttrykk for. 60–70 pst. av den voldskriminaliteten som skjer,
                  skjer i alkoholrus. Så vi må tørre å ta et oppgjør med det rusmiddelet som mange
                  av oss også pleier lovlig omgang med, og forstå at det bidrar til mye av
                  kriminaliteten. En av grunnene til at vi har forholdsvis lite kriminalitet i
                  Norge, er at vi har hatt en aktiv avgiftspolitikk og har et vinmonopol, og vi har
                  også andre regler som virker godt. 

Jeg vil også ta sterk avstand fra det som representanten Ørsal Johansen tok opp,
                  og heller be ham lese innstillingen fra Høyres helsepolitiske utvalg, som har mye
                  godt i seg. 

Når det gjelder spørsmålet om varetekt i Midtre Hålogaland, som er tatt opp
                  spesielt, er det også en sak som jeg har bedt departementet se på. Vi trenger
                  varetektsplasser der. Vi har nok soningsplasser i nord, men vi trenger spesielt
                  varetektsplasser der. Og det er derfor jeg håper at vi skal kunne sørge for det i
                  framtida. 

Så ble det sagt at omorganisering på færre steder gir lavere responstid. Jeg har
                  bare lyst til å kommentere det. I Follo, hvor man har dette prøveprosjektet,
                  prøver man nå å omorganisere for å få færre steder. Det gir bedre responstid,
                  fordi man får en Follo-patrulje til, slik at man faktisk har folk som er på jobb,
                  og biler som er ute for å rykke ut, istedenfor å ha mange lukkede kontorer. Så vi
                  må være nyanserte med hensyn til hvordan vi måler politiets effekt, særlig opp mot
                  responstid. 

Jeg ville nok foretrekke en modell som gir rimelig tilgang til et lensmannskontor,
                  samtidig som vi har lav responstid. I Follo vet vi jo at avstandene ikke er så
                  lange, slik at den modellen som avtegner seg i Follo, må jo være interessant også
                  for et parti som Høyre, som er opptatt av at man får mest mulig ut av kronene. 

Så til spørsmålet om arbeidstidsbestemmelse for påtalejurister. Det er riktig som
                  det ble sagt fra representanten Aspaker, at man hadde restforhandling igjen, slik
                  at man er ikke i havn når det gjelder det spørsmålet. Det ville jo være rart om
                  jeg nå her fra Stortingets talerstol sa at så mye vil den reformen koste når den
                  ikke er ferdig implementert. Men jeg vil love Stortinget og også representanten
                  Aspaker at med én gang vi har oversikt over eventuelle tilleggskostnader – for det
                  stiller seg noe annerledes enn det gjør for vanlige politifolk, det er nok noe
                  enklere faktisk, og kanskje også noe rimeligere – og dette faktisk er i havn, skal
                  jeg ikke nøle med å orientere Stortinget i egnet form. 

 Først vil jeg si at jeg har registrert at representanten Chaudhry har startet
                  valgkampen for sitt kandidatur her i forhold til mer politi med ikke-vestlig
                  bakgrunn. 

Hvis man leser Dagsavisen i dag, står det faktisk at det ikke er status internt
                  blant ikke-vestlige å jobbe i politiet. Det er jo en utfordring i seg selv, som
                  Akhtar Chaudhry bør ta med seg til sine miljøer. 

Så har det vært fokusert på krisen i politiet i flere innlegg her i dag. Jeg må si
                  at jeg er overgitt over statsrådens svar, for han gir de samme svarene. Det virker
                  som om vi er på helt forskjellige planeter. For virkeligheten der ute – det leser
                  vi om i avisene hver eneste dag – er at det er folk flest som blir berørt av
                  krisen. Politiet rykker ikke ut, sakene blir henlagt fordi det ikke er kapasitet
                  osv. Det er virkeligheten. PF advarte mot det i fjor, og Fremskrittspartiet
                  advarte mot det i fjor. Det som er advarselen for neste år, er at det kommer til å
                  bli enda verre. Det nytter ikke med standardsvaret at det utdannes flere studenter
                  neste år, hvis ikke politiet har ressurser og driftsmidler til å kunne ansette mer
                  politi. 

Jeg ble litt overrasket over at representanten Bjørnflaten ikke kommenterte i
                  forhold til DNA. Jeg hadde også litt liten tid i mitt innlegg til det. Vi hadde en
                  stor debatt knyttet til prinsippene om analysekapasiteten skulle være statlig
                  eller om den skulle være privat. Om analysesenteret for DNA i Tromsø sa
                  representanten Bjørnflaten til Nordlys i desember at det dessuten handler om å ha
                  en plass der man kan få en «second opinion», og det har vi ikke i dag. 

Når vi leser merknadene til regjeringspartiene om DNA, er argumentene at vi må ha
                  større kapasitet når politiet nå skal ta flere prøver, og det har vi ikke i dag.
                  Vi har faktisk den kapasiteten i Stavanger, men det virker som det bare er
                  lokaliseringen som betyr noe, og bare fordi man har fått den i Tromsø, er det helt
                  ok å bruke kapasiteten der. 

Heldigvis er det bare under et år igjen til valget. Da er det på tide at vi får på
                  plass den ekstrakapasiteten som vi allerede har i dag, for Tromsø kommer til å
                  bruke mange år på å bygge opp den samme kapasiteten som vi har der borte. 

 Representanten Akhtar Chaudhry har hatt ordet to gonger tidlegare og får ordet til
                  ein kort merknad, avgrensa til 1 minutt. 

 Jeg hadde ikke hatt behov for å si noe hvis ikke representanten Horne hadde tatt
                  opp denne siste saken. 

Det er merkelig at hun prøver å redusere et viktig samfunnstema, nemlig
                  integrasjon av mennesker, og mener at våre institusjoner, bl.a. politiet, skal
                  være representative i en kandidaturdebatt. Jeg hadde forventet en større og bedre
                  refleksjon og støtte fra stortingsrepresentant Horne på dette feltet. Vi har tross
                  alt et felles samfunn, der man har et felles ansvar for at mennesker, også med
                  minoritetsbakgrunn, skal komme inn i bl.a. politietaten. Jeg mener at politiet er
                  mye mer tjent med at mennesker med minoritetsbakgrunn er i politiet, enn det
                  minoritetene er. De er også det, men jeg tror at politiet er mye mer tjent med at
                  vi har et fargerikt politi. 

 Representanten André Oktay Dahl har hatt ordet to gonger tidlegare og får ordet
                  til ein kort merknad, avgrensa til 1 minutt. 

 Dette er ikke tiden for å hausse seg opp, men jeg konstaterer at statsråden på
                  spørsmål om ATB for politĳurister ikke synes det er bryderiet verdt å informere om
                  den prosessen, ikke engang verbalt, når man legger fram et budsjett, som altså er
                  styringsverktøyet. Det synes jeg er litt betenkelig. Dette er ikke måten å
                  håndtere Stortinget på. Opplysningsplikten, informasjonsplikten overfor Stortinget
                  gjelder ikke enkeltfraksjoner eller regjeringspartier, det gjelder opposisjonen
                  like mye som det gjelder de andre partiene. 

Hvis dette er måten man har tenkt å innrette informasjonsflyten til
                  opposisjonspartiene på, har vi i hvert fall fått en bekreftelse på at
                  flertallsparlamentarismen, slik den har vært praktisert de siste tre årene, ikke
                  nødvendigvis medfører bare positive ting, heller ikke når det gjelder
                  styringsforholdet mellom regjeringen og Stortinget. 

 Jeg registrerer at det har vært en viss interesse for Fremskrittspartiets
                  alkoholpolitikk. Jeg har tidligere i dag snakket om konsistensen i ting. Det er
                  klart at vi har sagt ja til lavere alkoholavgifter, bl.a. fordi vi synes dagens
                  avgiftsnivå er altfor høyt. Vi tar derfor konsekvensen av det. Det er en av
                  grunnene til at vi styrker politiet. Men her er det en nyanse som de som har
                  angrepet oss, ikke tar med seg. Vi er tilhengere av ordinært bruk av alkohol som
                  et nytelsesmiddel. Vi er til de grader imot misbruk. Siden det virker som bruk er
                  synonymt med at det automatisk skaper samfunnsmessige problemer, er det fristende
                  å si at vi er tilhengere av lavere bilavgifter. Betyr det at vi automatisk åpner
                  for at folk skal bryte fartsgrenser? Det er etter mitt skjønn en fantastisk logikk
                  hos flertallet som er helt uten substans. 

Så oppfatter jeg at statsråden snakker om at han har innfridd løftene i Soria
                  Moria-erklæringen. Da har man to muligheter: Enten har ambisjonsnivået til
                  Regjeringen vært utrolig defensivt, eller så har man satt det så lavt for å sjekke
                  hvor langt man nådde. For virkeligheten ute blant publikum og de som berøres i
                  dag, er milevis fra det glansbildet statsråden beskriver. Les aviser! Se nyheter!
                  Følg med! Jeg har nær sagt til gode å se en særlig positiv beskrivelse f.eks. av
                  Politi-Norge. Man kan gjerne skryte av opptak av flere studenter. Skal de som
                  trenger hjelp i dag, vente til 2011? Er det løsningen til den rød-grønne
                  regjeringen? Det tar tre år å utdanne flere politifolk. I så fall lever man i en
                  illusjon, med respekt å melde. Jeg mener at mye kunne ha vært gjort. Jeg ser at
                  statsråden var på landsmøtet til PF og slo om seg med 52 mill. kr. Det er vel i
                  underkant av 2 mill. kr pr. politidistrikt. Det er mye mulig at det kommer
                  politikraft ut av det, men det er, med respekt å melde, ikke spesielt imponerende.
                  Det er mulig statsråden blir imponert over seg selv i speilet, men det kan ikke
                  være mange andre som blir spesielt imponert over det. 

Ellers skal jeg slutte meg til dem som sier at det i all hovedsak er stor grad av
                  enighet i justisdebatten i Norge. Hvis vi tar 5–10 pst. på begge yttersidene, er
                  det nyanser vi er uenige om. Det synes jeg er bra, for det er på en måte et
                  kvalitetstegn. Hvis det ikke var uenighet, hadde debattene blitt desto
                  kjedeligere. I så måte er jeg glad for at vi har politisk uenighet, for det er det
                  som skaper dynamikken, det skaper politikken, og det er det som er grunnlaget for
                  valg – og snart er det valg. 

 Representanten Anne Marit Bjørnflaten har hatt ordet to gonger tidlegare og får
                  ordet til ein kort merknad, avgrensa til 1 minutt. 

 Jeg opplever at opposisjonen prøver å skape et bilde av at det er først nå vi har
                  tatt fatt i bemanningsutfordringene i politiet. Det er helt feil. Hvis ikke
                  representanten Ellingsen har fått med seg at det f.eks. har vært en opptrapping av
                  antall politistudenter over år, som fører til at det til neste år vil komme ut
                  over 100 flere politistudenter, synes jeg det er trist. 

Til representanten Horne: Det kan jo være at virkelighetsbildet til Horne ikke
                  stemmer overens med virkeligheten. 

Jeg har også lyst til å kommentere representanten Hornes uttalelser om
                  DNA-satsingen. Jeg ble veldig overrasket da jeg hørte den, for så vidt jeg kan
                  erindre, var det en enstemmig komité som pekte på behovet for å bygge opp et miljø
                  i Tromsø. En av grunnene til det var at vi også ønsket å bygge opp et tilbud der
                  man kunne ha et utdanningsløp parallelt med at en bygde opp analysekapasiteten.
                  Jeg lurer på om dette er helt nye signaler fra Fremskrittspartiet når det gjelder
                  DNA-satsingen, som vi tidligere har vært enige om. 

 Fleire har ikkje bedt om ordet til sak nr. 6. 

(Votering, sjå side 971) 





                    

 Under debatten er det satt fram 22 forslag. Det er 

forslagene nr. 1–12, fra Jan Arild Ellingsen på vegne av
                           Fremskrittspartiet og Høyre 

forslagene nr. 13–16, fra Jan Arild Ellingsen på vegne av
                           Fremskrittspartiet 

forslagene nr. 17–21, fra Elisabeth Aspaker på vegne av Høyre 

forslag nr. 22, fra André N. Skjelstad på vegne av Venstre 

Forslagene nr. 1–21 er inntatt i innstillingen på sidene 56 og 57, mens forslag
                     nr. 22 er omdelt på representantenes plasser i salen. 

Det voteres over forslag nr. 22, fra Venstre. Forslaget lyder:

«Stortinget ber Regjeringen komme tilbake til Stortinget med en forsterket
                     satsing på juridisk grunnforskning.» 

Fremskrittspartiet, Høyre og Kristelig Folkeparti har varslet at de ønsker å
                  støtte forslaget. 

Votering:

Forslaget fra Venstre ble med 61 mot 50 stemmer ikke bifalt.

(Voteringsutskrift kl. 16.13.12)

 Det voteres over forslagene nr. 17–19, fra Høyre. 

Forslag nr. 17 lyder: 

«Stortinget ber Regjeringen avklare de nærmere utdanningskravene som skal
                        gjelde for ansatte i sikkerhetsbransjen, og ber om at det fremlegges en
                        fremdriftsplan for dette i forbindelse med Revidert nasjonalbudsjett 2009.
                        Regjeringen bes spesielt være oppmerksom på de utfordringene mindre
                        selskaper som utelukkende driver ordensvakt/dørvakttjenester står overfor
                        når utdanningskravene skal utformes, slik at de ikke virker reelt
                        konkurransedreiende til fordel for de fire store innenfor bransjen.» 

Forslag nr. 18 lyder: 

«Stortinget ber Regjeringen utrede og kartlegge nærmere hvordan
                        Politireserven kan brukes til å forsterke og styrke beredskapen i samfunnet,
                        herunder en vurdering av hvilke situasjoner det kan være aktuelt å benytte
                        de ekstra ressursene Politireserven representerer.» 

Forslag nr. 19 lyder: 

«Stortinget ber Regjeringen om senest i løpet av vårsesjonen 2009 å legge
                        frem nødvendige lovendringsforslag for å sikre at psykisk syke lovbrytere
                        ikke blir en kasteball mellom ulike systemer og politiet må bruke unødige
                        ressurser på en oppgave de ikke er dimensjonert for.» 

Kristelig Folkeparti og Venstre har varslet at de ønsker å støtte forslagene.
                  

Votering:

Forslagene fra Høyre ble med 84 mot 28 stemmer ikke bifalt.

(Voteringsutskrift kl. 16.13.43)

 Det voteres over forslag nr. 20, fra Høyre. Forslaget lyder: 

«Stortinget ber Regjeringen i forbindelse med Revidert nasjonalbudsjett 2009
                        å legge til rette for et eget prøveprosjekt med såkalt «psykebil» i
                        helseregion Sørøst.» 

Kristelig Folkeparti har varslet at de ønsker å støtte forslaget. 

Votering:

Forslaget fra Høyre ble med 91 mot 21 stemmer ikke bifalt.

(Voteringsutskrift kl. 16.14.05)

 Det voteres over forslag nr. 21, fra Høyre. 

Forslaget lyder: 

«Stortinget ber Regjeringen komme tilbake med forslag til midlertidig
                        løsning på problemene med manglende funksjonelt utstyr, senest i Revidert
                        nasjonalbudsjett for 2009.» 

Kristelig Folkeparti og Venstre har varslet at de ønsker å støtte forslaget.
                  

Votering:

Forslaget fra Høyre ble med 84 mot 28 stemmer ikke bifalt.

(Voteringsutskrift kl. 16.14.28)

 Det voteres over forslag nr. 13, fra Fremskrittspartiet. Forslaget lyder: 

«Stortinget ber Regjeringen fremlegge en utredning som viser straffenivået
                        for voldsforbrytelser i Norge sammenliknet med de andre nordiske landene.»
                     

Kristelig Folkeparti har varslet at det ønsker å støtte forslaget. 

Votering:

Forslaget fra Fremskrittspartiet ble med 81 mot 30 stemmer ikke bifalt.

(Voteringsutskrift kl. 16.14.56)

 Presidenten: Det voteres over forslag nr. 14, fra Fremskrittspartiet.
                        Forslaget lyder: 

«Stortinget ber Regjeringen utrede muligheten for en omlegging av Indre
                        Salten fengsel fra å være åpen til lukket institusjon.» 

Venstre har varslet at de ønsker å støtte forslaget. 

Votering:

Forslaget fra Fremskrittspartiet ble med 82 mot 29 stemmer ikke bifalt.

(Voteringsutskrift kl. 16.15.19)

 Det voteres over forslagene nr. 15 og 16, fra Fremskrittspartiet. 

Forslag nr. 15 lyder: 

«Stortinget ber Regjeringen innføre en forskrift som sikrer at ingen
                        straffesaker med kjent gjerningsmann blir henlagt.» 

Forslag nr. 16 lyder: 

«Stortinget ber Regjeringen vurdere å komme tilbake i Revidert
                        nasjonalbudsjett for 2009 med et forslag om at voldsoffererstatningens
                        begrensning gjelder offer/pårørende.» 

Votering:

Forslagene fra Fremskrittspartiet ble med 88 mot 23 stemmer ikke bifalt.

(Voteringsutskrift kl. 16.15.40)

 Det voteres over forslagene nr. 1–12 – med unntak av forslag nr. 8 – fra
                     Fremskrittspartiet og Høyre. 

Forslag nr. 1 lyder: 

«Stortinget ber Regjeringen legge frem en stortingsmelding om å sikre et
                        bedre samarbeid og en klarere ansvarsfordeling mellom strafferettspleien og
                        psykiatri, barnevern, samt utdanningssektoren i løpet av 2009.» 

Forslag nr. 2 lyder: 

«Stortinget ber Regjeringen gjennomgå alle sider ved forliset av riggen
                        «Deep Sea Driller», der både årsaks- og ansvarsforhold belyses og der
                        myndighetenes eventuelle ansvar overfor overlevende og etterlatte avklares.»
                     

Forslag nr. 3 lyder: 

«Stortinget ber Regjeringen i forbindelse med Revidert nasjonalbudsjett 2009
                        om å legge frem en beregning av den samfunnsøkonomiske gevinsten med å
                        installere fjernmøteteknologi ved samtlige domstoler og forslag til
                        fremdriftsplan for innføring av slikt utstyr.» 

Forslag nr. 4 lyder: 

«Stortinget ber Regjeringen om å trappe opp bevilgningene til frivillige og
                        ideelle organisasjoner fremover, som forutsetning for gjennomføring av
                        tilbakeføringsgarantien og en mer effektiv forebygging av kriminalitet.»
                     

Forslag nr. 5 lyder: 

«Stortinget ber Regjeringen komme tilbake i Revidert nasjonalbudsjett for
                        2009 med plan om utvidelse av soningskapsiteten i Vestlandsregionen,
                        herunder ved bygging av et mulig nytt fengsel på Haugalandet.» 

Forslag nr. 6 lyder: 

«Stortinget ber Regjeringen styrke den eksterne forskningsinnsatsen for å
                        måle innholdet i og effekten av kriminalomsorgens arbeid, herunder innholdet
                        i samfunnsstraffen og med spesielt fokus på lederkompetansen i
                        kriminalomsorgen.» 

Forslag nr. 7 lyder: 

«Stortinget ber Regjeringen fremme en egen sak hvor det totale behovet for
                        ansatte i hele justissektoren vurderes.» 

Forslag nr. 9 lyder: 

«Stortinget ber Regjeringen om å foreta en vurdering av hvorvidt Barnehus i
                        hver helseregion sikrer den nødvendige hjelp uavhengig av geografi.» 

Forslag nr. 10 lyder: 

«Stortinget ber Regjeringen vurdere å igangsette en politistudie etter
                        modell av Forsvarsstudien. Det bør nedsettes et bredt sammensatt utvalg som
                        får som mandat å foreta en grundig analyse av sentrale utviklingstrekk
                        nasjonalt og internasjonalt som påvirker det norske politiets oppgaver og
                        fremtidig mannskaps- og ressursbehov.» 

Forslag nr. 11 lyder: 

«Stortinget ber Regjeringen komme tilbake med forslag til midlertidig
                        løsning på problemene med manglende funksjonelt utstyr i
                        redningshelikoptrene, senest i Revidert nasjonalbudsjett for 2009.» 

Forslag nr. 12 lyder: 

«Stortinget ber Regjeringen komme tilbake i Revidert nasjonalbudsjett 2009
                        med en plan som gjør det mulig å gjennomføre stormøter ved alle landets
                        konfliktråd.» 

Kristelig Folkeparti og Venstre har varslet at de ønsker å støtte forslagene.
                  

Votering:

Forslagene fra Fremskrittspartiet og Høyre ble med 61 mot 50 stemmer ikke
                     bifalt.

(Voteringsutskrift kl. 16.16.12)

 Det voteres så over forslag nr. 8, fra Fremskrittspartiet og Høyre.
                        Forslaget lyder: 

«Stortinget ber Regjeringen om å utrede mulige incentivordninger som kan
                        belønne de kommunene som rent faktisk etablerer velfungerende politiråd og
                        SLT-ordninger.» 

Kristelig Folkeparti har varslet at de ønsker å støtte dette forslaget. 

Votering:

Forslaget fra Fremskrittspartiet og Høyre ble med 67 mot 45 stemmer ikke
                     bifalt.

(Voteringsutskrift kl. 16.16.37)

Komiteen hadde innstilt: 

Rammeområde 5

(Justis)

I 

På statsbudsjettet for 2009 bevilges under: 

Utgifter

61

Høyesterett

1

Driftsutgifter

69 083 000

400

Justisdepartementet

1

Driftsutgifter

269 176 000

71

Tilskudd til internasjonale
                              organisasjoner

7 350 000

410

Tingrettene og lagmannsrettene

1

Driftsutgifter

1 375 797 000

21

Spesielle driftsutgifter

52 241 000

411

Domstoladministrasjonen

1

Driftsutgifter, 

kan
                                 nyttes under kap. 410 post 1

65 556 000

413

Jordskiftedomstolene

1

Driftsutgifter

184 972 000

21

Spesielle driftsutgifter, 

kan overføres

6 558 000

414

Forliksråd og andre domsutgifter

1

Driftsutgifter

109 080 000

21

Spesielle driftsutgifter

42 576 000

430

Kriminalomsorgens sentrale forvaltning

1

Driftsutgifter

2 933 785 000

21

Spesielle driftsutgifter, 

kan nyttes under kap. 430 post 1

62 228 000

45

Større utstyrsanskaffelser og
                              vedlikehold, 

kan overføres

19 854 000

60

Refusjoner til kommunene, forvaringsdømte
                              mv., 

kan overføres

37 000 000

70

Tilskudd

19 991 000

432

Kriminalomsorgens utdanningssenter (KRUS)

1

Driftsutgifter

185 327 000

440

Politidirektoratet - politi- og
                              lensmannsetaten

1

Driftsutgifter, 

kan
                                 nyttes under kap. 441 post 1

7 978 287 000

21

Spesielle driftsutgifter

132 562 000

22

Søk etter omkomne på havet, i innsjøer og
                              vassdrag, 

kan overføres

6 703 000

23

Sideutgifter i forbindelse med sivile
                              gjøremål

42 038 000

70

Tilskudd

7 730 000

71

Tilskudd Norsk rettsmuseum

2 529 000

73

Tilskudd til EUs yttergrensefond

47 000 000

441

Oslo politidistrikt

1

Driftsutgifter, 

kan
                                 nyttes under kap. 440 post 1

1 614 601 000

442

Politihøgskolen

1

Driftsutgifter

331 458 000

445

Den høyere påtalemyndighet

1

Driftsutgifter

122 948 000

446

Den militære påtalemyndighet

1

Driftsutgifter

5 389 000

448

Grensekommissæren

1

Driftsutgifter

5 192 000

450

Sivile vernepliktige

1

Driftsutgifter

77 046 000

452

Sentral krisehåndtering

1

Driftsutgifter

10 492 000

455

Redningstjenesten

1

Driftsutgifter

566 865 000

21

Spesielle driftsutgifter

7 848 000

45

Større utstyrsanskaffelser og
                              vedlikehold, 

kan overføres

55 022 000

71

Tilskudd til frivillige organisasjoner i
                              redningstjenesten

12 748 000

72

Tilskudd til nød- og sikkerhetstjenester

85 054 000

460

Spesialenheten for politisaker

1

Driftsutgifter

29 926 000

462

Tinglysing

1

Driftsutgifter

180 811 000

466

Særskilte straffesaksutgifter m.m.

1

Driftsutgifter

758 949 000

467

Norsk Lovtidend

1

Driftsutgifter

3 853 000

468

Kommisjonen for gjenopptakelse av
                              straffesaker

1

Driftsutgifter

13 621 000

470

Fri rettshjelp

1

Driftsutgifter

5 854 000

70

Fri sakførsel

436 884 000

71

Fritt rettsråd

177 747 000

72

Tilskudd til spesielle rettshjelptiltak

30 282 000

471

Statens erstatningsansvar

71

Erstatningsansvar m.m., 

overslagsbevilgning

114 043 000

72

Erstatning i anledning av
                              strafforfølging, overslagsbevilgning

17 767 000

472

Voldsoffererstatning og rådgiving for
                              kriminalitetsofre

1

Driftsutgifter

19 142 000

70

Erstatning til voldsofre, 

overslagsbevilgning

166 127 000

473

Statens sivilrettsforvaltning

1

Driftsutgifter

31 271 000

474

Konfliktråd

1

Driftsutgifter

50 366 000

475

Bobehandling

1

Driftsutgifter

47 999 000

21

Spesielle driftsutgifter, kan overføres

7 921 000

Totale utgifter

18 644 649 000

Inntekter

3400

Justisdepartementet

1

Diverse inntekter

81 000

3410

Rettsgebyr

1

Rettsgebyr

178 739 000

3413

Jordskiftedomstolene

1

Saks- og gebyrinntekter

12 944 000

2

Sideutgifter

6 632 000

3430

Kriminalomsorgens sentrale forvaltning

2

Arbeidsdriftens inntekter

56 169 000

3

Andre inntekter

8 210 000

4

Tilskudd

1 574 000

3432

Kriminalomsorgens utdanningssenter (KRUS)

3

Andre inntekter

835 000

3440

Politidirektoratet - politi- og
                              lensmannsetaten

1

Gebyrer - pass og våpen

281 600 000

2

Refusjoner mv.

224 469 000

4

Gebyrer - vaktselskap

1 207 000

6

Gebyrer - utlendingssaker

95 535 000

7

Gebyrer - sivile gjøremål

465 021 000

3441

Oslo politidistrikt

2

Refusjoner

23 535 000

3

Salgsinntekter

198 000

5

Personalbarnehage

2 756 000

3442

Politihøgskolen

2

Diverse inntekter

5 722 000

3

Inntekter fra Justissektorens kurs- og
                              øvingssenter

15 982 000

3450

Sivile vernepliktige, driftsinntekter

1

Inntekter av arbeid

27 159 000

2

Andre inntekter

484 000

3455

Redningstjenesten

1

Refusjoner

19 779 000

3462

Tinglysing

1

Gebyrinntekter, borettsregister

60 187 000

2

Gebyrinntekter, fast eiendom

1 087 185 000

3470

Fri rettshjelp

1

Tilkjente saksomkostninger m.m.

3 132 000

3473

Statens sivilrettsforvaltning

1

Diverse inntekter

209 000

3474

Konfliktråd

2

Refusjoner

1 089 000

Totale inntekter

2 580 433 000

II 

Merinntektsfullmakter

Stortinget samtykker i at Justis- og politidepartementet i 2009 kan: 

overskride bevilgningen under

mot tilsvarende merinntekter
                           under

kap. 61 post 1

kap. 3061 post 3

kap. 400 post 1

kap. 3400 post 1

kap. 410 post 1

kap. 3410 post 3

kap. 411 post 1

kap. 3411 post 3

kap. 413 post 1

kap. 3413 post 1

kap. 413 post 21

kap. 3413 post 2

kap. 430 post 1

kap. 3430 postene 3 og 4

kap. 430 post 21

kap. 3430 post 2

kap. 432 post 1

kap. 3432 post 3

kap. 440 post 1

kap. 3440 postene 2, 3 og 6

kap. 441 post 1

kap. 3441 postene 2, 3 og 5

kap. 442 post 1

kap. 3442 post 2 og 3

kap. 455 post 1

kap. 3455 post 1

kap. 462 post 1

kap. 3462 post 1

kap. 472 post 1

kap. 3472 post 1

kap. 473 post 1

kap. 3473 post 1

kap. 474 post 1

kap. 3474 post 2

III 

Bestillingsfullmakt

Stortinget samtykker i at Justis- og politidepartementet i 2009 kan bestille varer
                  utover den gitte bevilgning, men slik at samlet ramme for nye bestillinger og
                  gammelt ansvar ikke overstiger følgende beløp: 

Kap.

Post

Betegnelse

Samlet ramme

440

Politidirektoratet - politi- og
                              lensmannsetaten

1

Driftsutgifter

40 mill. kroner

IV 

Videreføring av bobehandling

Stortinget samtykker i at Justis- og politidepartementet i 2009 kan bestemme at
                  det under ordningen med utgifter til fortsatt bobehandling pådras forpliktelser
                  utover gitt bevilgning under kap. 475 Bobehandling, post 21 Spesielle
                  driftsutgifter, med inntil 10 mill. kroner, men slik at totalrammen for nye
                  tilsagn og gammelt ansvar ikke overstiger 33 mill. kroner. 

V 

Nettobudsjettering

Stortinget samtykker i at Justis- og politidepartementet i 2009 kan: 

1. nettoføre som utgiftsreduksjon under kap. 475 Bobehandling, post 21
                        Spesielle driftsutgifter, inntekter ved avholdelse av kurs og konferanser i
                        regi av Konkursrådet, samt inntekter fra rådets øvrige virksomhet. 

2. nettoføre som utgiftsreduksjon under kap. 475 Bobehandling, post 21
                        Spesielle driftsutgifter, tilbakebetalte inntekter under ordningen med
                        utgifter til bobehandling. 

VI 

Førtidsdimittering i siviltjenesten

Stortinget samtykker i at Justis- og politidepartementet i 2009 kan bestemme
                  førtidsdimittering av mannskaper slik det fremgår i omtalen under kap. 450 Sivile
                  vernepliktige i St.prp. nr. 1 (2008–2009). 

VII 

Stortinget ber Regjeringen foreta en totalgjennomgang av kap. 430 post 70, for å
                  sikre god kvalitet og god spredning av tilbudene. 

Votering:

Komiteens innstilling ble bifalt med 83 mot 24 stemmer.

(Voteringsutskrift kl. 16.17.09)


                    
                    

  Ingen har bedt om ordet. 

(Votering, sjå side 977) 





                    

 Det voteres over forslag fra stortingsrepresentant Solveig Horne på vegne av
                     Fremskrittspartiet og Høyre oversendt fra Odelstingets møte 20. november 2008: 

«Stortinget ber Regjeringen fremme nødvendige lovendringsforslag, slik at
                        man åpner for at kommunene i politivedtekter kan innføre regler om
                        bortvising av personer som driver med aggressiv og sjenerende prostitusjon.»
                     

Votering:

Forslaget fra Fremskrittspartiet og Høyre ble med 74 mot 38 stemmer ikke
                     bifalt.

(Voteringsutskrift kl. 16.17.48)


                    
                    

  Ingen har bedt om ordet. 

(Votering, sjå side 977) 





                    

 Det voteres over forslag fra stortingsrepresentant Solveig Horne på vegne av
                     Fremskrittspartiet og Høyre oversendt fra Odelstingets møte 20. november 2008: 

«Stortinget ber Regjeringen legge til rette for at loven følges opp med
                        forskning og evaluering slik at Stortinget kan få seg forelagt en egen sak
                        om dette etter at loven har virket i to år.» 

Kristelig Folkeparti har varslet at de vil støtte forslaget. 

Votering:

Forslaget fra Fremskrittspartiet og Høyre ble med 67 mot 45 stemmer ikke
                     bifalt.

(Voteringsutskrift kl. 16.18.21)


                    
                    

 Ingen har bedt om ordet. 

(Votering, sjå side 977) 





                    

 Det voteres over forslag fra stortingsrepresentant Bjørg Tørresdal på vegne av
                     Kristelig Folkeparti oversendt fra Odelstingets møte 20. november 2008: 

«Stortinget ber Regjeringen komme tilbake til Stortinget med en helhetlig
                        plan for å styrke hjelpetilbudet til de prostituerte, som blant annet
                        inneholder etablering av et oppsøkende lavterskel terapitilbud og styrking
                        av frivillige organisasjoner som driver hjelpetilbud rettet mot
                        prostitusjonsmiljøene.» 

Votering:

Forslaget fra Kristelig Folkeparti ble med 104 mot 7 stemmer ikke bifalt.

(Voteringsutskrift kl. 16.18.47)


                    
                    

  Ingen har bedt om ordet. 

(Votering, sjå side 977) 





                    

 Det voteres over forslag fra stortingsrepresentant Odd Einar Dørum på vegne av
                     Venstre oversendt fra Odelstingets møte 20. november 2008: 

«Stortinget ber Regjeringen sette ned et utvalg hvor blant annet
                        representanter fra PRO-sentret og prostitusjonsmiljøet er representert.
                        Utvalget skal utarbeide retningslinjer for treffsikre sosiale tiltak for å
                        få kvinner og menn ut av prostitusjon i dialog med dem som er mest berørt,
                        og slik at de selv er delaktige i utforming av tiltakene.» 

Høyre og Kristelig Folkeparti har varslet at de støtter forslaget. 

Votering:

Forslaget fra Venstre ble med 84 mot 28 stemmer ikke bifalt.

(Voteringsutskrift kl. 16.19.20)


                    
                    

 Da skal Stortinget votere i sakene nr. 1–13. 





                
                
                

Voteringen i en sak finnes i slutten av referatet for hver enkelt sak.


            


            

 Det foreligger ikke noe referat. 

Dermed er dagens kart ferdigbehandlet. 

Forlanger noen ordet i henhold til forretningsordenens § 37 a før møtet heves? –
                  Møtet er hevet. 





                    
                    
                    

