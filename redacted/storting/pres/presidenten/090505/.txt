 

Minnetale over tidligere stortingspresident

Guttorm Hansen

 Ærede medrepresentanter! 

Tidligere stortingsrepresentant og stortingspresident Guttorm Hansen er død, 89 år
               gammel. 

Med Guttorm Hansens bortgang har Norge og norsk arbeiderbevegelse mistet en av
               etterkrigstidens mest betydningsfulle parlamentarikere og en personlighet som mer enn
               de fleste andre fikk prege det politiske livet i vår nasjonalforsamling. 

Guttorm Hansen ble født i Namsos i 1920. Selv har han beskrevet oppveksten i Namsos
               som preget av sykdom og fattigdom, men framfor alt av solidaritet. Moren døde av
               tuberkulose da Guttorm Hansen bare var tre år gammel. Det var nok også grunnlaget for
               engasjementet han tidlig fikk for politisk arbeid, sammen med et brennende ønske om å
               gjøre livet bedre for de brede lag av folket. 

Guttorm Hansen arbeidet som mekaniker fra 1936 til 1945. Han var journalist og
               redaksjonssekretær i Menneskevennen fra 1945 til 1948 og senere redaktør i
               Firdaposten og journalist i Namdal Arbeiderblad. I ti år jobbet han der, samtidig som
               han tok de første skritt mot rikspolitikken. Skjønt krigen hadde ikke bare endret
               Arbeiderpartiet, men også Guttorm Hansen. I tillegg til kampen mot sosial nød og
               undertrykkelse var også den unge Guttorm Hansen skremt av den kalde krigen som var
               under utvikling. Derfor ble han en svoren NATO-tilhenger og senere en norsk talsmann
               for EU. 

Guttorm Hansen ble valgt inn på Stortinget i 1961. Mekanikersønnen fikk et langt og
               aktivt politisk arbeid. Han ble distriktssekretær i AUF i en alder av 18 år. Allerede
               i 1947 fikk han plass i sentralstyret i AUF. Han ble medlem av kommunestyret i Namsos
               åtte år senere, og fikk plass på Stortinget i 1961. Han var i perioden fra 1958 til
               1961 vararepresentant til Stortinget for Nord-Trøndelag Arbeiderparti, og satt altså
               som fast representant helt fra 1961 til 1985. 

Han var dermed stortingsrepresentant i 24 år og stortingspresident i 8 år. I løpet av
               denne perioden takket han nei tre ganger til statsministrene Bratteli og Nordli om
               poster i deres regjeringer. Det var på Stortinget Guttorm Hansen mente det var mest
               utfordrende og meningsfylt å være. 

De første periodene på Stortinget satt Guttorm Hansen først i justiskomiteen og
               deretter i utenriks- og konstitusjonskomiteen. Han var i flere år medlem, senere
               nestformann og en periode også formann i Arbeiderpartiets gruppestyre. 

I 1973 ble han valgt som stortingspresident. Han utviklet vervet og framstod etter
               hvert med en naturlig pondus som nasjonalforsamlingens ubestridte «sjef» – respektert
               av både politiske venner og motstandere. 

Guttorm Hansen var også en brennende nordist, og som folkevalgt satt han i Nordisk
               Råd fra 1969 til han forlot Stortinget i 1985. 

«Konstitusjonens vokter» er et begrep som gjerne ble brukt om ham, både mens han var
               på Stortinget og etter at han forlot Stortinget i 1985. Guttorm Hansens væremåte som
               stortingspresident skapte skole også i årene som fulgte etter at han trakk seg
               tilbake fra politikken. Boken om Stortingets arbeidsordning, som han gav ut sammen
               med tidligere stortingsdirektør Erik Mo, er fortsatt i aktiv bruk. 

Guttorm Hansen var også en strålende taler, og alle lyttet oppmerksomt når han gikk
               på Stortingets talerstol. Han var en skarp debattant så vel som en stor humorist. Det
               var ikke få ganger hans innlegg utløste «munterhet i salen». 

Guttorm Hansen nøt til det siste stor respekt i det politiske Norge for sin rolle som
               politiker og ideologisk tenker. I tillegg til en rekke festskrifter og antologier var
               Hansen forfatter av 21 bøker, alle skrevet og utgitt i perioden 1953–1998. 

Guttorm Hansen var forsiktig med å blande seg inn i den politiske debatten om
               rikspolitiske spørsmål etter at han gikk ut av Stortinget i 1985. Han ville ikke bli
               noen «sjuende far i huset», som han sa i et intervju med Trønder-Avisa et par år
               senere. Likevel: Arbeiderpartiets stortingsgruppe hadde stor nytte og glede av
               Guttorm Hansens enorme kunnskap om storting og styringsverk i mange år etter at han
               gikk av. Det var aldri nei i hans munn når vi ringte til Namsos. 

I tillegg til sitt politiske liv viet Guttorm Hansen også mye av sin tid til naturen.
               Han var en meget engasjert friluftsmann og sentral i arbeidet med å få vernet
               Børgefjell nasjonalpark i 1963. 

Et stort menneske, en stor politiker, en høyt respektert parlamentariker og
               stortingspresident er gått bort. 

Vi minnes Guttorm Hansen for alt han utrettet, hans virke på Stortinget særlig, og
               lyser fred over hans minne. 

Representantene påhørte stående presidentens minnetale. 

Carl I. Hagen overtok her presidentplassen. 

 Fra Arbeiderpartiets stortingsgruppe foreligger søknad om sykepermisjon for
               representanten Gunn 

Olsen

 fra og med 5. mai og inntil
               videre. 

Etter forslag fra presidenten ble enstemmig besluttet: 

Søknaden behandles straks og innvilges. 

Vararepresentanten, Lise 

Wiik

, innkalles for å møte i
                     permisjonstiden. 

 Lise Wiik er til stede og vil ta sete. 

Representanten Ulf Leirstein vil fremsette et representantforslag. 

 På vegne av representantene Gjermund Hagesæter, Christian Tybring-Gjedde, Jørund
               Rytman og meg selv har jeg gleden av å fremme et representantforslag om sporbarhet av
               skattepengene. 

 Forslaget vil bli behandlet på reglementsmessig måte. 

Med hjemmel i forretningsordenens § 26 fjerde ledd vil presidenten foreslå at det
               oppsatte ukeprogram for inneværende uke endres, slik at det torsdag 7. mai etter
               stortingsmøtets slutt settes referatmøte i Odelstinget. – Ingen innvendinger er
               kommet mot presidentens forslag, og det anses vedtatt. 

Presidenten vil foreslå at Stortinget behandler tilleggsdagsordenen før den ordinære
               dagsorden. – Ingen innvendinger er kommet mot presidentens forslag, og det anses
               vedtatt. 





                    
                    
                    

 Ingen har bedt om ordet. 




Presidenten foreslår at det voteres over denne tilleggsdagsordenen. – Ingen innvendinger er fremkommet mot presidentens forslag, og det anses vedtatt. 




Votering:




Den muntlige innstillingen fra Stortingets presidentskap ble enstemmig bifalt. 




 Stortinget går da til behandling av sakene på dagsorden nr. 77. 





                    
                    
                    

 Presidenten ber representantene forlate salen i stillhet, de som velger det. 




 Jeg får jo takke dem som blir. 




I talende stund er vurderingen fra internasjonale og norske helsemyndigheter at influensautbruddet i Mexico ikke vil forårsake et sykdomsbilde med stor dødelighet. Nitid overvåking, innsamling av prøver, grundige analyser og funksjonelle nettverk til å sammenlikne resultatene bidrar til å gi nasjonale helsemyndigheter et oppdatert og realistisk bilde av situasjonen. 




I øyeblikket ser det ut til at vi går inn i en periode der flere smittes, men der de som blir syke, har et relativt mildt sykdomsbilde. Men fortsatt er vi tidlig i virusets gang, vi kan stå overfor en pandemi, og det må fortsatt arbeides for å kartlegge det nye virusets egenskaper. 




I disse dager kan vi være glade for at det finnes et sterkt offentlig nettverk av samarbeidende tjenester, med Verdens Helseorganisasjon i sentrum. Jeg sier offentlig nettverk fordi dette er tjenester bygget opp av organisasjoner som landene har finansiert sammen, år for år, budsjett for budsjett. Bare en slik struktur har troverdighet til å erklære at alvorligheten i et utbrudd kan klassifiseres i den ene eller andre kategorien. Da verden ble rammet av spanskesyken i 1918, fantes ikke noe slikt nettverk. I dag er det grunnleggende annerledes, vi er grunnleggende bedre stilt, selv om utbruddet kan bli alvorlig. 




I vår del av verden deltar Norge aktivt i samarbeidet med EUs helseberedskapskomité om bekjempelse av influensa A, som nå etter noen uker i grisens tegn, er sykdommens rette navn. EUs senter for forebygging og kontroll av sykdommer i Stockholm bedriver smittevernovervåking og vitenskapelig rådgivning, og er en medspiller. De tiltak norske helsemyndigheter har truffet, er i tråd med anbefalinger fra WHO og EU. Det internasjonale samarbeidet, det møysommelig oppbyggede offentlige fagnettverket, bidrar til å gjøre Norge godt rustet i tiden framover. 




2009 blir det første året siden annen verdenskrig med nedgang i verdensøkonomien. Krisen preger politikken i hele verden, også i Europa. 




Vi er vitne til dramatiske tall som har store konsekvenser. Senest i går la Europakommisjonen fram prognoser som spår et fall i EU-landenes samlede BNP på 4 pst. i 2009, og en arbeidsledighet på opp mot 11 pst. Underliggende spenninger kommer til overflaten og medfører økende politisk og sosial uro. Island og Latvia i våre umiddelbare nærområder er allerede hardt rammet og har inngått avtaler om stabiliseringslån med IMF – støttet med lån fra bl.a. Norge. Også solide europeiske økonomier sliter nå i kraftig motbakke. 




Vi skal være varsomme med å spå om sosiale og politiske konsekvenser. Men dette kjennetegner krisens gang – den startet i finansøkonomien, slår etter noen måneder inn i realøkonomien, som igjen leder til sosiale og i noen tilfeller politiske konsekvenser. Den kraftig økende ledigheten har i seg selv et potensial til sosiale og politiske bevegelser. Vi kan komme til å se folkelige reaksjoner som utfordrer en tilsynelatende politisk stabilitet. 




Norge har sterke interesser i de europeiske nærområdene. Fire femtedeler av norsk eksport og import kommer fra eller går til EU-landene. Den økonomiske utviklingen i Europa angår oss. Fall i europeisk økonomi betyr fall i norsk eksport. Stabiliteten i våre nærområder påvirkes negativt av økonomisk svekkelse i viktige land. Og som sagt – vi vet ikke hvordan økonomisk tilbakegang av den dimensjon vi nå ser i stadig flere land, vil påvirke samfunnene sosialt og politisk. 




Krisen i verdensøkonomien utfordrer EU som organisasjon. Det er liten tvil om at EU har bidratt til samordning, og at EUs regelverk bremser opp proteksjonistiske fristelser. Men samtidig er det klare grenser for hva man kan forvente av EU-samarbeidet. Viktige deler av finanspolitikken og den økonomiske politikken er nasjonale ansvar. Krisen rammer alle, men den rammer ulikt – Nederland har en ledighet på under 3 pst., Spania nærmer seg 20 pst. Krisen setter samhold og fellesskap på prøve. 




Interessemotsetningene mellom medlemslandene er i mange tilfeller åpenbare, og det er ikke enighet om de politiske valg som kan og må fattes på fellesskapsnivå. EU har likevel langt på vei lyktes i å føre en samlet politikk for å motvirke krisen. Eurosamarbeidet har også vist seg å være robust. Situasjonen kunne vært mer ustabil om 12–14 valutaer hadde svingt i ulik retning. 




EUs politikk og regelverksutvikling på det økonomiske området er viktig for Norge. Gjennom EØS-avtalen deltar vi i utforming av regelverk, bl.a. for finansielle tjenester. Og vi forpliktes til å gjennomføre dette regelverket. Det er avgjørende for Norge å følge disse prosessene meget nøye. 




I hovedsak er vi tjent med internasjonal regulering som springer ut av og inspireres av EUs regelverk. Men det er ofte intern uenighet om utarbeidelsen av dette regelverket i EU, og det ligger omfattende forhandlinger bak hvert vedtak. For Norge er det som ikke-medlem krevende å gjøre sin stemme gjeldende. Regjeringen har oppmerksomheten rettet mot disse utfordringene og benytter formelle og uformelle kanaler for å fremme våre innspill. 




EUs toppmøte 19.–20. mars besluttet å doble betalingsbalansestøtten til medlemsland utenfor eurosonen. EU har besluttet å utvide Det internasjonale valutafondets kapitalbase ved å øke sitt bidrag til 75 milliarder euro. Norge har også bidratt gjennom å tilby å stille om lag 30 milliarder norske kroner i nye lånemidler til disposisjon for IMF. 




Den viktigste reformprosessen internasjonalt foregår i G20. EU har en sentral rolle her, med fast deltakelse av fire europeiske land, EU-formannskapet og EU-kommisjonen. Selv om EU-landene internt kan være uenige om hvilke tiltak som må settes i verk, framstår Europa samlet som en viktig drivkraft for politikkutformingen globalt. 




Norge kom med innspill til G20-prosessen og er enig i hovedkonklusjonene fra G20-toppmøtet i London: Finansmarkedet må bli bedre regulert, de internasjonale finansinstitusjonene må reformeres, og det er viktig å ta kraftig avstand mot proteksjonisme. 




G20 satte fokus på skatteparadiser. Regjeringen har over lengre tid jobbet mot skatteparadiser, og på dette feltet har det vært stor bevegelse. Lederen for OECD sa nylig at mer er blitt oppnådd i bekjempelsen av skatteparadiser de siste ukene enn i de siste ti årene til sammen. 




Det er positivt at G20 samles for å enes om tiltak mot den økonomiske krisen. Men Norge mener det er et viktig prinsipp at alle land får anledning til å bli hørt. G20s anbefalinger må derfor forankres i de multilaterale fora der de hører hjemme: i WTO, IMF, utviklingsbankene og FN-systemet. 




Til tross for den dramatiske globale økonomiske utviklingen peker WTO på at det foreløpig ikke har skjedd en tilsvarende negativ utvikling i handelspolitikken. Det eksisterende multilaterale handelssystemet har demmet opp mot en stor økning av proteksjonistiske tiltak og mottiltak. Men det finnes tegn på glidning i gal retning. En avslutning av WTO-forhandlingene, den såkalte Doha-runden, er derfor viktig. Det ville sende et utvetydig signal om at medlemslandene er forberedt på å stå imot det proteksjonistiske presset og begrense landenes reelle frihet til å innføre proteksjonistiske tiltak. Resultatet Norge søker, må være balansert og ivareta norske interesser. 




Krisen i verdensøkonomien viser at vi trenger en robust internasjonal rettsorden og et sett av effektive globale institusjoner til å opprettholde og videreutvikle en slik orden. Norsk økonomi og velferd er tett innvevd i disse globale prosessene. Regelverket Norge forplikter seg til gjennom EØS-avtalen, sikrer norske bedrifters konkurransevilkår. Hvordan vi vil innrette velferdspolitikken, er som kjent et nasjonalt anliggende. 




Samtidig må internasjonal økonomi fungere for å fremme effektivitet og økonomisk vekst – og dermed velferd. Vi må ikke miste dette av syne. Vi må holde fast ved et fungerende indre marked, og vi må vise solidaritet med de av våre naboland som er hardere rammet enn oss selv. Sammen med EU og andre må vi nettopp nå fortsette kampen mot klimaendringene og for utvikling i de fattigste landene. 




Innen rammen av Arktisk Råd gav vi et slikt bidrag for en uke siden. Under norsk formannskap i rådet har ledende forskere gitt ny innsikt i dramaet global oppvarming. Isen smelter raskere enn antatt, ja raskere enn de mest alvorlige anslagene som ble lagt til grunn av IPCC for få år siden. Kunnskapen om klimaendringene i nord var avgjørende for IPCCs konklusjoner. Ny kunnskap om utviklingen i de samme områdene – og andre steder der det er is og breer – må ytterligere skjerpe vår politiske evne og vilje til å handle fram mot klimaforhandlingene i København i september. 




Alltingsvalget på Island 25. april gav et solid flertall: 34 av 63 alltingsplasser til venstresiden, med regjeringspartiene Samfylkingen og Venstre Grønne i spissen. Dette øker sannsynligheten for en islandsk EU-søknad. De pågående regjeringsforhandlingene vil imidlertid avgjøre den videre håndteringen av EU-saken, og hvorvidt det vil være nødvendig å avholde folkeavstemning før en søknad kan sendes. 




Hva så med konsekvensene for EØS-samarbeidet dersom Island først søker medlemskap? Så langt har ikke krisen på Island gått ut over EØS-avtalens funksjon. Dersom Island skulle beslutte å søke medlemskap, vil Regjeringen foreta en grundig vurdering av mulige konsekvenser for Norge. Jeg viser til debatten vi hadde om denne sak her i salen for kort tid siden. 




EØS-avtalen er hovedfundamentet i Norges tilknytning til EU. 15 års erfaring har vist at avtalen oppfyller sin hovedmålsetting: å sikre forutsigbarhet og likeverdige rammebetingelser for norsk næringsliv og store deler av samfunnslivet i EUs indre marked. Avtalen gir også grunnlag for et bredt samarbeid til gjensidig nytte på områder som miljø, helse, utdanning og forskning. EØS-avtalen er en funksjonsdyktig avtale som har tilpasset seg over tid. Alle parter har ønsket å bevare avtalen og ansett den som en god ramme for å ivareta viktige og omfattende forbindelser mellom våre land. 




Jeg ser det som et klart ansvar for Regjeringen å arbeide systematisk for å ivareta EØS-avtalens virkemåte og integritet. Regjeringen er seg dette ansvaret bevisst. 




Spørsmålet om energisikkerhet har fått enda større plass i europeisk politikk det siste halvåret. Gasskonflikten mellom Russland og Ukraina har framskyndet en allerede pågående diskusjon om bedre forsyningssikkerhet i EU. Med mange nye medlemsland som bare delvis er knyttet til nettverket for strøm- og gassforsyning i andre medlemsland, har det økt behovet for langsiktige planer for bedre interne energiforsyningslinjer i EU. 




I den økonomiske tiltakspakken som EU-toppmøtet behandlet i mars, ble de første viktige vedtak fattet om styrket energiinfrastruktur i Europa. EU legger opp til å støtte utbygging av både elektrisitets- og gassforsyningsnett for å bedre energisikkerheten i bl.a. de baltiske land og Polen. Samtidig støttes prosjekter bl.a. innen vindenergi som kan styrke Europas egenproduksjon av kraft. 




Fra norsk side hilser vi disse initiativene velkommen. EU er vårt viktigste eksportmarked for energi. Gjennom EØS-avtalen setter EU viktige rammer for norsk energipolitikk. Vi er en del av det indre energimarked. Norges viktigste bidrag til Europas energisikkerhet er vår gasseksport, som er økende. Vi skal fortsette å være en stabil, langsiktig og forutsigbar energileverandør. 




I tillegg til bedre internt energiforsyningsnett diskuteres det i EU nye forsyningskilder og transportveier for gass og elektrisitet som importeres utenfra. Som en betydelig energieksportør er Norge tjent med mest mulig stabilitet i det europeiske energimarkedet. Stabilitet og sikkerhet i forsyninger kan bare oppnås i tett og tydelig dialog med alle leverandørlandene. Norge er positiv til tiltak som sikrer energiforsyningen i Europa, og som legger til rette for en jevn prisutvikling. 




I EUs klima- og energipakke, som ble vedtatt av toppmøtet kort tid før årsskiftet, legges det opp til en sterk utbygging av fornybar energi i Europa. En slik utbygging vil styrke Europas energisikkerhet og være med på å bekjempe den globale oppvarmingen, ved at veksten i forbruk og produksjon av fossil energi kan begrenses. Som jeg sa i min forrige redegjørelse, vil EU øke sin fornybarandel fra 8,5 pst. til 20 pst. innen 2020. Norge har i dag en andel på om lag 60 pst. og har derfor et helt annet utgangspunkt enn EUs medlemsland. 




EUs direktiv om fornybar energi er en viktig del av Europas klima- og energipolitikk. Regelverket vurderes som EØS-relevant og gir både utfordringer og muligheter for Norge. Vår allerede høye fornybarandel betyr at vi har færre omleggingsmuligheter enn andre land. Samtidig er våre naturgitte forutsetninger for produksjon av ny fornybar energi til stede. Vi har fortsatt muligheter til å utvikle vannkraften, og vi er bare i en tidlig begynnelse når det gjelder vindenergi. Norske muligheter kan utvikles i samarbeid med andre europeiske land. Fornybardirektivet legger til rette for dette og vil bidra til å styrke markedet for fornybar energi-teknologier. Regjeringen vurderer for tiden hvordan direktivet kan innlemmes i EØS-avtalen, og vil forhandle med kommisjonen om hvilke tilpasninger som vil være nødvendige. 




Forskning og teknologiutvikling står sentralt i EUs utbygging av fornybar energi i Europa. EU har etablert en egen handlingsplan for energiteknologi. Prioriteringene i planen er i stor grad sammenfallende med våre egne prioriteringer. Dette legger et grunnlag for et styrket samarbeid med EU om ny teknologi for fornybar energi framover, noe jeg mener vil være til gjensidig nytte. 




EU viser økt interesse for Arktis og det nordlige Europa. Dette kommer til uttrykk på mange måter. Europakommisjonen la i november i fjor fram en melding om EUs forhold til det arktiske området. På grunnlag av denne meldingen vil EU utmeisle og vedta en samlet politikk. 




De geopolitiske endringene i nordområdene og klimaendringene som vil endre forutsetningene for menneskelig aktivitet i Arktis, får mange aktører til å rette blikket nordover. Fra norsk side skal vi sikre at de politiske og rettslige styringsinstrumentene for Arktis styrkes, og ikke svekkes, ved denne utviklingen, og at de arktiske kyststatenes interesser ivaretas. Regjeringen mener det er grunnleggende riktig – og i tråd med norske interesser – å trekke EU tettere inn i det arktiske arbeidet på en konstruktiv måte. Vi hilser derfor kommisjonens melding velkommen. 




Samtidig må vi holde fast ved at havretten gjelder i Polhavet, slik de arktiske kyststatene fastslo i Ilulissat på Grønland for et år siden. Mens Europakommisjonen legger en tilsvarende tilnærming til grunn i sin meddelelse om Arktis, ønsker Europaparlamentet en egen traktat for Arktis. 




Regjeringen mener en slik traktat, dersom man med det mener et alternativ til den eksisterende rettslige orden, ville svekke det eksisterende folkerettslige regimet for de nordlige havområdene. Vi har derfor gjort vårt syn kjent i utstrakte kontakter med Europaparlamentet, kommisjonen og flere EU-land. Her er de fem arktiske kyststatene og samtlige medlemmer av Arktisk Råd enige. 




I tillegg vil Norge arbeide for at USA og Russland slutter seg til internasjonale miljøkonvensjoner, og bidrar til effektiv implementering av disse for å fremme bærekraftig utvikling i Arktis. Regjeringen vil også, som EU, videreutvikle aktuelle miljøvernavtaler for tilpasning til arktiske forhold. 




EUs fokusering mot nord og øst sammenfaller med framtredende roller for flere nordiske land. Medlemslandene har, på rotasjonsbasis, tidvis formannskapet i de regionale rådene. Norge har nettopp avsluttet sitt formannskap i Arktisk Råd og gitt stafettpinnen videre til Danmark. Deretter, om to år, overtar Sverige. Norge, Danmark og Sverige legger til grunn et felles nordisk arbeidsprogram for seks år med våre lands formannskap. Sverige tar over formannskapet i Barentsrådet i oktober, og Danmark leder Østersjørådet fram til 1. juli i år, da Norge overtar. Til høsten har Sverige formannskapet i EU, mens Danmark vil arrangere klimatoppmøtet i desember. 




Et slikt bredt sammenfall gir de nordiske land gode muligheter for et samlet, sterkt engasjement og for å sette det nordlige Europa på kartet. Regjeringen har vært seg bevisst dette nordiske potensialet for å sette dagsorden. 




Vi ser allerede at interessen for nordområdene og Arktis har økt betydelig i hele Europa. Vi ser også at interessen øker for hvordan samarbeidet mellom Europa og Russland gis et innhold i disse organene. EU, EØS-landene og Russland har innenfor rammen av Den nordlige dimensjon allerede utviklet partnerskapsavtaler innen helse og miljø. Et partnerskap for transport og logistikk vil bli iverksatt fra 2010, og arbeidet med et forslag til kulturpartnerskap er i gang. Videre ser vi at de regionale strukturene og det grenseoverskridende samarbeidet i Nord-Europa brukes som inspirasjon for andre regionale samarbeidsordninger lenger sør. Det er bra. 




Sverige har allerede signalisert at EUs østersjøstrategi vil være blant de prioriterte områdene for det svenske EU-formannskapet høsten 2009. For Norge – som EØS-land, skipsfartsnasjon og forvalter av marine ressurser, og som deltaker i eksisterende tiltak for å bekjempe organisert kriminalitet – vil denne strategien ha betydning. 




Det svenske EU-formannskapet vil også få en sentral rolle i oppstarten av Det østlige partnerskap, som offisielt skal lanseres 7. mai. Formålet med partnerskapet er å redusere den politiske og økonomiske kløften mellom medlemsland og ikke-medlemsland i øst. 




Seks land er invitert til å delta: Armenia, Aserbajdsjan, Hviterussland, Georgia, Moldova og Ukraina. Bilateralt vil EU arbeide for å få i stand frihandelsavtaler med hvert land. Multilateralt vil fokuseringen være på demokrati og godt styresett, økonomisk integrasjon, energisikkerhet og folk-til-folk-samarbeid. 




Veien mot lanseringen denne uken har vært vanskelig. Georgia-krisen i fjor skapte usikkerhet om Russlands videre kurs. Den økonomiske krisen kompliserer finansieringen av tiltak. Medlemskapsutsiktene for partnerlandene er også et stridstema. Samtidig er det en erkjennelse i EU av at man trenger en visjon for den framtidige utviklingen av området som ligger mellom EU og Russland. Dette er også en del av Norges nærområde. Vi har derfor uttrykt interesse for tilknytning til dette partnerskapet. 




La meg her, under omtalen av det regionale samarbeidet i nord, også omtale en åpenbar problemsak i forholdet til EU: det forestående vedtaket om forbud mot handel med selprodukter. Norge har jobbet iherdig og på mange plan for å forhindre et slikt vedtak – som vi mener rokker ved kjerneprinsippene ved bærekraftig forvaltning. Vi har ikke stått alene, vi har bl.a. samarbeidet tett med andre nordiske land. Jeg vil særlig berømme Stortingets representanter for den innsats som er lagt ned for å få gjennomslag for vårt syn i ulike parlamentariske organer. 




Vi må imidlertid konstatere at vi ikke har lyktes. Det er en merkbar avstand mellom utsynet hos beslutningstakerne på kontinentet og den virkeligheten kyst- og havressursnasjonen Norge opplever. Vi beklager dette, og vi har gjort det klart overfor EU. Jeg har likeledes varslet EUs handelskommissær om at Norge – dersom et omfattende forbud i EU vedtas – vil vurdere å bringe denne saken inn for WTO. 




Jeg har vært inne på de nordiske landenes framtredende rolle. I den forbindelse vil jeg her vise til at Thorvald Stoltenberg i juni 2008 fikk i oppdrag fra de nordiske utenriksministrene å lage en rapport med dristige og langsiktige forslag til styrking av vårt utenrikspolitiske og sikkerhetspolitiske samarbeid. Rapporten ble lagt fram i Oslo 9. februar i år. Mine kolleger og jeg vurderer nå oppfølgingen av rapporten, i første omgang fram mot neste nordiske utenriksministermøte i Reykjavik den 9. juni. 




Rapporten er godt mottatt i de nordiske landene, og samarbeidet er satt på den offentlige dagsordenen. Rapportens 13 ulike forslag er utformet med tanke på alle landene, men to eller flere land kan gjerne innlede samarbeid seg imellom. Det er naturlig at det er ulik vektlegging i de ulike hovedstedene. Forslagene kan gi grunnlag for politiske prosesser og nytenkning, og de kan stimulere til tiltak som ikke er omtalt i rapporten. Det er også viktig å bygge på eksisterende samarbeid der det er mulig. 




Uten å forskuttere landenes behandling av rapportens forslag ser jeg for meg en god utvikling i nordisk militært samarbeid, et styrket samarbeid mellom de nordiske utenrikstjenestene og et økt samarbeid når det gjelder datasikkerhet. For Norge er det også naturlig å ta forslag om havovervåkning videre med våre naboer og partnere. 




Forslaget om en nordisk solidaritetserklæring vil kreve nøye vurdering og kan ta noe tid å utvikle. Eventuelle økonomiske konsekvenser ved gjennomføring av forslagene vil på vanlig måte bli vurdert i de ordinære budsjettprosessene. For øvrig går jeg ut fra at rapporten vil bli debattert under Nordisk Råds sesjon til høsten. 




Som en følge av det europeiske samarbeidet står alle borgere i EØS-området fritt til å reise og oppholde seg i andre europeiske land. Men mange mennesker fra andre verdensdeler kommer hit fordi de føler seg tvunget til det. Asylsøkere må garanteres rettferdig behandling i hele Europa. Derfor foreslår EU å utvikle et felles europeisk asylsystem. Som ledd i denne utviklingen foreslo Europakommisjonen i februar å opprette et europeisk støttekontor på asylfeltet. Støttekontoret skal legge til rette for, koordinere og styrke samarbeidet mellom medlemslandene på asylfeltet. En viktig målsetting er å sikre en mer enhetlig asylpraksis innenfor EU. 




Schengensamarbeidet innebærer et felles reisefrihetsområde uten indre grensekontroll i Europa. Våre nabolands praksis på asylområdet har betydning for hvor mange personer som søker asyl i Norge. Vi ønsker å være med i EU-landenes diskusjoner om asylpraksis og retningslinjer. Det er også avgjørende for Norge at asylpraksis i de land vi samarbeider med, er i samsvar med internasjonale standarder. Det sikrer at vi trygt kan returnere asylsøkere til andre europeiske land uten fare for å handle i strid med grunnleggende rettigheter. 




I forslaget fra kommisjonen åpnes det for at land som Norge, som har andre avtaler med EU på asylfeltet, skal kunne inngå en samarbeidsavtale om tilknytning til asylkontoret. Regjeringen mener det er viktig å delta her. Vi er derfor i ferd med å etablere en dialog med kommisjonen om en norsk tilknytning. 




La meg så omtale noen av de mest aktuelle sakene i EØS-samarbeidet. 




Jeg har allerede nevnt at EU-landene i desember 2008 ble enige om en ambisiøs klima- og energipakke. Beslutningene som pakken omfatter, vil være et viktig bidrag til klimatoppmøtet i København i desember. Det tas sikte på at sentrale deler av klima- og energipakken innlemmes i EØS-avtalen. Det pågår nå en prosess med å utarbeide norske posisjoner og behov for tilpasninger. Tiltakene må gjennomføres på en kostnadseffektiv måte, og vi må ha nasjonal handlingsfrihet for å lykkes i vår egen klimapolitikk. Vi har en god dialog med kommisjonen med sikte på å ivareta norske interesser i denne prosessen. 




En annen sak som har skapt mye oppmerksomhet den siste tiden, er EUs forslag til nytt direktiv om forbrukerrettigheter. Norge har i dag mulighet til å gi bedre forbrukerrettigheter enn minimumskravene i EU-direktivene. I forslaget til nytt direktiv foreslår kommisjonen en totalharmonisering. Dette innebærer at man i nasjonal rett ikke kan ha regler som fraviker direktivets regler, og heller ikke regler – på de områder direktivet harmoniserer – som går lenger i å beskytte forbrukerne. Det er betydelige uklarheter knyttet til direktivets virkeområde, som kommisjonen og rådet nå søker å få avklart, og derfor også til virkningen av totalharmoniseringen. 




Vårt utgangspunkt er at forbrukerrettighetene etter norsk rett skal opprettholdes samlet sett. Regjeringen bruker derfor alle tilgjengelige kanaler for å endre dette forslaget. Sammen med de andre EØS/EFTA-landene har vi utarbeidet en felles uttalelse som gir uttrykk for skepsis til totalharmonisering. Vi har også gode alliansepartnere blant nordiske kolleger og i sentrale EU-land. Jeg har derfor tro på at direktivet vil bli endret i positiv retning. 




EØS-avtalens artikkel 19 forplikter avtalepartene hvert annet år til å gjennomgå vilkårene for handelen med basis landbruksvarer med sikte på en gradvis liberalisering. Gjennomgangen skal skje innenfor rammen av nasjonal landbrukspolitikk og være gjensidig fordelaktig. I de siste årene har EU vært kritisk til hva som fra EUs side oppleves som en restriktiv norsk holdning til å åpne for økt import av landbruksprodukter. Vi respekterer selvfølgelig de forpliktelser som er nedfelt i artikkel 19. Vi startet derfor for en tid tilbake forhandlinger med EU om en ny artikkel 19-avtale. Forhandlingene har vært vanskelige, og det vil fortsatt gå noe tid før vi kan sette sluttstrek. 




Sentralt i EØS-samarbeidet står samarbeidet med EU om forskning, gjennom EUs rammeprogrammer. Regjeringen la nylig fram en ny forskningsmelding – Klima for forskning. I meldingen står de globale utfordringene vi ser innenfor helse, klima og energi, sentralt. Dette er utfordringer som ikke kan bekjempes uten omfattende internasjonalt samarbeid. For vår del gjelder det særlig samarbeid med våre europeiske partnere. 




Siden EØS-avtalen trådte i kraft for 15 år siden, har Norge bidratt til å redusere sosiale og økonomiske ulikheter i EØS-området. Det foreligger ikke en juridisk forpliktelse til dette, men vi ønsker å bidra for å skape et solidarisk og trygt Europa. Dette er også viktig i en tid da mange frykter at krisen i verdensøkonomien skal sette utviklingen tilbake – 20 år etter murens fall. Det er i vår interesse, så vel som i en alleuropeisk interesse. 




De nåværende EØS-finansieringsordningene utløp 30. april. Vi er i sluttfasen av forhandlingene om nye bidrag for perioden 2009–2014. Forhandlingene har dreid seg om nivået på framtidige bidrag, hvilke land som skal motta pengene, hva pengene skal brukes til og hvordan de skal forvaltes. Vår holdning er at en betydelig del av midlene må gå til miljø- og klimatiltak, støtte til det sivile samfunn, forskning, teknologiutvikling, innovasjon og sosial dialog. Norge har foreslått å sette av en andel til karbonfangst og -lagring. Vi har også foreslått et eget fond som fremmer et anstendig arbeidsliv og trepartssamarbeid i de «nye» EU-landene. 




Vi forhandler fortsatt for å få på plass tilfredsstillende formuleringer om partnerskap og videreutvikling av vårt bilaterale samarbeid med mottakerlandene. I samsvar med EUs egne prinsipper for god forvaltning krever vi å delta i utformingen av mål og profil for programmene i en ny ordning. 




Etter siste EØS-utvidelse har EØS/EFTA-landenes samlede bidrag vært på 293,4 mill. euro pr. år. Kommisjonen har krevd en vesentlig økning av dette beløpet. Vi har stått fast på at dagens bidrag er betydelig og sjenerøst. Videre mener vi at våre finansielle bidrag må ses i sammenheng med et tilfredsstillende resultat av de parallelle drøftingene om markedsadgang for fisk. 




De nye EU-landene har nå erfaring både med EU-finansiering og med EØS-midler. Landene er engasjert i arbeidet på EU-siden. Det er positivt, men det gjør også forhandlingene mer kompliserte. Løsningene i forhandlingene må ligge i å finne fram til en samlet pakke som alle parter kan akseptere. Regjeringen vil holde Stortingets organer løpende orientert om disse forhandlingene. 




Handlingsplanen i St.meld. nr. 23 for 2005–2006, som ble framlagt for Stortinget i juni 2006, fastla nærmere målsettinger for hvordan Regjeringen mer offensivt skal ivareta norske interesser overfor EU. 




St.meld. nr. 23 utgjør Regjeringens og forvaltningens styringsredskap i arbeidet med EU/EØS-saker. Målsettingene i meldingen er fulgt opp på en systematisk måte gjennom en egen plan med til sammen 96 tiltak. Så godt som alle tiltakene er i dag gjennomført eller under gjennomføring. Jeg vil her særlig understreke styrket kommunikasjon med Stortinget, både i plenum og i Europautvalget. Andre spesielt viktige tiltak har vært koordinering innenfor de ulike fagfeltene, gjennomgang av bilateralt samarbeid, styrket kontakt med EU-institusjonene og vurdering av erfaringene med norske nasjonale eksperter. 




Europaportalen på regjeringen.no er blitt oppdatert og forbedret høsten 2008. EØS-notatbasen ble også offentliggjort høsten 2008. Det er for 2009 bevilget 5,3 mill. kr til informasjonstiltak om europeisk samarbeid. Målet er å styrke kunnskapen om Europa i det norske samfunnet, stimulere til informert debatt samt å oppmuntre til nettverksbygging i Europa. Regjeringen er opptatt av god spredning av midlene mellom ulike interessegrupper, temaer og når det gjelder geografisk tilhørighet. Vi mottar samlede søknader for mer enn 20 mill. kr, så interessen er stor. 




For å oppnå tydelige prioriteringer, fokusering og bedret samordning utarbeides det årlige arbeidsprogrammer om EØS-, utenriks- og sikkerhetspolitikk samt justis- og innenrikspolitikk. Hvert departement skal ha en egen strategisk plan for sitt arbeid overfor EU. 14 slike planer er nå ferdigstilt og offentliggjort. En ny omfattende håndbok i EU- og EØS-arbeid ble tilgjengelig i januar i år. Denne gir en oppdatert og god innføring i Norges arbeid med EU. 




Saker som er spesielt viktige for norske interesser og verdier, må fremmes overfor riktige instanser på riktige tidspunkter. I denne sammenheng har vi fått merke at Europaparlamentet har fått en stadig større innflytelse på utformingen av EUs politikk. Parlamentets myndighet vil bli ytterligere økt dersom Lisboa-traktaten trer i kraft. I arbeidet med å fremme norske interesser overfor EU må alle berørte norske instanser bidra. I forhold til Europaparlamentet kan ikke bare Regjeringen, men også Stortinget og de politiske partiene spille en viktig rolle. 




Regjeringen ønsker økt åpenhet og bred dialog om europaspørsmål i det norske samfunn. Det er viktig at ulike myndighetsnivåer og alle deler av samfunnet engasjerer seg i slike spørsmål. Hvert år har vi gjennomført en rekke faste europafora med deltakelse fra bl.a. frivillige organisasjoner, forskningsmiljøer, arbeidslivets parter og regionale og lokale myndigheter. Den årlige europakonferansen samlet i fjor nesten 600 tilhørere. Årets konferanse senere denne måneden bør også vekke bred interesse. 




Til sist: Regjeringen slår fast i St.meld. nr. 15 for 2008–2009, Interesser, ansvar og muligheter. Hovedlinjer i norsk utenrikspolitikk, at Norge er tett sammenvevd med Europa; ja, våre nære bånd til europeiske land og EU går som en rød tråd gjennom denne meldingen. Saksområder som det tidligere ble arbeidet med på nasjonalt nivå, er blitt europeisert, og utforming av politikk og regelverk skjer stadig oftere i en europeisk ramme. Dette påvirker i vesentlig grad norsk politikk og regelverksutforming. Selv om den økonomiske krisen utfordrer både EU-landene og fellesskapsinstitusjonene, gjør ikke det europeisk samarbeid mindre viktig. 




Kenneth Svendsen hadde her overtatt presidentplassen. 




 Presidenten vil foreslå at utenriksministerens redegjørelse om viktige EU- og EØS-saker legges ut for behandling i et senere møte. – Ingen innvendinger er kommet mot presidentens forslag, og det anses vedtatt. 





                    
                    
                    

 Etter ønske fra utenrikskomiteen vil presidenten foreslå at lengste taletid for
                  innlegg fra hovedtalerne fra hver partigruppe og medlemmer av Regjeringen settes
                  til 10 minutter og for øvrige talere til 5 minutter. 

Videre vil presidenten foreslå at det blir gitt anledning til replikkordskifte på
                  inntil tre replikker med svar etter innlegg fra hovedtalerne fra hver partigruppe
                  og fem replikker med svar etter innlegg fra medlemmer av Regjeringen. 

– Det anses vedtatt. 

 (ordfører for saken): Det er en utopi å tro at fattigdom kan bekjempes uten
                  næringslivets medvirkning. Dette sitatet er hentet fra Kofi Annan, og jeg synes
                  det er en glimrende måte å begynne denne debatten med nettopp det at næringslivet
                  er nødt til å være en del av løsningen på de globale utfordringer vi står overfor.
                  Det er også utgangspunktet for stortingsmeldingen vi behandler i dag – et positivt
                  syn på næringslivets mulighet til å bidra til utvikling i fattige land. 

Det å opptre samfunnsansvarlig handler ikke bare om å følge lov og rett, f.eks.
                  ikke å drive med korrupsjon eller hvitvasking eller å underbetale arbeidere. Det
                  handler heller ikke om å gi en liten del av overskuddet sitt til veldedighet. For
                  eksempel er det ikke slik at bedrifter som raserer regnskogen, men kjøper
                  skolebøker til barna som bor der, ikke er samfunnsansvarlige. Verden går ikke
                  framover ved at vi unngår å bryte lover og normer. Verden går heller ikke framover
                  ved at vi kjøper oss fri med milde gaver. Verden går kun framover ved hjelp av
                  bedrifter som forstår at de er avhengige av et levedyktig, bærekraftig samfunn, og
                  som bidrar til å bygge slike samfunn. 

De bedriftene som tar sitt samfunnsansvar på alvor, er de bedriftene som er
                  opptatt av at hele virksomheten skal sette et positivt fotavtrykk etter seg. Det
                  er næringslivsledere som forstår at næringslivet ikke kan lykkes i samfunn som
                  mislykkes. I praksis betyr det å forstå hvordan vår tids største utfordringer –
                  klimaendringer, vannmangel, pandemier, migrasjon, fattigdom og korrupsjon –
                  påvirker bedriften, hvordan de truer bedriften, og hvordan bedriften kan være en
                  del av løsningen på problemene. De som er virkelig gode på samfunnsansvar, gjør
                  det til et konkurransefortrinn. Derfor er det også så veldig gledelig å se at
                  stadig flere bedrifter innser at de ikke kan operere i et vakuum uten å forstå og
                  ta hensyn til verden rundt seg. Selv om dette er den første stortingsmeldingen vi
                  fremmer om temaet, betyr ikke det at dette er nytt for dem det gjelder, altså
                  bedriftene. Og Norge har veldig mange store bedrifter som er ledende når det
                  gjelder samfunnsansvar, og norske arbeidstaker- og arbeidsgiverorganisasjoner og
                  sivilsamfunn har jobbet lenge med tematikken. 

Vi har vaktbikkjer her hjemme som utrettelig har debattert og tvunget både
                  bedrifter og politikere til å sette samfunnsansvar på dagsordenen. Myndighetene
                  har også vært på banen en god stund, men nå er det første gang vi samler innsatsen
                  som har blitt gjort, sammen med forslag til nye tiltak og visjoner for hvor vi vil
                  på et og samme sted, nettopp i denne meldingen. Det har bidratt til – og vil
                  forhåpentligvis fortsette å bidra til – økt debatt om oppmerksomhet omkring
                  temaet. Det er også gledelig med tilbakemeldinger om at folk synes at meldingen er
                  en veldig god ABC, et slags oppslagsverk for dem som ønsker å jobbe seriøst med
                  samfunnsansvar. Meldingen legger et godt grunnlag for hvordan vi som myndigheter
                  skal bidra til arbeidet med et mer samfunnsansvarlig næringsliv framover. 

Myndighetene har flere roller å spille. Vi er lovgiver, vi er ofte eier, investor,
                  innkjøper, tilrettelegger og partner. Derfor er det også viktig at vi i denne
                  meldingen skisserer hvordan myndighetene skal utøve og tilrettelegge for
                  samfunnsansvaret i alle disse ulike rollene. Det er en selvfølge at staten går
                  foran, f.eks. gjennom at vi sørger for at forventninger om samfunnsansvarlig
                  oppførsel blir tydelig kommunisert og fulgt opp i bedrifter der staten er inne som
                  eier og nettopp har makt til å gjøre noe med det. Vi skal bruke de verktøyene det
                  aktive eierskapet gir oss, til å sørge for at norske statlige bedrifter går foran.
                  Så skal vi gjennom en rekke tiltak stimulere til økt bevissthet rundt
                  samfunnsansvar generelt sett i alt næringsliv. Vi innfører også utvidet
                  rapporteringskrav i regnskapsloven, slik at også bedrifter skal begynne å
                  rapportere om samfunnsansvar. 

Vi tror at å pålegge bedrifter å vurdere sin egen virksomhet også langs denne
                  dimensjonen, vil stimulere til at flere bedrifter blir bevisste på hvilke temaer
                  innenfor samfunnsansvar som er relevante for deres virksomhet, og derav kan de
                  identifisere utfordringer og muligheter og skape endring. Det vil også bli enklere
                  for sivilsamfunn og enkeltpersoner å få tak i informasjon og oversikt over hvordan
                  norske selskaper forvalter sitt samfunnsansvar. 

Jeg er glad for at hele komiteen er enig i at når det nå skal utarbeides slike nye
                  rapporteringskrav, må det gjøres på en måte som faktisk bidrar til å skape
                  utvikling i bedriftene, og at ikke rapportering blir et mål i seg selv og en
                  ekstra papirbyrde for bedriftene. Derfor ber vi også i merknadene Regjeringen se
                  f.eks. til Danmark og til Storbritannia, der det er innført slike
                  rapporteringskrav som er kvalitative, og som utfordrer bedriftene til å vurdere
                  sin egen virksomhet. 

Det er dessverre ikke slik at alle bedrifter oppfører seg. Vi har altfor mange
                  grelle eksempler på at menneskerettigheter krenkes, miljøet ødelegges, og at
                  fattige land blir enda fattigere fordi mektig næringsliv bidrar til f.eks. å
                  opprettholde korrupte tradisjoner og underbetale arbeidere. Dette kan ikke løses
                  over natta. Men vi skal bidra til økt åpenhet. Bedrifter som bryter slike normer,
                  skal få færre steder å gjemme seg, og organisasjoner som kjemper for
                  menneskerettigheter og miljø, skal få kanaler til å bringe sin kritikk og sine
                  bekymringer opp og fram. Derfor legger vi også opp til å styrke OECDs
                  kontaktpunkt. Vi skal legge bedre til rette for å adressere norske bedrifters
                  brudd på OECDs retningslinjer. Vi skal også utrede om det er hensiktsmessig med et
                  eget ombud for samfunnsansvar, slik mange organisasjoner har tatt til orde for i
                  våre høringsrunder. Når vi nå ber Regjeringen om å se nærmere på det forslaget, er
                  det et uttrykk for at vi i Stortinget er lydhøre, og at vi faktisk er opptatt av
                  de gode innspillene vi har fått i høringsrundene. Dette er interessant å se
                  nærmere på, og det skal vi gjøre, men vi har ennå ikke konkludert. 

Noen mener at finanskrisen gjør at samfunnsansvar må nedprioriteres i
                  næringslivet. Tvert imot, vil jeg si. Det er nå vi trenger å intensivere arbeidet
                  med samfunnsansvar, og det er minst to grunner til det. For det første er det sånn
                  at det er i krisetider menneskerettighetene er mest utsatt og miljøet får lide på
                  kortsiktighetens alter. Da er det vårt ansvar som myndigheter å gjøre det vi kan
                  for å bidra til å sikre at det til tross for vanskelige tider, opprettholdes en
                  respekt for grunnleggende normer, for menneskerettigheter og miljø. Det andre er
                  at store deler av næringslivet nå er i en slags tillitskrise, og samfunnets tillit
                  til bedrifter og bedriftsledere er sterkt svekket i kjølvannet av finanskrisen.
                  Den tilliten kan ikke gjenvinnes uten at man sakte, men sikkert viser seg tilliten
                  verdig som ansvarlige og langsiktige aktører som tar hensyn til samfunnets
                  interesser. 

Vi har en visjon om sterkere globale rammer for næringslivets samfunnsansvar.
                  Derfor skal vi jobbe for globale rammeverk og retningslinjer for bedrifters
                  menneskerettighetsansvar, slik som det nå arbeides i FN-systemet under ledelse av
                  spesialrepresentant John Ruggie. Det er et mål å få på plass sterke og konkrete
                  rammer som fremmer økt samfunnsansvar og åpenhet i næringslivet globalt. Norge vil
                  derfor være en pådriver i dette arbeidet på den internasjonale arena, framfor å
                  innføre særnorske regler som kun vil gjelde for norske bedrifter. FNs
                  spesialrepresentant Ruggie leder et viktig arbeid og en banebrytende prosess på
                  dette området. I april i fjor kom Ruggie med en rapport til
                  Menneskerettighetsrådet. Rapporten fastslår tre udelelige prinsipper: Staten har
                  ansvaret for å beskytte mot menneskerettighetsbrudd begått av tredjeparter,
                  næringslivet har ansvaret for å respektere menneskerettighetene i land hvor de
                  opererer, og det er et behov for å etablere mer effektive systemer for erstatning
                  der brudd skjer. Norge har allerede støttet dette arbeidet i lang tid, og vi slår
                  i meldingen fast at det skal vi fortsette å gjøre med økt innsats. Her skal vi ha
                  ambisjoner. Vi kan, hvis vi vil, bidra på dette området, som vi gjorde, og hvor vi
                  var ledende, i arbeidet med forbudet mot klasevåpen. Den prosessen viste at vi kan
                  være pådriver, og at vi kan lykkes. 

På 70-årsdagen til Gro Harlem Brundtland sa Hillary Clinton i en videohilsen til
                  Gro på Arbeiderpartiets landsmøte at hun var imponert over Norges evne til å
                  «punch above its weight». Når det gjelder næringsliv og menneskerettigheter, kan
                  vi nok en gang bevise at hun har rett. 

Vi forventer mer av næringslivet enn at det ikke bryter lover, at det ikke bryter
                  menneskerettigheter, at det ikke ødelegger kloden. Denne regjeringen er også
                  tydelig på at vi stiller krav til næringslivet, at vi har forventninger – men
                  først og fremst er vi også tydelige på at verdens fattigste og klodens framtid
                  trenger at bedriftenes kunnskap og ressurser bidrar til å skape en bedre framtid.
                  Denne stortingsmeldingen er en god start på et intensivert arbeid med å fremme et
                  samfunnsansvar også fra myndighetenes side. 

 De aller fleste norske bedrifter tar i dag samfunnsansvar på alvor i sin daglige
                  virksomhet. Dette kan selvfølgelig skyldes at deres oppførsel i større grad enn
                  tidligere er gjenstand både for medienes søkelys og for debatt i det offentlige
                  rom. Men jeg tror allikevel at det stadig oftere skyldes at bedriftene selv ser
                  seg tjent med å opptre på en ordentlig og ryddig måte, også på den internasjonale
                  arena. Det er imidlertid avgjørende at man under arbeidet med å fokusere på og
                  fremme holdninger for et større bedriftsengasjement med hensyn til samfunnsansvar
                  ikke går inn for særnorske reguleringer og regler som kan gi norske bedrifter
                  konkurranseulemper. Det er viktig å understreke, som det også gjøres i
                  stortingsmeldingen, at samfunnsansvar defineres som det bedriftene gjør på
                  frivillig basis, utover det å overholde eksisterende lover og regler i det land
                  man opererer i. 

En enstemmig komité har sluttet seg til meldingens syn at ivaretakelse av
                  menneskerettigheter, respekt for grunnleggende arbeidstakerrettigheter og
                  anstendige arbeidsvilkår, miljøhensyn, bekjempelse av korrupsjon og størst mulig
                  åpenhet er selvfølgelig for bedrifter når de skal ivareta sitt samfunnsansvar i
                  internasjonal virksomhet. Det er svært positivt å se at mange bedrifter som
                  virkelig tar sitt samfunnsansvar på alvor, forsøker så godt de kan å forholde seg
                  til lokale utfordringer og bestreber seg på å sette et så positivt fotavtrykk som
                  mulig i de land de opererer i – og at de ser verdien av dette, både på kort og på
                  lang sikt. 

Det er særdeles positivt at en enstemmig komité slår klinkende klart fast at
                  næringslivets investeringer i utviklingsland, sammen med økt handel, er en
                  forutsetning for utvikling og fattigdomsbekjempelse når dette gjøres på en
                  forsvarlig måte. Globaliseringen vi har hatt gjennom mange år, har løftet
                  milliarder av mennesker ut av fattigdom. En fri og åpen verdenshandel med åpne
                  økonomier og frie foretak hvor grunnleggende menneskerettigheter ble respektert,
                  er viktige forklaringer på både teknologiske framskritt og reduksjon av fattigdom. 

Stortingsmeldingen vi i dag behandler, definerer samfunnsansvar som det bedriftene
                  gjør på frivillig basis, utover å overholde lover og regler. Regjeringens egne
                  forslag om utvidet opplysningsplikt, om etiske retningslinjer og samfunnsansvar i
                  regnskapsloven harmoniserer imidlertid svært dårlig med denne frivilligheten.
                  Norske bedrifter har pr. i dag mer enn nok å gjøre med å tilfredsstille
                  informasjonskrav i offentlige lover og forskrifter, og bruker betydelige ressurser
                  på dette arbeidet. Nye pålegg om rapporteringer vil ytterligere forverre denne
                  situasjonen og kan også ha betydelige konkurransevridende effekter for norske
                  engasjementer i konkurranseutsatte næringer internasjonalt. Dette kan igjen
                  medføre at norske bedrifter blir utkonkurrert av bedrifter fra andre land med
                  langt lavere standarder på dette området, og gjøre at de gode intensjonene virker
                  stikk i strid med selve hensikten. 

Det er viktig at man har en mest mulig realistisk tilnærming til hvordan det kan
                  være mulig å få en mer internasjonal forståelse av bedriftenes samfunnsansvar
                  globalt. Vi deler grunntanken bak ILOs kjernekonvensjoner, men mener at
                  utviklingslandene utover dette må sikres tilstrekkelig politisk handlingsrom til å
                  differensiere i forhold til lønnsvilkår basert på de respektive lands
                  utviklingsnivå. I de fattigste u-landene er det et stort behov for store
                  investeringer. Omfattende krav til lønnsvilkår vil kunne medføre at investeringene
                  uteblir, og landene går dermed glipp av en positiv økonomisk utvikling. Også på
                  dette området kan de gode intensjonene dessverre virke stikk i strid med
                  hensikten, noe vi må ta inn over oss og være klar over. 

Jeg er tilfreds med at man tverrpolitisk er opptatt av at bedriftene skal være seg
                  sitt samfunnsansvar bevisst, spesielt når man opptrer internasjonalt. Det er
                  imidlertid noe ulike tilnærminger til hvordan man på en best mulig måte kan
                  bevisstgjøre norske bedrifter i denne sammenheng. Det er vår oppfatning at dette
                  best vil oppnås på en frivillig måte uten egne norske lover, reguleringer,
                  rapporteringskrav og andre konkurransehemmende tiltak, som dessverre ofte vil
                  utestenge norske bedrifter mange steder og sørge for at bedrifter fra andre land
                  uten et slikt ansvar overtar. Dette er verken vi eller utviklingslandene tjent
                  med. 

 Høyre er glad for den økte oppmerksomheten om næringslivets samfunnsansvar og ser
                  på Regjeringens stortingsmelding som grunnlag for en nyttig diskusjon. 

Det er viktig å være klar over næringslivets primære ansvar overfor aksjonærer og
                  eiere. Vi er derfor glad for at meldingen legger vekt på næringslivets frivillige
                  arbeid med samfunnsansvar, og at Regjeringen vektlegger internasjonal påvirkning
                  framfor nasjonale særregler. Høyre er grunnleggende positiv til en fri og åpen
                  verdenshandel, og mener at også norske bedrifter bidrar vesentlig til å løfte
                  andre land og folk ut av fattigdom. 

Høyre er skeptisk til å utvide rapporteringsplikten til også å omfatte
                  samfunnsansvar. Rapporteringen er i dag egnet til å dekke dette behovet, og vi
                  ønsker ikke å pålegge bedriftene flere oppgaver. 

 Jeg vil takke utenriksministeren og Regjeringa for å ha lagt fram en melding som
                  har ført til en debatt på et svært viktig felt. Forhåpentligvis vil denne
                  offentlige debatten fortsette, for det trengs, særlig i kjølvannet av finanskrisa.
                  Oppgjøret med markedsfundamentalismen og rovdyrkapitalismen her heime vil vise at
                  det er behov for enda mer offensive tiltak, og at gode tiltak videreutvikles. For
                  det er sant som Regjeringa sier, at bedriftene påvirker samfunnsutviklinga der de
                  opererer. Denne meldinga er derfor, som også saksordføreren understreket, en svært
                  god start på et offensivt arbeid. 

Videre vil jeg takke saksordføreren, Anette Trettebergstuen, for det arbeidet hun
                  har gjort, og for et veldig klart og bra innlegg her i salen. Sammen med komiteen
                  har hun bidratt til å videreutvikle meldinga, bl.a. ved å reise spørsmålet om
                  behovet for å utrede en ombudsordning, slik mange i sivilsamfunnet har tatt til
                  orde for. 

Og ikke minst bør Stortinget takke et våkent og utålmodig sivilsamfunn, som
                  gjennom flere år har etterlyst tiltak og fungert som vaktbikkje. Det var f.eks.
                  Forum for utvikling og miljø som fikk fram at Aker Kværner tjente penger på å
                  bidra til menneskerettighetsbrudd på Guantanamo. De rapporterte dette til UDs
                  etiske råd, som tok det alvorlig og pekte på behovet for bedre retningslinjer for
                  næringslivets internasjonale investeringer. Dette har også vært tema for flere av
                  Erling Borgens dokumentarer, bl.a. i «Et lite stykke Norge». Det viser også hvor
                  viktig det er at media er på banen i denne sammenhengen. Mange norske bedrifter er
                  investorer som fører til mer anstendighet og mindre fattigdom, men en kan ikke se
                  bort fra at det finnes bedrifter som tjener penger på å bidra til brudd på
                  menneskerettigheter, og på at fattige arbeidere uten lovbeskyttelse ofrer liv og
                  helse for at bedriften skal kunne ta ut kortsiktig profitt eller tjene penger på
                  naturødeleggelser. Kanskje sitter vertslandet eller lokalsamfunnet igjen med de
                  sosiale og miljømessige kostnadene. Vi har, som saksordføreren sa, en del grelle
                  eksempler på at det skjer. Det er derfor denne meldinga er nødvendig, og det er
                  derfor den må følges videre opp med offensive tiltak i det videre arbeidet. 

Et sterkt sivilsamfunn inkludert en sterk fagbevegelse med kunnskap og vilje til å
                  reise debattene er en forutsetning for videreutvikling. Det gjelder her i Norge,
                  og det gjelder ikke minst i utviklingsland. Derfor er det viktig å bruke
                  utviklingsmidler for å styrke sivilsamfunnet og å støtte tøffe og modige
                  organisasjoner og fagbevegelse i land der dette er kontroversielt. Og så er det
                  viktig at vi følger opp ILOs arbeid og ILOs kjernekonvensjoner. Jeg vil da gi ros
                  til Utenriksdepartementet og til utenriksministeren, som arrangerte seminaret om
                  et anstendig arbeidsliv før jul. 

Jeg er sikker på at det gjøres mye godt arbeid i mange bedrifter. Jeg har lyst til
                  å nevne spesielt én bedrift, Storebrand, som gjennom mange år har vært offensiv og
                  samfunnsbevisst og dermed et eksempel som andre bedrifter kan strekke seg etter.
                  Og så vil jeg vise til at NHO i flere år har vært tydelig på at det trengs etiske
                  retningslinjer for dette arbeidet. 

Et sterkere næringsliv og mer handel er en forutsetning for at land skal kunne
                  komme seg ut av fattigdommen og få til en utvikling som tjener befolkninga i
                  landet. Og så er det som saksordføreren sa: Dette er tonen i denne meldinga. Men
                  det er ikke en tilstrekkelig forutsetning. Investerings- og handelsregimer må ikke
                  ta fra fattige land det politiske handlingsrommet som Norge hadde da vi tok steget
                  fra å være et fattig land til å bli et av verdens rikeste land. Dette innebærer
                  retten til å beskytte eget næringsliv og råderett over egne ressurser. Derfor er
                  det bra at Norge bidrar med utviklingsmidler for å reforhandle kontrakter med
                  multinasjonale selskap, som f.eks. driver med kopperutvinning i Zambia, og at
                  Norge deltar i EIT, som jobber for større åpenhet rundt utvinningsindustrien.
                  Derfor er vi i SV glad for at det nå tas en ny runde når det gjelder
                  handelsavtalen med Colombia, et land med grove brudd på faglige rettigheter. 

Bedrifters samfunnsansvar handler om både frivillige tiltak og løsninger som gir
                  næringslivet fleksibilitet og oppmuntrer til kreativitet og utnyttelse av egne
                  ressurser, bidrar til kompetanseheving, positiv konkurranse og legger grunnen for
                  en god dialog mellom næringsliv, myndigheter og sivilsamfunn. Men på sikt handler
                  det også om bindende lover og regler som er nødvendig for å sikre at arbeidet tas
                  på alvor i alle bedrifter, at det er samfunnshensyn som legger premissene i
                  arbeidet med samfunnsansvar, og at brudd på retningslinjer må få noen
                  konsekvenser. 

Regjeringa arbeider for et internasjonalt bindende regelverk for samfunnsansvar,
                  og det er veldig bra. Samtidig mener vi i SV at vi også nasjonalt må ta et større
                  ansvar. Regjeringa skal legge fram et forslag om opplysningsplikt når det gjelder
                  etiske retningslinjer og samfunnsansvar. Det er bra. Da er vi opptatt av at det
                  betyr en faktisk rapportering av bedriftenes holdning og konkrete arbeid, og at
                  fagbevegelsen og ansatte inkluderes i dette arbeidet. Jeg synes saksordføreren
                  orienterte om akkurat dette på en veldig bra måte. Jeg støtter det hun sa. 

At OECDs kontaktpunkt får en ny modell og blir styrket, er også bra. Videre: At
                  meldinga er tydelig på at bedrifter med statlig eierskap skal være ledende når det
                  gjelder å ta samfunnsansvar, hvilket innebærer aktiv eierskapsutøvelse, er også
                  bra. Det vil ha noen konsekvenser for Norge som våpenprodusent og -eksportør, som
                  Kirkens Nødhjelp peker på i sitt høringssvar til komiteen. 

Vi er også fornøyd med at offentlig sektor skal gå foran ved å etterspørre varer
                  som er tilvirket etter høge og miljømessige standarder. 

Norges arbeid for å bekjempe skatteparadiser og ulovlige kapitalstrømmer er noe å
                  være stolt over – det var jo også et tema i utenriksministerens redegjørelse i
                  dag. Og, som han sa da, er det andre land som har sluttet seg til dette, bl.a.
                  G20-landene. Det er viktig at det fører til handling og ikke bare blir ord. Å
                  betale skatt er kanskje det fremste uttrykket for at bedrifter tar samfunnsansvar.
                  Det er denne skatten som kan betale for skoler, helsevesen og styrke statens rolle
                  i mange utviklingsland. Inntekten til staten og åpenheten rundt det er en
                  forutsetning for utvikling. Dette blir jo et tema når vi skal behandle
                  utviklingsmeldinga også. 

Komiteen har bedt Regjeringa om å vurdere en ombudsordning. Mange organisasjoner
                  har bedt om det, og Utviklingsutvalget har konkludert med at det bør innføres en
                  ombudsordning. I SVs arbeidsprogram for de neste fire årene går vi inn for en
                  ombudsordning. Et ombud bør ha en overvåkingsfunksjon og bidra til informasjon og
                  rådgiving. Overvåkingsfunksjonen bør innebære å vurdere påstander om medvirkning
                  til menneskerettighetsbrudd, alvorlige miljøødeleggelser eller andre brudd på
                  etiske retningslinjer, men også å bidra til renvasking dersom det viser seg at
                  anklagene er uberettiget. Ombudet bør ha en rett til en intern
                  selskapsinformasjon, en innsynshjemmel, lik andre offentlige ombud. Og sist, men
                  ikke minst, bør det være en rådgivningstjeneste for selskaper som er i, eller
                  ønsker å etablere seg i, utlandet. Det vil være nyttig for små og mellomstore
                  bedrifter. 

Jeg vil helt og fullt slutte meg til saksordføreren når hun sier at denne meldinga
                  er et første og viktig skritt for å tydeliggjøre næringslivets samfunnsansvar
                  internasjonalt. 

 For Kristelig Folkeparti er det selvsagt at det å ta samfunnsansvar er mer enn det
                  å unngå lovbrudd. Det gjelder både for enkeltmennesker, for bedrifter og for
                  staten. 

Det er forskjell på jus og etikk. Det etiske ansvar går utover det å følge loven.
                  Understrekingen av at bedrifter har et slikt samfunnsansvar deles av alle her i
                  Stortinget, selv om det er en viss uenighet om hvordan vi skal styrke dette
                  ansvaret. 

For det første: Myndighetene skal ha høye forventninger til norske bedrifter, og
                  de skal sørge for at bedrifter der staten er involvert som eier eller investor,
                  går foran. 

For det andre: Myndighetene skal stimulere til økt bevissthet rundt
                  samfunnsansvarlig opptreden ved en rekke tiltak, deriblant en utvidelse av
                  rapporteringskravene i regnskapsloven. 

Og for det tredje: Norge skal være en pådriver i det internasjonale arbeid for
                  bedrifters samfunnsansvar, bl.a. ved å utvikle internasjonale retningslinjer som
                  kan fremme dette. 

La meg understreke at mange norske bedrifter tar sitt samfunnsansvar på alvor og
                  opererer i tråd med gode prinsipper i sine utenlandsengasjementer. Under komiteens
                  høring fikk vi mange gode eksempler på dette. Men mer kan gjøres for å sikre
                  minstestandarder hos dem som ikke tar sitt ansvar på alvor. 

Om det ikke er full enighet om tiltakene for å fremme private bedrifters
                  samfunnsansvar, er det tverrpolitisk enighet om at staten i sin rolle som
                  investor, eier og innkjøper skal ta en ledende rolle når det gjelder å utvise et
                  slikt ansvar. Det er også enighet om at norske bedrifter og myndigheter må
                  fokusere mer på å stille etiske krav i innkjøpsprosessene. 

Myndighetene kan hjelpe private bedrifter ved å formidle kunnskap, informasjon og
                  hjelp til å styrke bedriftens arbeid med samfunnsansvar – også når de opererer i
                  utlandet. Særlig nyttig er slik hjelp for små og mellomstore bedrifter som ikke
                  har tilgang til den samme kompetanse og de samme utredningsressurser som store
                  selskaper. Alle er enige om dette, og alle, unntatt medlemmene fra
                  Fremskrittspartiet, ser behovet for at vi setter av ressurser til å gjøre det vi
                  alle ønsker oss. 

Gjennom våre bistandsmidler har vi klart å styrke sivilsamfunn i en rekke
                  utviklingsland. Det er et veldig viktig mål, også for vår framtidige
                  utviklingspolitikk. Alle, unntatt medlemmene fra Fremskrittspartiet, mener at
                  Norge fortsatt må gi støtte til organisasjoner og fagbevegelse i utviklingsland,
                  slik at de kan overvåke bedriftenes samfunnsansvar og bidra til at regelverk og
                  retningslinjer respekteres. 

Kristelig Folkeparti verdsetter de mange innspill fra høringsinstansene. Flere har
                  støttet tanken om et eget ombud for bedrifters samfunnsansvar, slik
                  Utviklingsutvalget oppfordret til i sin NOU 2008:14, Samstemt for utvikling?. Vi
                  har oppnådd enighet om å be Regjeringen komme tilbake til Stortinget med en
                  vurdering av dette. Kristelig Folkeparti vil for sin del ta stilling til
                  vurderingen når den kommer fra Regjeringens side. 

Vi er for å utvide bedrifters rapporteringsplikt i regnskapsloven til også å
                  omfatte rapportering på dette området. Men vi forutsetter at det utformes i nær
                  kontakt med næringslivets organisasjoner, og på en måte som er praktisk tjenlig og
                  har effekt. Hvis det bare skaper økt papirarbeid, har det ikke noe for seg. Her
                  kan vi lære av de nye danske rapporteringsreglene samt den britiske Companies Act.
                  De viser at det er mulig å få til en kvalitativ og relevant rapportering som
                  fremmer reelle forbedringer i bedriftene, og det er det som er hele hensikten. En
                  positiv tilleggseffekt er at kunder, investorer og samfunnet for øvrig vil få
                  bedre informasjon om bedriftenes arbeid med samfunnsansvar. 

Hovedsaken er at næringslivet er en avgjørende verdiskaper i samfunnet både når
                  det gjelder materielle verdier, og når det gjelder ikke-materielle verdier, i form
                  av ansvarsbevisste, etiske samfunnsholdninger og god bedriftskultur. 

 La meg også få begynne med å si tusen takk til representanten Trettebergstuen, som
                  har hatt saksordføreransvaret i denne saken. Det har vært en spennende prosess, og
                  det er ikke vanskelig for Senterpartiet å slutte seg til det innlegget hun har
                  holdt her i dag. 

Bedrifters samfunnsansvar er ikke noe vi har funnet på i de seinere årene,
                  bedrifter har til alle tider påvirket samfunnsutviklinga der de opererer.
                  Bedriftsledelsens fysiske nærhet til de ansatte og produksjonsstedet har historisk
                  bidratt til at samfunnsansvaret i mange tilfeller har vært naturlig ivaretatt og
                  en fullstendig integrert del av virksomheten. I den globaliserte økonomien hvor
                  bedriftsledelsen ofte er fjernt fra produksjon og ansatte, viser det seg nødvendig
                  å utvikle nye virkemidler for å sikre at hensynet til menneskerettigheter, miljø,
                  arbeidstakeres rettigheter osv. blir ivaretatt, og for å bekjempe korrupsjon,
                  barnearbeid, tvangsarbeid og diskriminering. 

Og det er jo i dette perspektivet meldinga om næringslivets samfunnsansvar er
                  viktig. Det er den første meldinga som er skrevet. Jeg er helt sikker på at det
                  ikke blir den siste. Dette er et tema som får stadig større oppmerksomhet i alle
                  land, og det er et tema som vil bli mer omfattende i det internasjonale
                  samarbeidet framover. 

Det gir seg sjøl at bedrifter skal overholde lov- og regelverk i de landene de
                  opererer i. Utfordringa ligger i at veldig mange land har mangelfullt og svakt
                  lovverk og ikke-eksisterende regelverk. I meldinga defineres samfunnsansvar som
                  det bedrifter gjør på frivillig basis utover det å overholde eksisterende lover og
                  regler i de landene de opererer i. Veldig mange steder i verden er jo nettopp
                  dette det fundamentale, for lovverket, regelverket, er så langt fra tilstrekkelig
                  for å ivareta de hensynene som vi er opptatt av i denne sammenhengen. 

Komiteen forventer at bedrifter integrerer arbeidet med samfunnsansvar i hele
                  virksomhetskjeden og i den daglige driften på alle nivåer samt har gode
                  oppfølgingsrutiner overfor leverandører, sjøl om det ikke er uttrykt i bindende
                  lover og regler. Det vi sier med dette, er at vi er opptatt av at samfunnsansvar
                  skal være mer enn kakepynt, det skal være realiteter. Det er sjølsagt veldig lett
                  å holde kloke og fornuftige og gode innlegg om dette i Stortinget, det er langt
                  verre å gjennomføre det vi sier, i den praktiske virkeligheten – og det tenker jeg
                  at det er viktig at vi også har respekt for. Men heldigvis blir det stadig
                  viktigere for bedrifters omdømme å ta samfunnsansvar, sjøl om det mange steder er
                  krevende. Målet må være å gjøre brudd på etisk adferd «bad for business» og
                  motsatt, at etisk adferd og samfunnsansvar blir et konkurransefortrinn. 

Senterpartiet mener det er mulig å komme langt med den frivillighetslinjen som
                  Regjeringa og stortingsflertallet legger opp til. Spørsmålet er imidlertid hvor
                  langt man skal gå i å lage mer bindende retningslinjer nasjonalt og
                  internasjonalt, og om vi skal tørre å tenke at en gang i framtida er det den veien
                  vi ønsker å gå. Det vil også innebære at vi må tenke nøye gjennom hvilke
                  oppfølgingsmekanismer og sanksjoner man kan benytte. 

Det som imidlertid er klart, er at vi har behov for å videreutvikle de
                  retningslinjene for samfunnsansvar som eksisterer internasjonalt. Vi har behov for
                  kontinuerlig å styrke de universelle verdiene og normene som er reflektert i det
                  arbeidet som gjøres, og er gjort, i FN og i OECD-systemet. Regjeringa har ansvar
                  for å bidra til at dette følges opp og forhåpentligvis blir mer offensivt på sikt.
                  Næringslivet har også et ansvar for å spille inn konstruktivt i disse prosessene,
                  slik at det ikke blir et skrivebordsarbeid vi driver med. Sett fra et
                  bedriftsperspektiv kan man jo godt si at dette påvirkningsarbeidet i seg sjøl er
                  en viktig jobb å gjøre for å ivareta samfunnsansvaret. Det sivile samfunnet gjør
                  heldigvis som det vil – det er derfor det er et sivilt samfunn. Men jeg tenker at
                  det er viktig at det sivile samfunn fortsetter å gjøre det viktige
                  påvirkningsarbeidet som det har gjort til nå på dette området. 

Senterpartiet er som flertallet opptatt av at det nasjonale kontaktpunktet for
                  oppfølging av OECDs retningslinjer blir styrket, og at man tar en grundig
                  vurdering av spørsmålet om et eget ombud. Vi i Senterpartiet tror at et ombud kan
                  være rett, og ser positivt på det, men vi skal sjølsagt se på de evalueringene som
                  blir gjort fra departementets side framover. 

Det er bare gjennom et samspill mellom myndigheter, næringsliv og sivilt samfunn
                  vi kan bidra til at samfunnsansvaret ivaretas bedre enn i dag. De gode eksemplene
                  må synliggjøres, de dårlige må det slås ned på. Som forbrukere har vi alle et
                  ansvar for å velge produkter og tjenester som kan dokumentere at de er produsert
                  på en slik måte at samfunnsansvaret er ivaretatt. Næringslivet kan på et vis ikke
                  bare trekke fordelene av å leve i en globalisert økonomi, de må også være med og
                  løse de problemene som skapes – og vi skal stille krav til dem. For vi snakker jo
                  om problemer. Korrupsjon, tvangsarbeid og miljøforringelse er problemer som den
                  globaliserte økonomien kan forsterke. Da må de aktørene som først og fremst tjener
                  på den globaliserte økonomien, akseptere at de må være med og løse problemene. Og
                  mange vil heldigvis ta tak. Jeg syns det er gledelig å se hvordan samfunnsansvar
                  kommer stadig høyere på dagsordenen i bedriftene og i økende grad integreres ikke
                  bare i styrearbeid, men også i den daglige driften. 

Vi må håpe at vi en dag kommer dit hen at alle bedrifter ser ivaretakelse av
                  samfunnsansvar som nødvendig for å drive god og lønnsom butikk. 

 Jeg opplever det som positivt at Regjeringen legger fram denne meldingen. 

Innsatsen som er gjort gjennom flere år med hensyn til å fremme næringslivets
                  samfunnsansvar, tydeliggjøres ved at den omtales samlet i en stortingsmelding –
                  for første gang. 

Jeg er enig i at det statlige engasjementet rundt bedrifters samfunnsansvar bør
                  trappes opp. Samtidig innser jeg at sentrale utfordringer knyttet til bedrifters
                  samfunnsansvar ikke kan løses av staten gjennom regulering alene. Dette må skje i
                  tett samarbeid med næringslivet, arbeidstakere og det sivile samfunn. 

Venstre mener at næringsutvikling er en viktig forutsetning for å fremme utvikling
                  i et land. Norsk næringslivs engasjement i utlandet kan således virke positivt inn
                  på vertslandets økonomi og utvikling. Spesielt små og mellomstore bedrifter kan
                  spille en stor rolle. De trekker på lokale ressurser og lokal arbeidskraft, de
                  fremmer entreprenørskap og de bidrar til et variert næringsliv som har flere ben å
                  stå på. Dette gir styrke til en middelklasse som ønsker ro og stabile politiske
                  forhold. 

Venstre mener at bedrifter har et selvstendig ansvar for å påvirke samfunnet de er
                  en del av, i positiv retning. Dette er normalt også i deres forretningsmessige
                  interesse, ettersom forbrukere, investorer og ansatte i økende grad vektlegger
                  nettopp samfunnsansvar. 

Venstre har nok mer tro på frivillighet enn lover og sanksjoner når det gjelder å
                  fremme samfunnsansvar innen næringslivet. Bedriftene står imidlertid overfor en
                  utfordring. De kan legge premissene for samfunnsansvar selv, ved å innfri gjennom
                  frivillighet. Hvis de imidlertid ikke leverer, står de i fare for å få tredd
                  rigide lover og regler ned over hodet. For: Hvis norske bedrifter blir tatt i å
                  opptre uansvarlig, kan vi bli utsatt for et stort politisk press for å vedta
                  strengere lover og påbud. Faren er dermed til stede for en overreaksjon ut fra en
                  konkret sak, som så blir hausset opp i media. Næringslivet har derfor stor
                  interesse av å innfri. 

Bedrifter skal ikke begrense seg til å innfri minimumsstandarder i land de
                  opererer i. Disse standardene er ofte satt svært lavt og er dessuten vagt
                  definert. Dette gir muligheter for omgåelse. Venstre mener at samfunnsansvar skal
                  handle om mer enn kun å følge gjeldende lovverk eller bedrive veldedighet, for den
                  saks skyld. 

Samfunnsansvar kjennetegnes ved det bedriftene gjør på frivillig basis utover det
                  å overholde eksisterende lover og regler. Ambisjonen bør være at bedriftene setter
                  et så positivt fotavtrykk som mulig i de landene de opererer i. 

Venstre mener at norske bedrifter i utgangspunktet skal oppfylle de samme etiske
                  krav ute som de er pålagt her hjemme. Dette gjelder ikke minst for bedrifter som
                  er store og dominerende i land med dårlig styresett. Det forventes at de arbeider
                  for å bedre menneskerettighetssituasjonen og styresettet i vertslandet utover egen
                  virksomhet og egne nærområder. 

Videre bærer bedrifter et ansvar i forhold til underleverandører. Dette fikk vi
                  anskueliggjort med all mulig tydelighet i forbindelse med Telenors satsing i
                  Bangladesh. Det framgikk at bedriften hadde tatt noe for lett på kritikkverdige
                  forhold hos underleverandører. Dette viser at samfunnsansvar ikke slutter ved
                  porten ut fra bedriften. Det fortsetter oppover og nedover langs verdikjeden.
                  Dette er noe alle norske bedrifter bør ta inn over seg. 

I dagens medieverden vil bedrifter som ikke utviser dette samfunnsansvaret, fort
                  kunne bli straffet hardt av forbrukere og kunder. Dette er noe enhver bedrift må
                  forholde seg til, da fete oppslag i pressen om manglende samfunnsansvar kan påføre
                  omdømmet til bedriften stor skade. 

Men frykten for å bli avslørt og uthengt i pressen bør ikke være eneste drivkraft
                  for bedriftene til å utvise samfunnsansvar. Det bør faktisk være et mål i seg selv
                  å holde et høyt etisk nivå. Dette fordrer et tydelig lederskap. Videre bør
                  bedrifter integrere arbeidet med samfunnsansvar i hele virksomhetskjeden, herunder
                  den daglige driften på alle nivå. Alle i bedriften bør få grundig opplæring i
                  dette, og de som tar snarveier, bør ikke belønnes. Generelt bør alle som tar en
                  næringsrettet utdannelse, ha etikk som et viktig tema innen sin fagplan. 

Jeg er opptatt av at bedrifter ikke skal begrense seg til velpolerte formuleringer
                  om samfunnsansvar på glansfylte hjemmesider laget av profesjonelle mediefolk. De
                  fine ordene må omsettes i praksis. De må inngå i de vanskelige valg og
                  overveielser som bedriften gjør. Fine hjemmesider skal ikke være et skalkeskjul
                  for bedrifter som unnlater å utvise et samfunnsansvar. 

På ett spesielt punkt så Venstre seg nødt til å markere seg med en merknad i
                  innstillingen, som vi står ganske alene om. Komiteen peker på at det er nødvendig
                  at staten i sin rolle som investor, eier eller innkjøper tar en ledende rolle når
                  det gjelder å utvise samfunnsansvar. Dette arbeidet må intensiveres. Videre
                  redegjør meldingen for hvordan man skal legge større vekt på samfunnsansvar i det
                  aktive statlige eierskapet. Venstre er ikke uenig i dette. Men samtidig mener vi
                  at det i utgangspunktet ikke skal stilles andre bindende krav til offentlige enn
                  til private bedrifter. De samme reglene bør gjelde for alle uansett eierskap.
                  Ulike regler vil skape uklarhet omkring rammebetingelsene for bedrifter som er
                  delvis statlig og delvis privat eid. 

Et annet viktig anliggende for oss er at Regjeringen, ut fra gitte kriterier, bør
                  være selektiv i bruken av offentlige støtteordninger for norske bedrifters
                  engasjement i utlandet. 

Skal man ha tilgang til eksportkreditter, støtte gjennom Innovasjon Norge, inngå i
                  offisielle næringsdelegasjoner eller få hjelp fra norske utenriksstasjoner, bør
                  man ha vist gode intensjoner med hensyn til samfunnsansvar. Bedrifter som ikke
                  innfrir, bør ikke kunne trekke på alle de statlige ordningene. For at ikke
                  vurderingen av den enkelte bedrift skal bygge på en løsaktig synsing, bør det
                  legges et knippe med kriterier til grunn for hva som anses som samfunnsansvarlig
                  adferd. 

Jeg har videre lyst til å uttrykke støtte til forsalget om å skjerpe
                  rapporteringskravet til bedrifter og institusjonelle investorer vedrørende etiske
                  utfordringer ved virksomhet i utlandet. Jeg er her opptatt av at det stilles
                  konkrete krav til rapporteringen. Det er ikke meningen at bedriftene bare skal
                  skrive en setning eller to i en årsberetning. 

Jeg mener at Regjeringen bør vurdere å utarbeide disse konkrete retningslinjene.
                  De skal tydeliggjøre Regjeringens forventninger til etisk framferd, som minst bør
                  være i tråd med FNs Global Compact. Bedriftene skal på sin side redegjøre for
                  hvilke standarder, retningslinjer eller prinsipper de følger, hvilke systemer
                  eller prosedyrer som benyttes, og hva som er oppnådd. 

Til slutt har jeg lyst til å trekke fram at Regjeringen bør vurdere å etablere et
                  system for vurdering og rangering av enkeltbedrifters virksomhet på det etiske
                  området – «positive screening». Denne informasjonen bør gjøres offentlig
                  tilgjengelig slik at den kan inngå i beslutningsgrunnlaget for potensielle kunder
                  og investorer. Det må forutsettes at kravene som stilles til bedriftene, er
                  tydelige og forutsigbare. 

Helt til slutt: Venstre er et parti som framfor noe annet tror på åpenhet i dette.
                  Jeg mener at nettopp åpenhet vil være et viktig verktøy for å fremme
                  samfunnsansvar innen næringslivet. 

 Jeg vil først få berømme komiteen og saksordføreren spesielt for en grundig
                  innstilling, kloke og gode vurderinger og viktige signaler for oppfølgingen. 

La meg først si at vi hadde en grundig diskusjon i Utenriksdepartementet om vi
                  skulle lage en slik melding. Hva er verdien av en melding, som i seg selv ikke
                  ender opp med en lang rekke beslutninger som enten skal veksles om i lover eller
                  regler? Det var en interessant diskusjon, fordi den tydeliggjorde hva som former
                  samfunn, hva som setter kriterier og normer i utvikling som kan få betydning for
                  samfunnsutvikling uten at det nødvendigvis ender i en lov. Jeg leser komiteens
                  vurdering av denne meldingen i den retning at den har bidratt til det: oppdatere
                  forståelsen av hva som er sosialt samfunnsansvar, hvilke internasjonale trender
                  som gjelder, hvordan dette berører oss og hvordan vi kan tilpasse oss. 

Jeg legger vekt på at det er en melding med stor grad av enighet, men jeg merker
                  meg at også her har Fremskrittspartiet en annen tilnærming til hva som former
                  samfunn, og at på områder hvor tydelighet i verdier og forventninger som ikke
                  nødvendigvis har en lov knyttet til seg, er Fremskrittspartiet også mot det. Jeg
                  synes betraktningene om hva som kan bidra til utvikling i sør, er særlig
                  interessant å lese i denne sammenheng. Det er ikke slik at vi foreslår i meldingen
                  eller i internasjonale organer at det skal være detaljregulering av bedrifters
                  utvikling og opptreden i sør. Det som gjelder, er normer og etiske retningslinjer,
                  og det er viktig å ha internasjonale apparater som ILO og FN, som kan bidra til
                  respekt for menneskerettigheter og menneskers arbeid. 

Så vil også jeg berømme dem i det sivile samfunn som har bidratt med innspill til
                  denne prosessen. De har mobilisert i mange forskjellige leirer, og det er
                  positivt. Jeg vil også særlig her trekke fram de bedriftene som internt har
                  utviklet egen kompetanse på området, og som egentlig har ligget i front og stilt
                  krav til at også myndighetene skal følge opp. Representanten Valle nevnte
                  Storebrand som et eksempel. Jeg har tidligere hatt gleden av å være til stede ved
                  flere av de arrangementene de har hatt om dette, hvor vi faktisk har sett at en
                  bedrift også kan sette press på – og ha forventninger til – myndighetene for å
                  utvikle regelverk, normer og forståelse i tråd med hva de opplever. 

Når vi slår fast i meldingen at Norge skal være en pådriver i internasjonale
                  prosesser som omhandler samfunnsansvar, vil jeg si at det gjelder myndigheter, men
                  det gjelder også bedrifter. Vi mener at bindende retningslinjer for bedrifters
                  oppførsel skapes best innenfor etablerte globale organer som FN. Det er positivt,
                  synes jeg, at komiteen deler dette synet. Det er positivt at det gjøres en særlig
                  referanse til FNs generalsekretærs spesialrepresentant for menneskerettigheter og
                  næringsliv. Det er en viktig funksjon. Denne representanten har også vist seg å
                  være en aktiv person som kan sette viktige dagsordener. Vi kommer til å fortsette
                  å støtte ham i det arbeidet han gjør. 

Så vil jeg trekke fram det arbeidet som henger sammen med stortingsmeldingen,
                  nemlig ambisjonene om å bidra til anstendig arbeidsliv. Vi hadde denne Decent
                  Work-konferansen i fjor. Vi følger opp nå med LO og NHO. Jeg har til hensikt å
                  delta på ILOs viktige møter om dette i juni for å ta den dagsordenen videre. Vi
                  bidrar til ILO med 100 mill. kr over to år, som skal gå til bl.a. å fremme
                  likestilling og kvinners rettigheter på arbeidsplassen og arbeid mot tvangsarbeid
                  og menneskehandel. Igjen, ved at en slik organisasjon setter normer og retter
                  søkelyset mot dette, kan det bidra til å forandre en utvikling som er
                  nedverdigende for en lang rekke mennesker. 

Et annet viktig tema i meldingen, og internasjonalt, er å styrke tilgangen til
                  effektive klagemekanismer. Dette er en av stolpene i arbeidet til FNs
                  generalsekretærs spesialrepresentant. Han vurderer hvordan man kan bedre ofrenes
                  muligheter til å påklage menneskerettighetsbrudd globalt, nasjonalt og på
                  bedriftsnivå. 

Så varsler meldingen en utredning av en ordning som skal etablere faktagrunnlag i
                  tilfelle bedrifter beskyldes for grove brudd på miljøpraksis. Her har, med støtte
                  fra Norge, fagfolk fra OECD og FN kommet sammen med bedrifter, organisasjoner og
                  forskere for å drøfte mulighetene for dette. 

En samlet komité har bedt Regjeringen vurdere hvorvidt det kan være hensiktsmessig
                  å opprette en ombudsfunksjon for bedrifters samfunnsansvar. Vi vil selvfølgelig
                  følge opp dette. Jeg tror det er klokt å gå fram på den måten at vi nå har fått
                  komiteens vurdering, en tilbakemelding til Regjeringen, og at vi så foretar en
                  grundig vurdering av det. Vi skal være varsomme med å påføre ordninger og regler
                  og byråkrati for reglene og byråkratiets skyld. Det må være grundig gjennomvurdert
                  og diskutert med dem det gjelder. Jeg tror at vi i den brede tilnærming og
                  konsensus som her gjelder, skal få til det på en måte som de berørte bedriftene
                  vil kjenne seg igjen i. 

Det viktigste instrumentet vi har for oppfølging av næringslivets samfunnsansvar i
                  utlandet i dag, er det nasjonale kontaktpunktet for OECDs retningslinjer for
                  flernasjonale selskaper. Komiteen står samlet om behovet for styrking av dette
                  kontaktpunktet. Det er jeg glad for. Vi har nylig avholdt et møte om dette i
                  KOMpakt, som er Regjeringens konsultasjonsorgan. Vi har som intensjon å styrke
                  prosedyrer, vurdere en ny sammensetning og øke ressursene i dette kontaktpunktet.
                  Vi har, som flere av representantene har oppfordret til, hatt møter med Nederland
                  og Storbritannia for å lære av erfaringene disse landene har med organisering av
                  sine nasjonale kontaktpunkter. Vi vil ha et seminar om disse temaene der ulike
                  modeller skisseres. Som lovet i meldingen, vil dette munne ut i en høring som
                  forelegges berørte parter før sommeren. 

Så vil jeg bruke litt tid på et tema som får god oppmerksomhet i komiteens
                  innstilling, og som vi tar opp i meldingen, nemlig rapportering av samfunnsansvar.
                  Det er positivt at komiteens flertall støtter forslaget om rapporteringsplikt. Jeg
                  tror ikke det skal oppfattes som unødig byråkrati. Dette har bedriftene rutiner
                  for, og det tror jeg kommer til å gå veldig greit. Målet med å utvide
                  rapporteringsplikten er å bidra til økt bevissthet og framgang i arbeidet med
                  samfunnsansvar i bedriftene. Vi legger opp til rapportering som verktøy for
                  samfunnsansvar, ikke som et tomt ritual, slik flertallet av komiteen også påpeker. 

Så mener flertallet at Regjeringen må gjøre mer enn å be bedrifter rapportere om
                  etiske retningslinjer og hvordan disse følges opp. Flertallet mener at Regjeringen
                  bør vurdere den danske og britiske modellen i arbeidet med krav til rapportering.
                  Dette vil vi gjøre. 

Den norske regnskapsloven omfatter allerede opplysningskrav om miljø, ansatte og
                  likestilling i den grad dette er nødvendig for å forstå selskapets utvikling,
                  stilling eller resultat. Eksisterende norske krav på dette området går betydelig
                  lenger enn f.eks. den britiske Companies Act. 

Så vil jeg til slutt kommentere et utfordrende tema, som komiteen har notert i
                  høringen, nemlig bedrifters ansvar i konfliktområder. Det er bedrifter som
                  opererer i områder med væpnet og annen konflikt. De har et særlig ansvar for ikke
                  å medvirke til brudd på humanitærretten, slik komiteen peker på. Både reglene om
                  eksportkontroll og internasjonale sertifiserings- og overvåkningsmekanismer har
                  som formål å forebygge brudd på humanitærretten som ledd i væpnet konflikt. I
                  tillegg er dette viktig for å spre kunnskap om humanitærretten, slik at vi kan
                  sikre at bedrifter som opererer i konfliktområder, kan reglene og har høy
                  bevissthet omkring sitt ansvar og sin rolle. 

Videre støtter Norge frivillig initiativ som kan redusere risikoen for
                  menneskerettighetsbrudd i konfliktområder. Bruk av sikkerhetsvakter i olje-, gass-
                  og gruveindustrien er utbredt, og deres oppførsel og selskapenes ansvar er fokus
                  for såkalte Voluntary Principles on Security and Human Rights. Der er Norge –
                  StatoilHydro og Norsk Hydro – med. Vi har oppfordret andre selskaper til å se på
                  disse prinsippene og anvende relevante deler i sin virksomhet. 

Så vil jeg helt til slutt si, som det har blitt sagt av flere her, bl.a. av
                  representanten Haga, som i sin tid medvirket til at vi begynte arbeidet med denne
                  meldingen: Dette er ikke sluttstreken. Arbeidet med samfunnsansvar krever
                  vedvarende innsats. Jeg tror det var tid for å komme med en melding – og den
                  grundige prosessen den gir oss anledning til å gjennomføre. Innstillingen fra
                  komiteen viser at vi har viktige oppgaver som ligger foran oss, og vi vil holde
                  nær kontakt med både Stortinget og berørte miljøer i det videre arbeidet. 

Solveig Horne hadde her overtatt presidentplassen. 

 Det blir replikkordskifte. 

 Regjeringen definerer i meldingen samfunnsansvar som det bedriftene gjør på
                  frivillig basis utover å overholde lover og regler i de land de opererer i. Til
                  tross for dette tar Regjeringen likevel til orde for utvidet opplysningsplikt om
                  etiske retningslinjer og samfunnsansvar i regnskapsloven, noe som vil medføre mer
                  arbeid for bedriftene og helt klart vil være konkurransevridende. Er dette en
                  glipp av Regjeringen? Kan utenriksministeren forklare hvordan disse åpenbare
                  selvmotsigelsene henger sammen? 

 Det er nok ingen glipp. Det er en oppfølging av meldingens ambisjon om å treffe
                  riktig med mål og midler. 

Når vi understreker frivilligheten, er det fordi vi tror at en bedrift som har høy
                  bevissthet om sosiale sider ved arbeid, kommer lenger med å fremme de sosiale
                  sidene. Det er jo en lang rekke lover og regler om miljø, helse og sikkerhet som
                  bidrar til et godt arbeidsmiljø, og som bedriftene er pålagt å følge, men
                  bedriftenes samfunnsansvar skal være noe som er en del av de innarbeidede
                  holdningene og etikken i bedriftene – derfor har vi lagt vekt på frivilligheten.
                  Men, som sagt, bedriftenes virke er jo i en rettsstat hvor det er lover og regler,
                  hvor vi vil ha oversikt, og hvor vi også vil sette standardkrav. Derfor er
                  rapportering en måte å bidra til bevissthet om dette. Rapporteringen i seg selv
                  kan jo ikke garantere at bedriftene lever opp til både egne og internasjonale
                  krav, men det bidrar til å holde et fokus og skape rutiner i bedriftene for
                  hvordan de etterfølger det som er av regler, og det som er av etiske normer. 

 Flere har ikke bedt om ordet til replikk. 

 Kona mi er datter av en britisk industriarbeider. Faren hennes tjente til livets
                  opphold ved Dunlop gummivarefabrikk i Manchester. 

De første årene etter at vi flyttet hit til Norge, for temmelig nøyaktig 40 år
                  siden, bodde vi på Buøy i Stavanger, rett overfor Rosenberg verft. En av de første
                  dagene etter ankomsten hit til landet stod hun ved vinduet og betraktet
                  verftsarbeiderne som gikk hjem fra arbeidet, og hun undret seg – de gikk nyvasket
                  fra arbeidsplassen. De var reine i tøyet! Kona mi hadde aldri før sett slike
                  industriarbeidere. I England hadde industriarbeiderne, inkludert hennes far, lort
                  under neglene når de gikk fra arbeidsplassen. 

Det har rent mye vann i havet siden den gang, men for meg er dette ennå et bilde
                  på forskjellen på samfunn der fagbevegelsen tradisjonelt har stått sterkt, og
                  samfunn der de faglige rettighetene blir neglisjert. 

I dag har norske arbeidstakere inntatt styrerommene uten at noen lenger rynker på
                  nesa av den grunn her i landet, men i Tanzania og i Zambia er det ganske
                  formålsløst å forsøke å forklare vårt bedriftsdemokrati. Vår samfunnsmodell med et
                  arbeids- og næringsliv med arbeidslivsparter som stort sett lever i fred og i
                  samarbeid med hverandre, er i seg selv blitt en eksportartikkel. Uten et ansvarlig
                  næringsliv og en ansvarlig fagbevegelse, og uten forståelse for grunnleggende
                  faglige rettigheter, ville Norge i dag vært et helt annet og mer motsetningsfylt
                  samfunn enn et samfunn med den harmonien som preger norsk arbeidsliv. 

Respekt for grunnleggende faglige rettigheter for arbeidstakere og anstendige
                  arbeidsvilkår er selvfølgelig også et viktig element i Regjeringens
                  stortingsmelding om næringslivets samfunnsansvar i en globalisert økonomi – vel
                  vitende om at vi også i Norge har noen bedrifter som gjør sitt beste for å bryte
                  den samfunnskontrakten som de fleste av oss tar som en selvfølge. 

Jeg er ganske sikker på at vår arbeidslivsmodell er og kan være et
                  konkurransefortrinn for norske bedrifter som konkurrerer i et internasjonalt
                  marked. Bedrifters generelle omdømme er av vesentlig betydning, men da må det
                  selvfølgelig være samsvar mellom liv og lære – for ikke å si: det vi gjør hjemme,
                  og det vi gjør ute. Særlig gjelder dette selskaper som helt eller delvis eies av
                  staten, og som ifølge komitéflertallet har et særlig krav på seg til å vise
                  samfunnsansvar. 

Jeg må si at jeg ikke er særlig stolt over at vårt desidert viktigste
                  internasjonale selskap, StatoilHydro, toer sine hender og aksepterer at deres
                  kontraktspartner i Nordsjøen flagger ut sine skip, kaster norske sjøfolk på land
                  og erstatter dem med et underbetalt filippinsk mannskap. Hva kan vi vente av et
                  statsselskap som opererer på denne måten her hjemme, når det opererer under andre
                  himmelstrøk der man knapt har hørt om faglige rettigheter? Jeg føler derfor det er
                  grunn til å understreke vår felles forventning om at samfunnsansvar skal
                  integreres i hele selskapets virksomhetskjede og i den daglige driften på alle
                  nivå. 

Videre forventer komiteen at selskapene har gode oppfølgingsrutiner overfor
                  leverandører, selv der dette ikke er uttrykt i bindende lover og regler. Dersom
                  styret og ledelsen i StatoilHydro ikke er kjent med dette, bør noen sørge for at
                  de blir det. Vi krever at norske bedrifter som konkurrerer i utlandet, skal
                  etterleve vertslandets lover og regler, akkurat som vi krever at utenlandske
                  bedrifter som opererer i Norge, skal følge norske arbeidslivsregler. Men det er
                  først når man kommer til den tredje verden norsk arbeidslivsetikk virkelig
                  utfordres. Jeg forstår at norske selskaper som har et bevisst forhold til eget
                  verdigrunnlag, nøler med å gå inn i samfunn der faglige og demokratiske
                  rettigheter er fraværende, og der utnyttelse av barn og kvinner snarere er regelen
                  enn unntaket og korrupsjonen florerer. Kanskje er det årsaken til at norske
                  u-landsinvesteringer er på et så lavt nivå. Like fullt er slike investeringer
                  ønskelige og nødvendige fordi de bidrar til å bekjempe fattigdomsproblemet. 

 La meg først slutte meg til saksordførerens glimrende innlegg. Så et par– tre
                  punkter: Det er flere måter som bedrifter kan ivareta samfunnsansvar på når de
                  skal etablere seg ute. Bedrifter bidrar selvfølgelig til samfunnsansvar gjennom
                  verdiskaping. Ved å skape arbeidsplasser og bidra til økonomisk og sosial
                  utvikling sørger også næringslivet for verdiskaping og vekst. Produksjonen må skje
                  på en bærekraftig og anstendig måte, bl.a. ved å ta hensyn til lokalsamfunn, og
                  ved at bedrifter integrerer sosiale og miljømessige hensyn i sin daglige drift. 

Næringslivet er en viktig del av utviklingen i utviklingsland. Vekst og utvikling
                  kan aldri nås uten et effektivt næringsliv som skaper verdier og arbeidsplasser og
                  gir valutainntekter basert på bærekraft og ansvarlig atferd. For at tusenårsmålene
                  skal nås, må privat sektor ta del i arbeidet. Økonomisk og sosial utvikling kan gå
                  hånd i hånd med bærekraftig og lønnsom forretningsdrift. 

Så er det slik at når vi diskuterer bedrifters samfunnsansvar ved etablering ute,
                  kommer vi heller ikke utenom en debatt om hvor grensene for etablering går. Er det
                  riktig at norsk oljeindustri opererer i Iran, eller i Aserbajdsjan? Og i så fall,
                  hva kan vi, og hva bør vi, forvente av samfunnsansvar i slike land? Respekterer
                  våre bedrifter faglige rettigheter, skikkelige lønnsforhold? Engasjerer bedriftene
                  seg i menneskerettigheter og likestilling, eller oppfatter vi dette som en
                  politisk oppgave? Denne uken ble en ung kvinne henrettet i Iran – ikke så veldig
                  uvanlig i de trakter. Iran har de siste årene henrettet homofile, steinet kvinner,
                  arrestert journalister. Får dette konsekvenser for norsk næringsetablering?
                  Stiller norsk næringsliv i Iran noen krav? Tar de opp slike saker? Dette synes jeg
                  blir ekstra viktig når vi snakker om bedrifter med statlige eierskap. Det er
                  viktig at Regjeringen utøver sitt statlige eierskap på en slik måte at det
                  innebærer å kritisere åpenbart uakseptable former for næringsvirksomhet. 

Daværende næringsminister Dag Terje Andersen, som jeg ser også sitter i salen, sa
                  i en interpellasjonsdebatt 14. mai 2007 om å bruke statens eierskap aktivt for å
                  hindre slavehandel og prostitusjon, bl.a.: 

«Regjeringen vil bruke statens eierskap aktivt for å hindre slavehandel og
                     fremme menneskerettigheter.» 

Og videre: 

«Det er gledelig at næringslivet selv også har begynt å ta disse
                     problemstillingene på alvor. NHOs utvalg for etikk og samfunnsansvar har
                     anbefalt at norske selskaper åpent og tydelig tar avstand fra ansattes kjøp av
                     seksuelle tjenester når bedriften og dens ansatte er involvert.» 

Vi har nå en lov som forbyr norske menn å kjøpe sex. Jeg forutsetter at norsk
                  næringsliv, som en del av sitt samfunnsansvar, ser til at deres ansatte ikke
                  kjøper seksuelle tjenester i utlandet. 

Til slutt: Bedrifters samfunnsansvar handler også om etiske krav til offentlige
                  innkjøp. Det er helt vesentlig at vi får en bevissthet om samfunnsansvar også i
                  leverandørkjeden. Det er viktig at norske bedrifter og norske myndigheter
                  fokuserer mer på å stille etiske krav i innkjøpsprosessen, og her må offentlig
                  sektor gå foran. 

Så bare en kommentar til Fremskrittspartiet, som både i innlegget sitt her og i
                  merknader i komiteen, har ment at CSR og samfunnsansvar kan bli kostbart og være
                  konkurransevridende. La meg snu dette på hodet: Bedrifter som tar samfunnsansvar,
                  kan også opparbeide seg konkurransefordeler – og jeg ser at Fremskrittspartiets
                  representant i salen nikker – de kan faktisk opparbeide seg fordeler framfor en
                  del andre bedrifter. Derfor er det viktig at bedrifter tar samfunnsansvar. 

 Flere har ikke bedt om ordet til sak nr. 2. 

(Votering, se side 2826) 





                    

 Etter ønske fra arbeids- og sosialkomiteen vil presidenten foreslå at taletiden
                  blir begrenset til 5 minutter til hver gruppe og 5 minutter til statsråden. 

Videre vil presidenten foreslå at det vil bli gitt anledning til fem replikker med
                  svar etter innlegg fra medlemmer av Regjeringen innenfor den fordelte taletid. 

Videre blir det foreslått at de som måtte tegne seg på talerlisten utover den
                  fordelte taletid, får en taletid på inntil 3 minutter. 

– Det anses vedtatt. 

 (ordfører for saken): Forslaget vi har til behandling i dag, går ut på at man
                  ønsker at hviletidsbestemmelsene for politifolk fortsatt skal være avtalefestet og
                  ikke fastsatt gjennom forskrift, slik det nå arbeides med i departementet. 

Flertallets svar på dette er at situasjonen i politiet den siste tiden har skapt
                  usikkerhet med hensyn til hvorvidt man ville kunne komme til enighet om en ny
                  avtale om hviletid. Dersom man ikke kom til enighet i forhandlinger, ville det
                  bety at politistyrken ville ha vært omfattet av arbeidsmiljølovens
                  hviletidsbestemmelser, uten tilpasninger til politiets spesielle behov for å være
                  operative. En slik situasjon ville svekket betydelig politiets evne til å løse de
                  oppgaver som politiet har ansvar for. Det ville svekket samfunnets evne til å
                  opprettholde lov og orden, og det ville skapt frykt og usikkerhet i befolkningen.
                  På denne bakgrunn ble det besluttet å forskriftsfeste hviletidsbestemmelsene for
                  politiet. Forslaget til forskrift som nå er på høring, er i praksis
                  forskriftsfesting av den gjeldende framforhandlede særavtale på disse punkter. 

Av opposisjonen hevdes det at Regjeringen med dette overkjører forhandlingsretten.
                  Det er jeg sterkt uenig i. I vår arbeidslivsmodell legger vi til grunn at lønns-
                  og arbeidsvilkår i utgangspunktet framforhandles av partene. I arbeidsmiljøloven
                  har vi, særlig når det gjelder arbeidstidsbestemmelsene, gitt partene muligheter
                  til å forhandle fram avtaler som går utenfor de rammer som er satt for
                  arbeidstakere og bedrifter som ikke er organisert. Men vi har også gitt samfunnet
                  en mulighet til å forskriftsfeste unntak fra arbeidstidsbestemmelsene for deler av
                  den offentlige forvaltningen når virksomheten vanskelig kan tilpasses lovens
                  bestemmelser. Det er en rekke arbeidstakergrupper som i dag får sin arbeidstid
                  regulert gjennom slike forskrifter. Poenget er at samfunnets behov må legges til
                  grunn. Så må det utformes arbeidstidsbestemmelser som tilpasses og balanserer den
                  spesielle virksomhetens art opp mot arbeidstakernes helse, mot miljø og sikkerhet.
                  I dette tilfellet var det klart at samfunnets behov for et operativt politi var
                  truet. Derfor måtte Regjeringen bruke den forskriftshjemmelen som er gitt for å
                  regulere arbeidstidsbestemmelsene. 

Tvungen lønnsnemnd er en helt klar parallell når det gjelder lønnsfastsettelse.
                  Når samfunnsinteresser står på spill i en lønnskonflikt, griper vi inn og
                  overstyrer partene med tvungen lønnsnemnd. De siste ti årene har det blitt vedtatt
                  lønnsnemnd ni ganger. I alle disse tilfellene har dagens opposisjonspartier stemt
                  for lønnsnemnd. Høyresidens betraktninger om Politiforbundets forhandlingsrett i
                  denne saken er derfor mer styrt av situasjonsbestemte politiske motiver enn av
                  prinsipielle betraktninger. Høyresidens argumenter bygger på en blind tro på at
                  det ville blitt oppnådd enighet i forhandlingene. Men hva om det ikke hadde
                  skjedd? Hva om vi den 1. juli hadde stått med et politikorps som måtte gå etter
                  arbeidsmiljølovens hviletidsbestemmelser, som ikke er brukbare i det hele tatt for
                  politiets spesielle virksomhet? Hva hadde opposisjonen sagt da? De ville selvsagt
                  pekt på at det var Regjeringens oppgave å sørge for et operativt politi. Vi ville
                  ikke vente til en slik situasjon oppstod før vi begynte en forskriftsprosess. Vi
                  gjør det i tide – av hensyn til befolkningen, av hensyn til samfunnet. Vi tar
                  ansvar. 

Det eneste opposisjonspartiet som har holdt hodet kaldt i saken om
                  forskriftsfesting, er Venstre. Jeg tolker Venstres merknad og forslag dit hen at
                  de evner å fylle sin rolle som opposisjonsparti, samtidig som de anerkjenner
                  Regjeringens ansvar for å sørge for at vi har en tilstrekkelig politistyrke. At
                  Fremskrittspartiet, som bare kjenner begrepet «ansvar» av omtale, opptrer som de
                  gjør, forundrer ingen. At de tidligere regjeringspartiene Høyre og Kristelig
                  Folkeparti hiver seg på Fremskrittspartiets linje i denne saken, er mer
                  forstemmende. Jeg ville trodd at disse partiene i likhet med Venstre evnet å ha
                  oppfatninger om konflikten i politiet uten å kaste samfunnets behov for sikkerhet
                  over bord. Det er i alles interesse at Politiforbundets arbeid for medlemmenes
                  lønns- og arbeidsvilkår føres i de rette kanaler, som er ordinære
                  avtaleforhandlinger. Jeg registrerer at det nå er i gang forhandlinger mellom
                  Politidirektoratet og Politiets Fellesforbund, og at det sies at forhandlingene
                  foregår i en god tone. Det er bra ikke bare for de politifolkene det gjelder, men
                  også for samfunnet, som trenger en operativ og funksjonell politistyrke. 

Det er mitt håp at man gjennom forhandlinger finner løsninger på de utfordringene
                  som har skapt usikkerhet. Men det er også min faste overbevisning at det er rett
                  av Regjeringen å sikre at vi har nok politi gjennom den omtalte forskriften. 

 Jeg merket meg forrige talers inngang til denne debatten. Jeg må si at jeg finner
                  den noe spesiell og bemerkelsesverdig med tanke på den situasjonen politiet har
                  stått overfor i hele vinter, og ikke minst på bakgrunn av kjernen i den konflikten
                  som dette har dreid seg om. 

Fremskrittspartiet er helt klart bekymret over krisen som har bredt seg i
                  politietaten. Vi har registrert at krisen og oppgittheten blant politifolk har
                  eskalert utover vinteren uten at Regjeringen har klart å ta nødvendige grep, uten
                  at Regjeringen etter mitt skjønn har evnet å løse de utfordringene og de
                  problemene som politiet har stått overfor. Det har også resultert i en rekke
                  mediedebatter. Det har resultert i en aktiv markering fra politiets side, at man
                  synes dette har gått for langt, at man ikke har blitt tatt på alvor. 

Jeg synes det er rart at en rød-grønn regjering ikke tar denne arbeidsstokken på
                  alvor, ikke er villig til å strekke ut en hånd og begynne forhandlinger. Det har
                  gått prestisje i saken. I stedet for å rekke ut hånden bruker man dette med
                  forskrift og nærmest legger makt i denne konflikten. Dette minner mer og mer om en
                  prestisjekamp fra Regjeringens side framfor konstruktiv dialog og konstruktiv
                  tilnærming for å løse et alvorlig problem. De eneste som har blitt skadelidende,
                  er folk – folks rettssikkerhet og trygghet i gatene. Der er jeg enig med
                  representanten Henriksen – det er viktig at Stortinget legger til rette for både å
                  ha nok politifolk og et godt nok politi til å framskaffe den tryggheten. Men det
                  gjør man ikke ved nærmest å demonstrere med maktbruk overfor de ansatte i
                  politietaten, som man har gjort i dette tilfellet, gjennom en forskrift. Jeg
                  stiller spørsmålet: Hvorfor i all verden kunne man ikke ha innkalt Politiforbundet
                  til dialog, satt seg ned og diskutert hvorledes man kunne komme fram til en
                  løsning i saken, før man startet forskriftsbehandlingen, før man sendte
                  forskriften ut på høring? Det hadde vært mye mer naturlig og mye mer fornuftig,
                  etter mitt skjønn. Meg bekjent er det den tilnærmingen man bruker i alle andre
                  typer saker man forhandler om i arbeidslivet. Men i denne saken registrerer jeg
                  nok en gang at prestisjen går foran de fornuftige og gode tilnærmingene. 

Med dette ønsker jeg på vegne av Fremskrittspartiet, Høyre og Kristelig Folkeparti
                  å framsette forslaget som er gjengitt i innstillingen. 

 Representanten Robert Eriksson har tatt opp det forslaget han refererte til. 

 Konflikten mellom Regjeringen og politiet, og som er til skade for Norges
                  befolkning, er todelt. Den ene siden er det ressursmessige, som viser seg nå ved
                  at man sier opp politifolk på grunn av driftsrammene, samtidig som man på grunn av
                  finanskrisen, etter å ha avvist det gjennom lengre tid, bevilget noen midler til
                  sivile stillinger – etter altså først å ha avvist at man hadde problemer i det
                  hele tatt. 

Den andre hovedproblemstillingen har vi her i dag, og den symboliseres godt ved at
                  justisministeren ifølge Politiforum kastet redaktøren av Politiforum ut på gangen
                  fordi han fikk spørsmål han ikke likte knyttet til den krisen vi er inne i, og om
                  hva man har tenkt å gjøre. I stedet har man altså kjørt kampanjer mot politiet og
                  befolkningen og latt som om alt er i sin skjønneste orden. Ved siden av å begynne
                  å lytte til alle de tillitsvalgte politistasjonssjefer som nå begynner å ytre seg,
                  som sjelden gjør det så høyt som de nå gjør, og ikke minst alle de menneskene som
                  faktisk ser at antallet henleggelser øker, oppklaringsprosenten synker, og
                  utryggheten forblir høy, så må altså det forskriftsutkastet som er sendt på
                  høring, stilles i bero, og Regjeringen må søke å finne en løsning som er
                  akseptabel for alle parter gjennom kollektive forhandlinger. 

Høyres hovedfokus under hele debatten har vært knyttet til ressurskonflikten. Men
                  å rote det til ytterligere med den mangel på prosess som vi har sett i denne saken
                  her, samt saken knyttet til lex Killengreen, har gjort at Regjeringen har kjørt
                  seg opp i et hjørne. Ulike statsråder – et par–tre stykker – har latt som om Høyre
                  har vært uklar og sagt at vi har lagt opp til lønnsforhandlinger utenom tur. Det
                  stemmer ikke, og det har vært en del av den bedrøvelige mediestrategien man har
                  lagt seg på i sin kamp mot politiet, i en tid da vi er helt avhengige av at man
                  erkjenner at trygghet er et grunnleggende velferdsgode. Svikter man på det, så
                  svikter man alt. 

Jeg synes også den påstanden som kom her om vikarierende motiver, er ganske svak,
                  for det eneste vikarierende motivet som synes å foreligge her, er å dekke over en
                  av sine egne statsråder som ikke sitter her i salen. Det er ganske dristig å
                  anklage de partiene som gjennom lengre tid har advart mot den situasjonen vi er
                  inne i, for å drive med spill og svartmaling. Jeg synes også det kunne være greit
                  om Arbeiderpartiet ble enig med seg selv om hvem som er verst av
                  opposisjonspartiene. Nå var det Venstre som var flinkest. I en debatt før jul var
                  Høyre flink, i motsetning til Fremskrittspartiet. Forrige gang var det
                  Fremskrittspartiet som var flink, og ikke Høyre. Så jeg synes kanskje man skal bli
                  enig med seg selv om hva man faktisk snakker om når det gjelder opposisjonen. 

Spørsmål om videreføring av særavtalen er heller ikke et tema for vårens
                  lønnsforhandling, det må løses separat. 

Vi er alle enige om én ting, og det er at vi må ha mer politi. Men situasjonen nå
                  er at vi får mindre politi på grunn av at man har dekket over de problemene som
                  har vært gjennom lengre tid. Da har jeg lyst til å avslutte med å stille et helt
                  grunnleggende spørsmål til saksordføreren. Får man med seg de meldingene som
                  kommer fra land og strand rundt? Får man med seg at befolkningen er bekymret når
                  antallet villainnbrudd øker, narkotikaen flommer, man får flere og flere saker som
                  henlegges, og oppklaringsprosenten synker? Jeg spør: Er man fornøyd med det? 

Neste spørsmål er: Hva er løsningen på det? Er løsningen å fortsette å drive
                  prestisjespill mot politiets organisasjoner, eller er det faktisk å benytte den
                  utstrakte hånden som vi alle sammen vet veldig godt at politiet har prøvd å
                  strekke ut en periode, før de fikk nok? 

 Først vil jeg slutte meg til saksordførerens innlegg. Det er helt riktig som mange
                  sier, at denne saken handler om folks trygghet. Det er derfor Regjeringen har vært
                  nødt til å legge fram et forslag til en forskrift som skal sikre at vi har nok
                  politi på plass. 

Når opposisjonen i dag kritiserer sterkt, må jeg si jeg blir litt forundret over
                  argumentasjonen. Når Høyre nå sier at man skal stille dette forslaget i bero, så
                  er jeg i tvil om de egentlig forstår hva slags situasjon de da setter hele landet
                  i. For å stille en slik forskrift i bero kan bety, slik som saksordføreren sa, at
                  vi ganske snart står i en situasjon der det er arbeidsmiljølovens regler for
                  overtid som gjelder, og da er vi i en meget vanskelig situasjon. 

Denne regjeringen har fra første dag tatt fatt i å trappe opp ressurser til
                  politiet på en langt sterkere måte enn det forrige regjering gjorde. Så når
                  forrige taler var inne på at dette var en jobb som kanskje hadde ligget nede en
                  stund, så regner jeg med at han snakker av erfaring. Vi har doblet utdanningen av
                  politifolk, og vi har bevilget mange sivile stillinger – så vidt jeg vet, over
                  dobbelt så mange som det Høyre sjøl mente var nødvendig. Vi har styrket politiet
                  med 1,1 milliarder kr i vår periode – og da er det justert for pris og lønn. Det
                  betyr at Regjeringen har sett alvoret i situasjonen. 

Jeg håper også at opposisjonen har fått med seg at det nå er en helt annen
                  stemning og situasjon på dette feltet enn det det har vært en stund. Man har satt
                  seg ned og snakker sammen. Man har fått forhandlinger inn i de former som
                  forhandlinger skal være i. Jeg opplever at det er opposisjonens behov for på en
                  måte å piske opp stemningen en gang til som råder i salen i dag, framfor å innta
                  en klok holdning som for det første er med på å anerkjenne behovet for at vi må ha
                  et system for dette på plass når den gamle avtalen utgår – det er vi faktisk nødt
                  til å ha – og at man også er positiv når forhandlinger er i gang mellom partene,
                  som opposisjonen sier de har etterlyst lenge. Men det ser ikke ut til at det gjør
                  det aller minste inntrykk, fordi man er mer opptatt av spillet i saken enn av
                  realitetene i saken. 

Så vidt jeg kjenner til, eskalerer ikke krisen, slik opposisjonen snakker om.
                  Tvert imot oppfatter jeg både at ressurssituasjonen i politiet er under bedring,
                  og at man har satt seg ned for å diskutere innenfor de forhandlingsrammer der
                  saken skal løses. 

Dette er en sak som jeg tror jeg kan si ikke har vært en ønskesituasjon, men det
                  har vært en helt nødvendig situasjon å håndtere. I slike situasjoner hender det at
                  man må ta grep som ikke i utgangspunktet er de mest ønskelige, men som er
                  nødvendige fordi det er store samfunnsinteresser som står på spill. Derfor har
                  Regjeringen vært nødt til å gjøre det, og vi støtter Regjeringen i det. 

 Arbeidsmiljøloven er selve grunnloven for arbeidslivet. Hovedformålet med loven er
                  å sikre alle arbeidstakere arbeidsforhold som vi kan være bekjent av her i landet.
                  En grunnleggende rettighet som loven sikrer, er retten til å kunne forhandle om
                  arbeidsvilkår, og da i særlig grad gjennom kollektive avtaler. 

Før forrige valg var arbeidsmiljøloven et hett tema. Da var nåværende
                  regjeringspartier i opposisjon, og flere enn meg husker sikkert ordbruken fra
                  daværende opposisjon. Arbeidstidskapitlet var sammen med regelverket for
                  midlertidige ansettelser det området hvor ordbruken var aller sterkest. 

Det var nok uenighet den gangen om hvor detaljert loven skulle regulere de ytre
                  rammene for arbeidstid, men det var ingen uenighet om at alle arbeidstakere hadde
                  et rettmessig krav på en lovbeskyttet hviletid mellom arbeidsøktene. Det var
                  heller ingen uenighet om at når arbeidsgivers rett til pålagt overtid var
                  utnyttet, måtte ytterligere kortsiktige behov for fleksibilitet i fordelingen av
                  arbeidstid dekkes gjennom kollektive avtaler. 

Nettopp på den bakgrunn, med ordbruken fra de rød-grønne friskt i minnet og
                  enigheten det faktisk var om sentrale deler av arbeidstakerbeskyttelsen i
                  arbeidstidskapitlet, har vi med stor undring registrert Regjeringens sterke vilje
                  til bruk av tvangsmidler for å begrense politiets hviletid, som et alternativ til
                  å sette alt inn på å komme til enighet gjennom forhandlinger. Hadde det vært andre
                  enn de rød-grønne selv som hadde foreslått noe slikt, hadde det nok gått mer enn
                  én kule varmt i salen her i dag. 

Men la meg være klar på en del forhold: 

Kristelig Folkeparti er ikke uenig i at politiet står i en særstilling som
                  myndighetenes apparat for å beskytte landets lover og kunne ivareta innbyggernes
                  krav om rettssikkerhet. Vi betviler heller ikke Regjeringens formelle lovhjemmel
                  for å kunne iverksette den forskriften som er sendt på høring, i stedet for å
                  fornye den særavtalen som går ut 1. juli i år. Og – om noen skulle være i tvil om
                  det – vi vil ikke blande sammen lønnsspørsmål og spørsmål om regulering av
                  hviletid gjennom avtale eller forskrift. Det er to separate spørsmål, med separate
                  virkemidler for løsning. Dersom politiet – eller andre grupper – ønsker å
                  aksjonere for bedre lønn, forutsetter vi at dette skjer innenfor avtaleverkets
                  bestemmelser. 

Men – selv om vi altså ikke hevder at Regjeringen handler i strid med
                  arbeidsmiljølovens bokstav, mener vi at statsrådene Andersen og Storberget her har
                  frontet en handlemåte i strid med arbeidsmiljølovens ånd. Politiets særstilling i
                  samfunnet er ikke noe argument for å gjøre noe som en samlet arbeidstakerside i
                  staten oppfatter som i praksis å oppheve forhandlingsretten. Derfor setter vi
                  fram, sammen med Fremskrittspartiet og Høyre, forslag om at Regjeringen legger
                  bort forskriftsarbeidet og satser helt og fullt på å videreføre særavtalen gjennom
                  forhandlinger. 

 La meg innledningsvis si at jeg slutter meg helt og fullt til saksordførerens
                  redegjørelse i denne saken. Jeg vil også gi uttrykk for at man ikke er spesielt
                  glad for den situasjonen man er kommet opp i. Men vi står overfor følgende fakta: 

 Vi har en særavtale med politiet som går ut 1. juli, og som må erstattes.
                     

 Dette dreier seg – om man liker det eller ikke – også om en lønnskamp. 

Det er viktig å understreke at det er behov for en fornyet særavtale. Vi kan ikke
                  etterlate oss en periode med nærmest et vakuum, hvor en velfungerende politi- og
                  lensmannsetat ikke har en sånn avtale – det av hensyn til viktige, vitale
                  samfunnsinteresser. 

I den debatten som har foregått her i dag og i media ute, er det i alle fall gitt
                  et skinn av at dette er en spesiell avtale som noen delvis påstår har en ny form,
                  og som tres over hodet på politiet. La meg minne om at vi har hatt en sånn
                  særavtale siden 1958, og at det er lignende avtaler rundt om i Europa i de aller
                  fleste land. 

Til slutt: Vi har enkelte samfunnsgrupper i vårt eget land som, på grunn av den
                  spesielle situasjonen, har lignende avtaler. Det handler om unntak fra arbeids- og
                  hviletidsbestemmelsene, og det handler om en kompensasjon for – skal vi si – de
                  ekstrabelastningene som de berørte har. For å gå 1. juli rett i møte kunne vi ikke
                  ta sjansen på at det ikke ble framforhandlet en avtale tidsnok. 

Overfor dem som påstår at politiets situasjon er så mye forverret under denne
                  regjering, kan vi jo leke oss litt med tall. Høyre foreslo 160 sivile stillinger.
                  Regjeringen kom med et tall mellom 70 og 100, for så i januar å slå på til 460.
                  Bondevik II-regjeringen skal vi berømme for at man økte plassene i
                  utdanningssystemet til 240. Denne regjeringen øker til 552. Men jeg tror ikke vi
                  skal fortape oss i disse tallene, for det kan sikkert være betydelig uenighet om
                  tolkningen av dem. Det viktigste nå er å konstatere: Vi er kommet i en situasjon i
                  dag der det er en positiv dialog mellom partene, og det er grunnlag for å tro at
                  det i tide, innen 1. juli, vil være enighet mellom partene om en ny avtale. 

 Flere har vært inne på situasjonen og foranledningen til dette, og det er vel
                  ingen tvil om at situasjonen ikke er så bra som den burde ha vært. Allikevel vil
                  jeg påpeke at det uansett er Regjeringens ansvar å ha en tilstrekkelig
                  politistyrke og sørge for innbyggernes sikkerhet. 

Venstre har gått inn på det prinsipielle i forhold til dette, når vi står alene om
                  vårt forslag. Arbeids- og hviletidsbestemmelsene for statsansatte er et forhold
                  mellom stat og politiorganisasjoner. Prinsipielt mener jeg at forhandlinger om
                  arbeids- og hviletidsbestemmelser bør føres samtidig som forhandlinger om
                  kompensasjon. Selv om det nå er sendt ut høringsutkast fra Regjeringen om endring
                  av arbeids- og hviletidsbestemmelser for politiet, er det fortsatt forhandlinger
                  mellom partene som må avgjøre de aktuelle lønns- og kompensasjonsforholdene. Vi
                  har valgt å se prinsipielt på det, og har også fremmet forslag tidligere som for
                  så vidt også dreier seg om bemanning. Men jeg mener at dette spørsmålet ikke
                  dreier seg om det først og fremst, og derfor har vi valgt å gjøre det på vår måte
                  her. Vårt forslag er at representantforslaget vedlegges protokollen. 

 Representanten André N. Skjelstad har tatt opp det forslag han refererte til. 

 Det norske arbeidslivet er basert på et godt og gjensidig partssamarbeid.
                  Arbeidsgiverorganisasjonene og arbeidstakerorganisasjonene skal gjennom samarbeid
                  og forhandlinger avtale fornuftige løsninger på en rekke områder. Ikke minst
                  gjelder det lønn og arbeidstid. 

Samtidig er det slik at noen arbeidstakere utfører oppgaver samfunnet er helt
                  avhengig av for å kunne fungere. Det pålegger de som organiserer arbeidstakerne i
                  en slik sektor, et spesielt ansvar. 

Politiets oppgaver er uten tvil av denne typen. Som samfunnets eneste sivile
                  maktapparat er politiet gitt betydelige fullmakter gjennom politiloven. Ingen
                  andre har tilsvarende myndighet. 

Ut fra politiets oppgaver og egenart vil det ikke være mulig å utføre mange av
                  politigjøremålene dersom arbeidsmiljølovens hovedregel om arbeidsfrie perioder
                  skal legges til grunn uten tilpasninger. I dag er de nødvendige tilpasningene
                  foretatt gjennom en tariffavtale mellom partene. Den delen av avtalen som
                  regulerer unntak fra arbeidsmiljølovens hviletidsbestemmelser for politiet, løper
                  ut 1. juli 2009. Det har dessverre vært stor tvil knyttet til om det er mulig å
                  komme til enighet om en forlengelse av avtalen. Usikkerheten om dette skaper uro
                  hos mange. 

Regjeringen har ansvaret for å sikre at Norge ikke står uten et velfungerende
                  politi- og lensmannsvesen. Landet må og skal ha en operativ og funksjonell
                  politistyrke som er i stand til å verne viktige samfunnsmessige interesser.
                  Regjeringen kan ikke sette landet i en situasjon hvor man etter 1. juli har
                  vesentlig reduserte politiressurser. 

Med bakgrunn i den vanskelige situasjonen i politiet, som har vart en god stund,
                  har Arbeids- og inkluderingsdepartementet utarbeidet en forskrift om unntak fra
                  hviletidsbestemmelsene i arbeidsmiljøloven for visse grupper tjenestemenn i
                  politi- og lensmannsetaten. Denne forskriften vil ivareta de nødvendige
                  tilpasninger til arbeidsmiljøloven. Formålet med forskriften er å bidra til at
                  politiet fortsatt har mulighet til å løse de store utfordringer og viktige
                  samfunnsoppgaver det har ansvaret for. 

Bestemmelser som gjør unntak fra arbeidsmiljøloven for politiet, går langt tilbake
                  i tid. Alt ved kgl. res. av 19. desember 1958 ble polititjenestemenn unntatt fra
                  arbeidervernlovens regler om begrensning av overtidsarbeid. Unntaket ble
                  videreført da arbeidsmiljøloven kom i 1977, og så videreført ved arbeidsmiljøloven
                  2005. Det viser at man også tidligere har sett behovet for å tilpasse
                  arbeidsmiljølovens regler til politiets særegne virksomhet. 

Forslaget til forskrift om unntak fra arbeidsmiljølovens hviletidsbestemmelser for
                  enkelte grupper arbeidstakere i politi- og lensmannsetaten er nå ute på høring, og
                  fristen er 8. mai. Det gir partene anledning til å uttale seg på vanlig måte, slik
                  at saken blir best mulig belyst. 

Utover det vil det på vanlig måte kunne forhandles i forbindelse med
                  lønnsforhandlingene om kompensasjon for den ulempe det medfører å ha avvikende
                  hviletidsbestemmelser. 

 Det blir replikkordskifte. 

 Jeg har et meget enkelt spørsmål til statsråden: Mener statsråden at det ville
                  vært helt umulig å inngå en dialog med politiets foreninger og således prøve å
                  finne en løsning før man la fram forslag til ny forskrift? 

 Det å vedta en forskrift tar noe tid, for en må følge spillereglene. Det betyr
                  bl.a. at forskriften må på høring. Det som er det sentrale poenget her, er at det
                  var uklart om det ville være mulig å komme fram til en slik avtale. Da har vi et
                  ansvar for at en forskrift er klar og kan tre i kraft den dagen den nåværende
                  avtalen utløper. La meg få understreke det, for det har i denne debatten vært
                  antydet at det blir foretatt en innskrenkning for politiet. Vi så i den
                  demonstrasjonen som var her i Oslo, at noen påstod at politiet ble fratatt fritid.
                  Den forskriften som nå er på høring, tar ikke fra politiet ett minutt med fritid i
                  forhold til det som er dagens praksis. Det er dagens avtalefestede løsning som
                  blir videreført som forskrift. 

 Det var godt å høre noen fra regjeringspartiene si at det nå var gode prosesser.
                  Det er godt å høre. Da vet man tydeligvis noe vi ikke vet nok om. Da har jeg lyst
                  til å stille to spørsmål: 

På grunnlag av disse gode prosessene og den – nærmest – garantien som kom fra
                  regjeringspartienes representanter i salen, kan statsråden garantere at det ikke
                  vil være sommerstengte lensmannskontorer? Kan statsråden også garantere at alle de
                  polititjenestemennene og -kvinnene som vi trenger for at vi faktisk skal få en
                  trygg sommer – også når det gjelder enkelte valgkamparrangement, hvor vi kanskje
                  trenger litt ekstra bistand – vil gjenvinne motivasjonen? 

 Som representanten Oktay Dahl vel er klar over, er jeg ikke justisminister. Mitt
                  ansvar for dette er å følge opp arbeidsmiljøloven og forskrift i henhold til den. 

Men jeg har registrert, i motsetning til det jeg hørte representanten Oktay Dahl
                  har gjort, at nettopp for å møte det store behovet for kapasitet i politiet har
                  mye blitt gjennomført i denne perioden av nåværende justisminister. Det er altså
                  brukt mer enn 1 milliard kr mer i denne perioden enn i forrige periode, selv om en
                  trekker fra pris- og kostnadsøkning. Kapasiteten ved opptak til Politihøgskolen er
                  økt til et høyere nivå enn det noen gang har vært, og mye høyere enn under forrige
                  regjering. Så sent som i januar ble det tilført 460 nye sivile stillinger, altså
                  langt mer enn det Høyre hadde fantasi til å kreve da de krevde nye sivile
                  stillinger. Så det blir tatt grunnleggende, store løft for kapasitet i politiet av
                  nåværende justisminister, som savner sidestykke i historien. 

 President, kan jeg bare spørre om det var svaret på spørsmålet jeg stilte? 

 Da må representanten tegne seg på talerlisten igjen … 

 Jeg merket meg at både saksordføreren og statsråden sa at en måtte handle slik en
                  gjør fordi en var usikker på om en kom til enighet. Alle forhandlinger er vel
                  usikre, men er ikke statsråden enig i at det alltid er viktig å prøve
                  forhandlinger, å gi dialog og forhandling en mulighet? 

 Jo, jeg er enig i at det er viktig å prøve forhandlinger. Det som var det
                  spesielle i denne situasjonen, var at spørsmålet om hviletid ble knyttet opp mot
                  lønnskrav. En kan ikke se det på noen annen måte når det i brev fra
                  Politiforbundet til statsministeren i desember i fjor blir pekt på at en ønsket
                  tillegg for å kunne gå videre med denne avtalen. 

Da er det viktig for oss å sørge for å ha systemene på plass fra 1. juli, på samme
                  måte som vi har i brannvesenet og i Forsvaret. Vi har noen viktige grupper i
                  samfunnet som skal være der den dagen det eventuelt er krise i samfunnet. Den
                  usikkerheten kunne ikke denne regjeringen leve med. Derfor blir det en forskrift,
                  men forskriften er altså akkurat den samme som i dag er avtalefestet. 

 Da har jeg et nytt enkelt spørsmål til statsråden: Kan statsråden garantere at vi
                  har en funksjonell, ny særavtale gjeldende i henhold til tidsfristen som
                  statsråden refererte til i stad? Kan statsråden også driste seg til å antyde om
                  han tror politiets organisasjoner vil være fornøyd med den nye avtalen? 

 Som på spørsmålet fra Oktay Dahl er det altså ikke jeg som svarer på de spørsmål
                  som naturlig hører hjemme under Justisdepartementet, og som representanten vet:
                  Når det gjelder lønnsforhandlinger, er det Forbruker- og
                  administrasjonsdepartementet som håndterer det. Min rolle i dette er at når
                  nåværende avtale utløper den 1. juli, så skal i hvert fall jeg ha sørget for at
                  det formelle grunnlaget er til stede, slik at en ikke skal få ytterligere
                  utfordringer med politiressursene – fordi en da eventuelt kunne stått uten en
                  avtale om hviletidsbestemmelsene. 

Utover det er jeg trygg på at både forhandlingene og ikke minst den brede og
                  grundige innsats som Justisdepartementet gjør på ressurssiden, bidrar til at den
                  utvikling som har vært, fortsetter – en stadig bedre utvikling av
                  ressurssituasjonen i politiet. 

 Nå vet jeg at jeg blir en møteplager, men spørsmålet til statsråden om han på
                  basis av den prosessen som det vises til, vil bidra til å gjenvinne motivasjonen
                  hos polititjenestemenn, er ikke et faglig spørsmål, det er et spørsmål for hele
                  Regjeringen. Når man først svarer, er det også greit ikke bare å lese opp de
                  tallene som justisministeren har lest opp et par–tre ganger i salen før. Derfor
                  gjentar jeg spørsmålet: Kan statsråden garantere at man i den prosessen man nå
                  fører, bidrar til å gjenvinne den motivasjon som trengs for at vi faktisk skal
                  kunne ha en politistyrke i dette landet som er i stand til å håndtere de
                  utfordringene vi ser for oss? 

 Det var det samme spørsmålet som jeg besvarte i stad, for mye av påstanden i
                  forbindelse med det representanten kaller manglende motivasjon hos politiet, som
                  har gitt en del spesielle utslag, har vært knyttet opp mot f.eks.
                  ressurssituasjonen. Derfor er det et svar på det at nåværende justisminister har
                  sørget for at vi har flere på Politihøgskolen enn noen gang, for det må altså
                  utdannes politi for å få flere politi. 

Det er også sånn at et av Politiforbundets sentrale krav har vært å få flere
                  sivile stillinger i politiet. Der har altså Regjeringen fulgt opp mer enn det
                  Høyre krevde, og også mer enn det Politiforbundet krevde. Det var derfor jeg
                  brukte disse eksemplene. 

Jeg kan jo ikke gi noen garanti for at enkeltpersoner i samfunnet er inspirert
                  eller motivert. Men jeg kan garantere at vi kommer til å fortsette å sette inn den
                  type tiltak som åpenbart burde gi den motivasjonen, fordi det er svar på de krav
                  som har kommet på ressurssiden. Men så er det altså sånn at lønnsforhandlinger
                  skal foregå når det er lønnsforhandlinger. 

 Replikkordsskiftet er dermed avsluttet. 

De talere som heretter får ordet, har en taletid på inntil 3 minutter. 

 Jeg vil først slå fast én ting, som jeg har gjort flere ganger tidligere: Vi har
                  en krevende situasjon i norsk politi. Det har vi hevdet mange ganger. 

Så registrerer jeg Oktay Dahls frustrasjon over at regjeringspartiene roser litt
                  forskjellige partier til forskjellige tidspunkt. I motsetning til
                  opposisjonspartiene klarer vi å være nyanserte i debatten, og derfor blir det
                  slik. Vi har gitt ros til Fremskrittspartiet fordi de over mange år har sagt at de
                  vil satse på politiet, og har også vist det i alternative budsjett, i motsetning
                  til partiene fra Bondevik-regjeringen, som ikke har troverdighet når de snakker om
                  ressurssituasjonen. Vi har rost Høyre når de sier at de ikke lenger vil være med
                  og politisere spørsmål som helt klart hører hjemme i lønns- og tarifforhandlinger.
                  Og i dag roser vi Venstre fordi de velger en klok tilnærming til spørsmålet i
                  dette Dokument nr. 8-forslaget. Derfor blir det slik at vi roser de forskjellige
                  opposisjonspartiene når det passer seg i forhold til sakens faktum, og ikke slik
                  at vi gir noe generell ros for all framtid uansett ståsted. 

Det kunne vært interessant å utfordre representanten Dahl med hensyn til hvor
                  langt han mener Regjeringen har ansvaret for motivasjonen til en yrkesgruppe i det
                  norske samfunnet, hvor grensen går i forhold til det spørsmålet som ble stilt i
                  sted – men jeg skal la det ligge. 

Jeg har hengt meg opp i et par av merknadene i saken fra noen av
                  opposisjonspartiene. I den ene, som også Fremskrittspartiet er med på, skriver de
                  at de spørsmålene som nå tas opp gjennom forskriften, naturlig «hører hjemme i
                  lønns- og tarifforhandlinger». Det er noe ganske annet enn det Fremskrittspartiet
                  debatterte med fra denne talerstolen for en drøy måned siden – jeg tror det var
                  23. mars – da vi behandlet Dokument nr. 8:15, hvor Fremskrittspartiet hadde ti
                  konkrete forslag til løsning, og hvor i hvert fall fire av de forslagene er
                  direkte lønns- og tariffspørsmål. Det handlet om risikotillegg, det handlet om
                  pensjon, det handlet om generelt lønnsnivå. Da var ikke holdningen fra
                  Fremskrittspartiet at dette hørte naturlig hjemme i lønns- og tarifforhandlingene.
                  Da skulle man politisere det, mens i dag mener man det motsatte. 

Ut av det – og for så vidt også en rekke andre saker – er det eneste som er klart
                  når det kommer til Fremskrittspartiet og disse spørsmålene, at det er
                  situasjonsbestemt og ikke prinsipielt. Det kunne være all right høre hva Eriksson
                  mener om det, om han var uenig i det han stemte for den 23. mars i denne sal,
                  kontra det han i dag kommer til å stemme for. 

Jeg synes det også er ganske oppsiktsvekkende når Høyre og Fremskrittspartiet
                  skriver i merknadene at de tiltakene som er iverksatt, ikke kommer til å ha effekt
                  på flere år. Det er ganske spesielt, all den tid vi vet at Oslo-politiet allerede
                  nå har ansatt om lag 50 nye sivile som vil frigjøre 50 politifolk, nesten direkte,
                  med tanke på vakt i tingretten og arrestforvarere. Eller er det slik at man
                  betviler f.eks. politimesterens uttalelse forrige uke på det feltet? 

 Jeg synes nok at debatten har blandet sammen flere forhold, men jeg har forståelse
                  for at regjeringspartiene har behov for å skryte av at man får flere
                  politistillinger, noe som jo er positivt. 

Når jeg ber om ordet, er det for å komme med en stemmeforklaring. Jeg ønsker at
                  forslaget fra Fremskrittspartiet, Høyre og Kristelig Folkeparti blir stemt over
                  først. Hvis det blir nedstemt, ønsker Kristelig Folkeparti å stemme subsidiært for
                  Venstres forslag. 

 Jeg føler behov for å kommentere et par forhold i debatten. 

Fra representanten Oktay Dahl hevdes det at Regjeringen må bestemme seg for hvem
                  de vil rose. Jeg har ikke noe problem i det hele tatt med å bestemme meg for hvem
                  jeg vil rose i behandlingen av denne saken. Jeg forholder meg til denne saken og
                  de prinsipielle betraktningene rundt det som er trukket opp, ikke bare av
                  regjeringspartiene, men også av opposisjonen i merknadene, men svært lite i
                  debatten her. 

Ja, vi får med oss den bekymringen som eksisterer om tilstanden rundt lov og
                  orden, med den uroen som er i politiet. I motsetning til de borgerlige partiene
                  gjør vi noe med det, istedenfor bare å prate og piske opp stemningen. Vi har
                  styrket politiet gjennom ekstrabevilgninger, og vi har også gjennom den
                  forskriften som er til behandling, sørget for at vi har en backup på
                  arbeidstidsbestemmelsene som sikrer at vi har den politikraften vi trenger når
                  særavtalen går ut. 

Kristelig Folkeparti og representanten Woie Duesund viser til debatten om
                  arbeidsmiljøloven, og det er en ganske interessant sammenligning. Men det som er
                  saken her, er ikke selve arbeidsmiljølovens arbeidstidsbestemmelser, men
                  muligheten til forskriftsfesting av alternative ordninger der alle er enige om at
                  loven ikke er applikabel for arbeidstakergruppene i offentlig sektor. Det har
                  Arbeiderpartiet aldri gått imot. Det er ingen som har vært uenig i det, heller
                  ikke de partiene som i dag er uenig i at man skal bruke denne muligheten når det
                  helt åpenbare behovet står i fare for å opptre. 

For Arbeiderpartiet er enhver sak hvor vi går inn og trer inn med maktmidler som
                  lønnsnemnd og denne typen forskrifter, griper inn i relasjonen mellom arbeidstaker
                  og arbeidsgiver, vanskelig. Derfor må vi gjøre grundige vurderinger av det. Men
                  det ingen skal være i tvil om, er at for Arbeiderpartiet er det samfunnets behov
                  som er de viktige. Det har vi vist gjentatte ganger når vi har behandlet f.eks.
                  lønnsnemndspørsmål, som er den nærmeste parallellen vi kommer når det gjelder
                  dette å bryte inn i forhandlingsretten. 

Hvorfor politiets forhandlingsrett er så mye viktigere enn f.eks. hjelpepleiernes,
                  som vi har kjørt lønnsnemnd mot i tre omganger, kan vel kanskje Kristelig
                  Folkeparti svare på selv. For oss er dette det samme. Men jeg oppfatter det slik
                  at for opposisjonen er dette et spørsmål om å skåre billige politiske poenger
                  risikofritt, fordi man vet at Regjeringen tar ansvar. 

 La meg starte med det enkleste først. 

Fremskrittspartiet kommer til å støtte Venstres forslag subsidiært, hvis vårt
                  forslag som vi har sammen med Høyre og Kristelig Folkeparti, mot formodning skulle
                  bli nedstemt. 

Så til siste taler, som jeg synes hadde en interessant betraktning på slutten. Han
                  snakket om at Arbeiderpartiet var opptatt av «samfunnets behov». Det hadde vært
                  fristende å spørre representanten om samfunnet er det samme som befolkningen. Det
                  er vel noen nyanser i hvordan man ser de to tingene, avhengig av hva man legger i
                  begrepene, etter mitt skjønn. For Fremskrittspartiets del handler denne saken om
                  befolkningens ve og vel. Vi er bekymret for en politikrise, for en politiuenighet
                  som eskalerer, og der vi i verste fall er oppe i en situasjon der befolkningen
                  blir sittende uten nødvendige tjenester. 

Vi er helt enige i at det er behov for en særavtale. Vi er enig i at det ligger en
                  særavtale, vi har tradisjon for det. Men vår tilnærming har vært at vi ønsket at
                  man skulle komme fram til en løsning før man kom til det standpunktet man nå har
                  tatt, nemlig at man legger den på bordet og sier «her er dealen, take it or leave
                  it» – med forhandlinger underveis, som statsråden påpekte. Vi hadde ønsket oss,
                  for å bruke utenriksministerens ord, dialog, dialog, dialog. Da starter man på
                  motsatt side av det regjeringspartiene her har gjort. 

Så hadde det vært interessant med et tankeeksperiment. Hvordan ville dagens
                  posisjoner vært hvis det var dagens opposisjon som la fram et slikt forslag? Jeg
                  vet ikke om jeg har lov til å si det, men da hadde vi hengt i trærne utenfor her
                  alle sammen, for denne typen inngrep hadde aldri kommet til å bli godtatt. Jeg er
                  rimelig sikker på at det da hadde blitt et ramaskrik langt utover det vi er vant
                  med til vanlig. 

Motivene har også vært diskutert her. Det synes jeg vi på mange måter skulle holde
                  oss for gode til. Det det handler om, er for Fremskrittspartiets del bekymring for
                  befolkningens ve og vel, fordi de forventer å få hjelp. Da er den konflikten vi
                  har i dag, ikke løsningen. Den er tvert imot et negativt fokus. 

Så har enkelte diskutert sine egne budsjetter og fortreffeligheter på dette
                  området. Ja, ære være dagens regjering for det løftet den gjorde når det gjaldt
                  sivile stillinger. Men det ble ikke gjort som en del av budsjettarbeidet. Det
                  lyset så Regjeringen eventuelt i januar. Den så det ikke i desember, da vi
                  behandlet budsjettet for justissektoren. Men hvis det er lov å gå rundt i
                  etterpåklokskapens lys, har den rød-grønne regjeringen til fulle demonstrert sine
                  kvaliteter i så måte. 

Fremskrittspartiet og de andre partiene støttet faktisk opp om det forslaget som
                  Regjeringen la fram når det gjaldt å bruke sivile stillinger. For hva er
                  alternativet? Vi mangler politifolk. Politimestrene sier at de mangler
                  lønnsmidler. Da å gå imot et forslag som tross alt er positivt, er ingen av oss
                  tjent med. 

Faktum er at selv om representanten Breen hevder at dette er populistisk for å få
                  fokus på det, er ikke det nødvendigvis sannheten i alle sammenhenger – selv om
                  Arbeiderpartiet har vært en god læremester i så måte. 

 Det nærmer seg sommer, og da er det mye repriser på tv. Jeg regner med at «Pacific
                  Blue» eller et eller annet sånt kommer til å komme. Jeg føler nå at enkelte fra
                  justiskomiteen begynner å ta sommeren litt på forskudd. 

Uansett: Karin Andersen var opptatt av realiteter. Realiteten er at det fra land
                  og strand rundt kommer vel så mange bekymringsmeldinger nå som etter at man
                  visstnok har fått i gang denne dialogen, som skal være fantastisk. Det sies opp
                  folk, det ansettes ikke så veldig mange nye. Man varsler om sommerstengte
                  lensmannskontorer. Vi hadde en debatt her der man til slutt har gitt seg, om å
                  legge ned ti lensmannskontorer i Follo – budsjetthensyn var grunnen, selv om man
                  betegner det som noe annet. Så er man altså ikke i stand til å se at dette er en
                  krise. Det synes jeg er veldig spesielt. Jeg synes det er veldig spesielt at man
                  bruker mest tid på å anklage dem som nå gjennom lengre tid har advart mot den
                  situasjonen vi er i, og bruker tiden på å snakke om de milliardene man har
                  bevilget ekstra. Det er 1 milliard kr, men det blir omtrent som å skryte av at man
                  bruker mer penger i butikken fordi alt er blitt dyrere. Budsjettene øker hvert år,
                  men poenget er hva man får igjen for de pengene. Hva man faktisk får igjen, er
                  lavere oppklaringsprosent, flere henleggelser og polititjenestemenn som er
                  demotiverte. Jeg skjønner at man som statsråd ikke kan være telepatisk og gå inn i
                  hodet på hver enkelt. Det var ikke det spørsmålet mitt dreide seg om. Men det er
                  et problem når vi ser at veldig mange vegrer seg for å være politi etter at de går
                  ut av Politihøgskolen, de vegrer seg for å ta den jobben vi vil at de skal ta. 

Vi får høre fra mange politidistrikt at de kanskje får så og så mye penger til
                  sivilt ansatte, men det blir ikke flere politifolk av det, for de har ikke
                  ressurser til å ansette nye politifolk, og så sier de opp allerede nyansatte. Det
                  er de meldingene vi får. Da kan man si at det er politisk spill å videreføre de
                  meldingene til dem som sitter med et flertall og har muligheten til å gjøre noe
                  med det. Det er ikke det. Det er et faktum at vi tar dem på alvor. Vi tar på alvor
                  alle dem som forteller om at de kommer hjem og opplever at huset er endevendt, og
                  som bare får saken automatisk henlagt – alle de menneskene som blir utsatt for
                  kriminalitet, og som ikke får hjelp. 

Nå kan vi bruke nok en debatt til å snakke om antallet studenter på
                  Politihøgskolen. Ja, vi vil ha flere plasser alle sammen. Det har vi alle sammen
                  vært enige om. Bondevik-regjeringen startet, og det har blitt videreført av denne
                  regjeringen. Så er det snakk om penger. Det er vi enige om. Det som fortsatt
                  mangler, er å få et nødnett på plass og en DNA-reform som ble utsatt. Det mangler
                  også en sentral strategi for seniorpolitikk. Så det er helt riktig at en del av
                  tiltakene man iverksetter, ikke vil få effekt før om noen år fordi man mangler en
                  klar sentral politikk f.eks. når det gjelder seniorpolitikk, og ikke minst hvordan
                  man skal ta i bruk pengene for å få 460 nye politifolk ved at man får 460 nye
                  sivilt ansatte inn som kan frigjøre dem for arbeid. Det er sentrale
                  problemstillinger som denne regjeringen ikke har løst. Det må da være lov for oss
                  å ta opp det uten å beskyldes for svartmaling og spill. 

 Hvis det ikke hadde vært en alvorlig situasjon, og Regjeringen ikke hadde innsett
                  det, hadde det selvfølgelig ikke foreligget noe forslag til forskrift. Så enkelt
                  er det. Grunnen til at det er en forskrift, er at man anså at det var en alvorlig
                  situasjon, og at man nettopp fryktet for at folk skulle stå uten hjelp fra
                  politiet fordi arbeidstidsbestemmelsene da ville vært arbeidsmiljølovens. Man
                  fryktet at man ikke kunne være sikker på å komme til en enighet om dette. Derfor
                  la man fram dette forslaget, og nå sitter man og forhandler. 

Jeg skal ikke legge meg opp i de forhandlingene, men det er mange temaer som er på
                  det bordet. Vi som ønsker å finne en løsning på dette som er praktikabel, må satse
                  på det kortet, og det gjør vi. Det er nettopp fordi det har vært behov for flere
                  politifolk at vi har satset på det. Studenttallet lå dessverre lavt, og det tar
                  tid å få utdannet de folkene. Det holder vi på med. Det er derfor jeg blir litt
                  bekymret over at man på en måte spiller ut dette verre enn det er. Jeg har ikke
                  skjønnmalt situasjonen på noen som helst slags måte. Hvis dette hadde vært en
                  situasjon der man bare kunne la være å gjøre dette og stole på at det gikk bra
                  allikevel, hadde jeg selvfølgelig vært imot at man skulle lage en slik forskrift.
                  Jeg tror ikke det er noe noen har ønsket seg. Men det har nettopp vært ut fra
                  alvoret i situasjonen at Regjeringen har vært nødt til å gjøre det – nettopp ut
                  fra det som representanten Oktay Dahl er opptatt av, nemlig at det skal være
                  politifolk til stede når folk trenger det. 

Som sagt, den jobben føler jeg, med stor tilfredshet, at denne regjeringen har
                  håndtert på en langt sterkere måte enn den forrige regjeringen. Den mangelfulle
                  satsingen vi så da, drar vi dessverre med oss i lang tid. 

 Flere har ikke bedt om ordet til sak nr. 3. 

(Votering, se side 2826) 





                    

 Under debatten er det satt frem to forslag. Det er 

forslag nr. 1, fra Robert Eriksson på vegne av Fremskrittspartiet, Høyre og
                        Kristelig Folkeparti 

forslag nr. 2, fra André N. Skjelstad på vegne av Venstre 

Det voteres over forslag nr. 1, fra Fremskrittspartiet, Høyre og Kristelig
               Folkeparti. Forslaget lyder: 

«Stortinget ber Regjeringen avstå fra forskriftsendringen som berører politiets
                  hviletid og som hittil har vært regulert gjennom avtale med Politiets
                  Fellesforbund, og ber samtidig Regjeringen gjenoppta forhandlingen om dette
                  spørsmålet med de relevante organisasjoner.» 

Votering

Forslaget fra Fremskrittspartiet, Høyre og Kristelig Folkeparti ble med 59
                  mot 45 stemmer ikke bifalt.

(Voteringsutskrift kl. 15.20.10)

 Forslag nr. 2, fra Venstre, lyder: 

«Dokument nr. 8:35 (2008–2009) – representantforslag fra
                        stortingsrepresentantene Jan Arild Ellingsen, Solveig Horne og Thore A.
                        Nistad om ikke å innføre den planlagte forskrift om regulering av politiets
                        arbeidstid – vedlegges protokollen.» 

Det voteres alternativt mellom dette forslaget og komiteens innstilling. 

Komiteen hadde innstilt: 

Dokument nr. 8:35 (2008–2009) – representantforslag fra stortingsrepresentantene
                  Jan Arild Ellingsen, Solveig Horne og Thore A. Nistad om ikke å innføre den
                  planlagte forskrift om regulering av politiets arbeidstid – bifalles ikke. 

Votering:

Ved alternativ votering mellom komiteens innstilling og forslaget fra
                  Venstre ble innstillingen bifalt med 59 mot 44 stemmer.

(Voteringsutskrift kl. 15.20.58)


                    
                    

 Ingen har bedt om ordet. 

(Votering, se side 2827) 





                    

 Det voteres over forslag fra stortingsrepresentant Per-Willy Amundsen på vegne
                     av Fremskrittspartiet oversendt fra Odelstingets møte 23. april 2009: 

«Stortinget ber Regjeringen anvende beskyttelsesklausulen i
                        EØS-utvidelsesavtalen med bakgrunn i arbeidsmarkedsforholdene som følge av
                        finanskrisen.» 

Votering:

Forslaget ble med 79 mot 25 stemmer ikke bifalt.

(Voteringsutskrift kl. 15.21.31)

 I sakene nr. 5, 6 og 7 foreligger det ikke noe voteringstema. 


                    
                    

 Stortinget går til votering. 

I sak nr. 1 foreligger det ikke noe voteringstema. 





                
                
                

Voteringen i en sak finnes i slutten av referatet for hver enkelt sak.


            


            

 Dermed er dagens kart ferdigbehandlet. 

Forlanger noen ordet i henhold til forretningsordenens § 37 a før møtet heves? –
                  Møtet er hevet. 





                    
                    
                    

