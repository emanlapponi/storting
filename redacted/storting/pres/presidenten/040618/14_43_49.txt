 Representanten Per Erik Monsen har
tatt opp det forslaget han refererte til.

Flere har ikke bedt om ordet i sak nr. 6.

(Votering, se side 3580)

Jørgen Kosmo gjeninntok
her presidentplassen.





                    

 Under debatten har Per Erik
Monsen satt fram et forslag på vegne av Fremskrittspartiet. Forslaget lyder:

"Stortinget ber
Regjeringen fremme forslag om likebehandling av ukepresse og dagspresse
med hensyn til merverdiavgift i forbindelse med budsjettet for 2005."

Det voteres alternativt mellom dette forslaget
og innstillingen fra komiteen.

Komiteen hadde innstillet:

Dokument nr. 8:73 (2003-2004) - forslag fra
stortingsrepresentantene Per Erik Monsen, Gjermund Hagesæter, Ulf
Erik Knudsen og Karin S. Woldseth om likebehandling av ukepresse
og dagspresse mht. merverdiavgift - vedlegges protokollen.

Votering:

Ved alternativ votering mellom komiteens innstilling og
forslaget fra Fremskrittspartiet bifaltes innstillingen med 84 mot
16 stemmer.

(Voteringsutskrift kl. 15.08.11)

 Det skulle være voteringene
i sakene på dagens kart.

Ad endringer i Regjeringens sammensetning
m.m.

 Før presidenten går over til neste
sak, vil han lese opp en meddelelse fra Statsministerens kontor.

Fra Statsministerens kontor foreligger følgende
brev til Stortinget, datert 18. juni 2004:

Det første brevet lyder:

"I statsråd for
H.M. Kongen holdt på Oslo slott 18. juni 2004 kl. 1100 er bestemt:

Statsråd Einar Steensnæs og Statsråd Ingjerd
Schou gis avskjed i nåde fra sine embeter som medlemmer av Kongens
råd fra 18. juni 2004 kl. 14.00.

Statssekretær Thorhild Widvey utnevnes til
statsråd og overtar styret av Olje- og energidepartementet fra 18.
juni kl. 14.00.

Siviløkonom Knut Arild Hareide utnevnes til
statsråd og overtar styret av Miljøverndepartementet fra 18. juni
kl. 14.00.

Følgende statssekretærer gis avskjed i nåde
fra 18. juni 2004 kl. 14.00:

Statssekretær Eirik Lae Solberg, Arbeids- og
administrasjonsdepartementet

Statssekretær Eldbjørg Thorsøe, Arbeids- og
administrasjonsdepartementet

Statssekretær Kristin Ravnanger, Helsedepartementet

Statssekretær Lars Jacob Hiim, Miljøverndepartementet

Statssekretær Oluf Ulseth, Nærings- og handelsdepartementet

Statssekretær Helle Hammer, Nærings- og handelsdepartementet

Statssekretær Øyvind Håbrekke, Olje- og energidepartementet

Statssekretær Jan Otto Risebrobakken, Sosialdepartementet

Statssekretær Thorhild Widvey, Utenriksdepartementet

Følgende utnevnes til statssekretærer fra 18.
juni 2004 kl. 14.00:

Statssekretær Kristin Ravnanger for statsråd
Dagfinn Høybråten

Assisterende direktør Helge Eide for statsråd
Dagfinn Høybråten

Statssekretær Jan Otto Risebrobakken for statsråd Ansgar
Gabrielsen

Politisk rådgiver Elisabeth Aspaker for statsråd Ansgar
Gabrielsen

Statssekretær Lars Jacob Hiim for statsråd
Børge Brende

Avdelingsdirektør Tone Skogen for statsråd
Børge Brende

Statssekretær Eirik Lae Solberg for statsråd
Morten Andreas Meyer

Statssekretær Oluf Ulseth for statsråd Thorhild Widvey

Statssekretær Øyvind Håbrekke for statsråd
Knut Arild Hareide

Statssekretær Helle Hammer konstitueres som statssekretær
for statsråd Per-Kristian Foss fra 18. juni 2004 kl. 14.00 og ut
den tid statssekretær Kari Elisabeth Olrud Moen er innvilget fødselspermisjon."

Det andre brevet lyder:

"I statsråd for
H.M. Kongen holdt på Oslo slott 18. juni 2004 kl. 1100 er bestemt:

Statsråd Dagfinn Høybråten overtar ansvaret
for arbeids- og sosialsaker. Han gis ansvaret for å bestyre Arbeidsmiljø-
og sikkerhetsavdelingen, Arbeidsavdelingen og Inntektspolitisk stab
i Arbeids- og administrasjonsdepartementet og Trygdeavdelingen,
Administrasjons- og budsjettavdelingen, Seksjon for levekår og Seksjon
for alkohol- og narkotikapolitikk i Sosialpolitisk avdeling, Samordningsprosjektet,
Statsrådsseksjonen, Departementsrådens kontor og Presse- og informasjonsenheten
i Sosialdepartementet og Tariffrettseksjonen i Kommunal- og regionaldepartementet fra
18. juni 2004 kl. 14.00.

Statsråd Ansgar Gabrielsen overtar styret av
Helsedepartementet fra 18. juni 2004 kl. 14.00. Statsråd Gabrielsen
overtar fra samme tidspunkt ansvaret for å bestyre Seksjon for kommunalpolitikk,
Seksjon for tjenester og Seksjon for fellessaker i Sosialpolitisk
avdeling i Sosialdepartementet.

Statsråd Børge Brende overtar styret av Nærings- og
handelsdepartementet fra 18. juni 2004 kl. 14.00, med unntak av
Seksjon for IT-sikkerhet og infrastruktur og Seksjon for e-handel
og informasjonsøkonomi i Avdeling for IT-politikk og Seksjon for
næringsrettet offentlig konkurransepolitikk i Avdeling for næringsregulering
og skipsfart.

Statsråd Morten Andreas Meyer får ansvaret
for moderniseringssaker. Han fortsetter å bestyre de deler av Arbeids-
og administrasjonsdepartementet som ikke er overført til statsråd
Dagfinn Høybråten. Statsråd Meyer overtar videre fra 18. juni 2004
kl. 14.00 ansvaret for å bestyre Seksjon for IT-sikkerhet og infrastruktur
og Seksjon for e-handel og informasjonsøkonomi i Avdeling for IT-politikk
og Seksjon for næringsrettet offentlig konkurransepolitikk i Avdeling for
næringsregulering og skipsfart i Nærings- og handelsdepartementet.

Statsråd Dagfinn Høybråten fratrer etter søknad
fra stilling som direktør for Rikstrygdeverket (trygdedirektør).
Han omplasseres og stilles til rådighet for Arbeids- og administrasjonsdepartementet
for spesielle oppdrag ut gjenstående del av åremålsperioden.

For de statsråder og statssekretærer som er
ansatt i staten holdes stillingene åpne for dem så lenge de er statsråder
og statssekretærer. Dersom de er tilsatt i åremålsstilling, forskyves
utløpet av åremålet med en periode tilsvarende den tid de har gjort
tjeneste som statsråd eller statssekretær.

Tone Skogen gis permisjon fra embetet som avdelingsdirektør
i Olje- og energidepartementet for den tid hun innehar embetet som
statssekretær i Nærings- og handelsdepartementet. Olje- og energidepartementet kan
beslutte at hun ikke skal ha oppgaver som kommer i et direkte rådgivningsforhold
til politisk ledelse i en periode på inntil 3 måneder etter fratreden
som politiker.

Landbruksdepartementets navn endres til Landbruks-
og matdepartementet, forkortet LMD. Endringen iverksettes fra det
tidspunkt Statsministerens kontor bestemmer.

Delegasjon til Landbruks- og matdepartementet
til å foreta de endringer i forskrifter, avtaler, instrukser og bestemmelser
som nødvendig følger av navneendringen.

Fiskeridepartementet endrer navn til Fiskeri-
og kystdepartementet, forkortet FKD. Endringen iverksettes fra det
tidspunkt Statsministerens kontor bestemmer.

Delegasjon til Fiskeri- og kystdepartementet
til å foreta de endringer i forskrifter, avtaler, instrukser og bestemmelser
som nødvendig følger av navneendringen."

Presidenten foreslår at de refererte brevene
vedlegges protokollen - og anser dette som vedtatt.


                    
                    

