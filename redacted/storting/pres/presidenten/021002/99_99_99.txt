 mottok på Stortingets vegne de oppleste dokumenter og uttalte:




Deres Majesteter, ærede kolleger!




Det 147. Storting, som Deres Majestet i dag har åpnet, går til sin ansvarsfulle gjerning i en tid preget av uro og uforutsigbarhet. Det internasjonale fellesskap som vi er en del av, er utsatt for store påkjenninger. Ettervirkningene etter 11. september i fjor preger fortsatt en hel verden, sikkerhetsmessig og økonomisk. I tillegg er situasjonen i Midtøsten kanskje mer spent enn på lenge. Likevel har vi en plikt til ikke å miste troen på fremtiden og at det nytter å gjøre noe. Gjennom vårt medlemskap i FNs sikkerhetsråd har vi et særlig ansvar for å bidra til konstruktive løsninger innenfor rammen av anerkjente folkerettslige prinsipper. Som øverste representant for vårt folkestyre vil Stortinget medvirke samvittighetsfullt i dette arbeidet. Jeg føler meg sikker på at Stortinget vil legge til grunn for sin behandling den respekt for menneskerettigheter og det humanistiske menneskesyn som vi setter så mye inn på å forsvare.




Trontalen bærer bud om mange store, viktige og vanskelige saker som Stortinget vil få til behandling. Det vil være vår fremste fellesoppgave å bidra til å bevare de livskvaliteter og det velferdssamfunn som møysommelig og i fellesskap er bygd opp i landet vårt. Å skape trygghet for sysselsetting og et inkluderende arbeidsliv samt arbeidet med klimapolitikken vil stå meget sentralt for dette storting. Det samme gjelder den kontinuerlige innsatsen for forbedringer innenfor utdanning, helsetjenester og eldreomsorg. Kampen mot vold og kriminalitet må vi også hele tiden ha i fokus. Særlig vil den organiserte kriminalitet stille oss overfor stadig nye utfordringer. Vi rystes av forferdelige kriminelle handlinger også i vårt hjemland og føler fortvilelse og sorg, men fylles også med sinne og vantro. Stortinget vil aktivt medvirke gjennom sine forhandlinger for å skape et tryggere samfunn.




Kompliserte problemstillinger i kjølvannet av den økende brutalisering i samfunnet vil Stortinget også snart måtte ta stilling til ved behandlingen av den nylig avgitte proposisjonen om endringer i politiloven og straffeloven. Som Deres Majestet er kjent med, foreslås det her at en person som er utsatt for alvorlige trusler, skal kunne få tildelt en fiktiv identitet dersom andre beskyttelsestiltak ikke anses å kunne gi vedkommende tilstrekkelig vern. Det er vondt å tenke på at det nå også i vårt land er blitt nødvendig å vurdere denne type tiltak. Av hensyn til befolkningens trygghet må vi imidlertid forholde oss til den verden vi lever i, ikke en ønskedrøm om hvordan det burde være.




Stortingets arbeid i høstsesjonen vil som vanlig først og fremst være konsentrert omkring arbeidet med å få vedtatt statsbudsjettet for det kommende år. Den parlamentariske situasjonen medfører at det kan bli en komplisert oppgave som vil stille store krav både til den enkelte representant og til Stortinget som helhet. Jeg har imidlertid tro på at vi, til tross for uenighet om mange saker, føler et felles ansvar for å gi landet et tjenlig budsjett også for neste år, og at det vil bli vedtatt innenfor de rammer som gjelder for budsjettbehandlingen i Stortinget.




I forvissning om at representantene vil gjøre sitt ytterste for å løse de mange og store oppgaver som ligger foran oss, samler vi oss i det gamle ønske:




Gud bevare Kongen og fedrelandet!




Stortingets øvrige medlemmer istemte dette ønsket, og alle de tilstedeværende sang deretter første vers av fedrelandssangen, «Ja, vi elsker».




Hans Majestet Kongen og Hennes Majestet Dronningen med følge forlot deretter stortingssalen, ledsaget av den deputasjon som hadde fungert ved mottakelsen.




 Presidenten vil foreslå at Hans Majestet Kongens tale og beretningen om rikets tilstand og bestyrelse utlegges for behandling i et senere møte – og anser det for vedtatt.





                    
                    
                    

