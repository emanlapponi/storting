 Det foreligger
en søknad fra Kristelig Folkepartis
stortingsgruppe om velferdspermisjon
for representanten Dagrun Eriksen i tiden fra og med 12.
februar til og med 20. februar.

Etter forslag fra presidenten ble
enstemmig besluttet:

1.	Søknaden behandles straks
og innvilges.

2.	Vararepresentanten for Vest-Agder fylke, Sigmund 

Kroslid

, innkalles for å møte
i permisjonstiden.

3.	Sigmund Kroslid innvelges i Lagtinget for den tid han møter
for representanten Dagrun Eriksen.

 Sigmund Kroslid er til stede og vil
ta sete.

Representanten Øystein Hedstrøm vil
framsette et privat forslag.

 På vegne av Lodve Solholm og meg selv
fremsetter jeg et forslag om endringer i sammensetningen av Reisegarantifondets
styre slik at reiselivsoperatører kan gis like
konkurransevilkår.

 Representanten Øystein Djupedal vil framsette
et privat forslag.

 På vegne av representantene Rolf Reikvam, Inge
Ryan og meg selv vil jeg legge fram forslag om en statusrapport
om IT- og kunnskapssenteret på Fornebu.

 Representanten Kenneth Svendsen vil framsette
et privat forslag.

 På vegne av representantene Øyvind
Vaksdal, Ulf Erik Knudsen og meg selv legger jeg fram forslag om å innføre
krav om lokale folkeavstemninger ved bygging av bompengefinansierte
veiprosjekter.

 Forslagene vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsråd Hilde Frafjord Johnson

statsråd Ansgar Gabrielsen

statsråd Torild Skogsholm

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første
hovedspørsmål, fra representanten Marit Arnstad.

 Jeg har et spørsmål til næringsministeren.

Det er vel ikke å ta i for
sterkt å si at mange i den siste tiden har sett på Regjeringens
industri- og næringspolitikk som nokså tafatt.
Man peker stadig på at de generelle økonomiske
betingelsene er viktige for landets industri. Det er det ingen som
er uenig i. Men vi trenger også en næringsminister
og et næringsdepartement som kjemper for norsk industri,
som er i en situasjon som er vanskeligere enn på lenge.
Skal vi bevare og utvikle nye arbeidsplasser, krever det en aktiv
næringspolitisk strategi. Jeg tror mange spør
seg: Hvor er den strategien i dag?

Vi ser nå f.eks. at Statoil ønsker å tildele
verftskontrakten på Snøhvit til Dragados i Spania,
noe som forfordeler Kværner. Det er et spørsmål
som vi sikkert kommer tilbake til.

Men jeg har et spørsmål som
angår et annet tilfelle, som det står om i dagens
aviser. Samtidig som Regjeringen i Norge ribber SND for
penger og bygger ned virkemidler for kapitaltilgang for norsk industri,
havner vi i den gale situasjonen at mens vi strammer inn
her hjemme, sender vi bistandspenger med dem som flytter ut – i dette
tilfellet når Mustad fabrikker flytter til Kina. Hva synes
næringsministeren om det?

 Det er klart at vi opplever en del paradokser
i norsk politikk knyttet til at vi definitivt ønsker å legge
til rette for utvikling av arbeidsplasser i Norge. Samtidig ser
vi oppslag som det vi ser i Dagbladet i dag, om at Mustads Kina-etablering
har fått tilskudd fra NORAD.

La meg si det slik: Jeg har i dag sendt et
brev til NORAD for å få en orientering
om det forholdet. Men den foreløpige kontakten tyder på at
det er Stortingets retningslinjer for bistandspolitikk
som ligger til grunn for NORADs innvilgelse av søknaden.
Så kan man si: Bør man gjøre det? Vel,
det er for så vidt opp til Stortinget. Men retningslinjene
for tildeling av bistandsmidler også hva gjelder
opplæring for å skaffe folk arbeid i land som er
omfattet av bistandsmidler, er det Stortinget som har hånd
om, og det har også representanten Arnstad antakelig
vært med på.

Den ansvarlige statsråd for NORAD
er jo til stede i salen, slik at dette kan utbroderes nærmere.

 Når det gjelder de aktuelle retningslinjene,
vil dette være en av de retningslinjene hvor Senterpartiet
hadde atskillige merknader da saken ble behandlet – særlig
hvis det gjelder NORFUND-ordningen.

Vi opplever nå at ansvaret skufles
fra den ene til den andre. Det har skjedd i Dragados-saken, det
skjer også nå, ved at statsråden
her sier at dette er i tråd med Stortingets retningslinjer.
Det kan ikke være noe i veien
for at en på tross av retningslinjene til Stortinget også bruker
et fornuftig skjønn når det gjelder hva en bruker
kapital til. Kina er et av de land i verden som har billigst
arbeidskraft, og som vi aldri vil kunne konkurrere med
når det gjelder arbeidskraftkostnader. Kina er
et av de land i verden som tiltrekker seg mest av private investeringer.
Er det riktig at vi samtidig som vi skjærer ned på våre egne kapitalinstrumenter,
skal sende med en norsk bedrift kapital til å etablere
seg i Kina, samtidig som den sier opp 200 arbeidstakere
på Gjøvik?

 Nå er jeg ikke sikker på om hele
den beskrivelsen som representanten Arnstad gir, er riktig.

Når det gjelder at Senterpartiet
har merknader til en del ting, er jo det for så vidt vel
kjent. Representanten Arnstad nevnte Snøhvit-saken og Dragados.
Jeg vil bare minne om at hvis Senterpartiet
og fru Arnstad hadde fått viljen sin, hadde ingen arbeidere,
verken i Norge eller Spania, fått utført
et timeverk knyttet til å lage det anlegget som
Senterpartiet og SV de facto var imot. Det minner
meg mye om han som var imot prester, men for kvinnelige prester.
Det blir en type kommunikasjon som jeg synes en tidligere
energiminister skulle holde seg for god til.

Når det gjelder den aktuelle situasjonen
i NORAD, hvorvidt de har utøvet det skjønn som
de burde, hvorvidt de har holdt seg innenfor
de retningslinjene som gjelder, vil jeg anta at også representanten
Arnstad vil forstå at jeg i løpet av de to timene
som har gått siden jeg leste Dagbladet, ikke
har full oversikt over det. Jeg har utbedt meg en skriftlig orientering
om det. Men som sagt, den konstitusjonelt ansvarlige statsråd
for NORAD sitter like ved min side.

 Det blir oppfølgingsspørsmål – Olav Akselsen.

 Eg vil ikkje forlanga at næringsministeren
skal ha den fulle oversikta over alle bedrifter i Noreg.

Eg besøkte sjølv trikotasjebedrifta
Janus i Bergen på måndag. Dei har nett teke
over ein konkurrent i ein nabokommune og har søkt om midlar
til samlokalisering. Det var ein kostnad på 1,5 mill. kr.
Dei har fått avslag. Samtidig blir det påstått
at dersom dei hadde flytta den same bedrifta til Baltikum,
ville dei fått denne støtta frå Næringsdepartementet,
og det er forståeleg at dei fleste
reagerer negativt på dette. Mens dei kjempar for å overleva
i Noreg, har Næringsdepartementet i lag med Eksportrådet turar
bl.a. til Baltikum der dei viser alle dei gode
fasilitetane og dei positive sidene ved utflagging. Bør
me ikkje heller fokusera sterkare på korleis
me skal hindra utflagging, enn å leggja til rette
for det, slik som ein i dag gjer?

 Det er et uomtvistelig faktum at en del bransjer
i veldig stor grad har flagget ut. Representanten Akselsen
nevner Janus, som er i tekoindustrien. Som de fleste vil være
kjent med, har man i løpet av de siste 30 år i
grunnen faset ut hele denne industrien. Det er jo ikke
sikkert Arbeiderpartiet har vært fraværende
i regjeringskontorene i den perioden. Så vidt jeg husker
i farten, når det gjelder det å bistå i
forbindelse med utflagging til f.eks. Baltikum, kan jeg ikke
se at det var noen nedgang i den utflaggingen i den perioden Akselsen
selv var statsråd. Det var en ordning som ble introdusert
av Senterpartiets statsråd fru Queseth Haarstad,
som er videreført av Arbeiderpartiet, og som jeg nå har
hatt en full gjennomgang av i en rapport som jeg har fått.
Jeg skal til Baltikum om en uke. Min konklusjon er ikke
tatt hva gjelder om en skal anbefale Stortinget videreføring eller ikke
videreføring av det. Jeg setter et stort spørsmålstegn
ved om vi skal bruke norske skattebetaleres
penger til å bygge infrastruktur i andre land
for at de skal tiltrekke seg norske bedrifter. Jeg setter
et stort spørsmålstegn ved det, og vil komme tilbake
til det.

 Øystein Djupedal – til oppfølgingsspørsmål.

 Det siste som næringsministeren sa,
er svært positivt. Vi opplever at både
SND, SIVA, Eksportrådet og nå også Utenriksdepartementet gjennom
bistandsmidler bruker statlige penger for at bedrifter skal få muligheten
til å etablere seg i andre land, når
norske virksomheter nedlegges. Så det han nå sa,
er positivt. Men betyr det at næringsministeren vil se
videre på de mange ulike støtteordningene som
fins, for å hindre at det vi i dag ser ved Mustad,
som vi har sett ved mange bedrifter som etablerer seg i Baltikum, ikke
skal skje, og at Stortinget vil få seg forelagt en rapport
som gjør det mulig å hindre denne typen
misbruk av statlige støttemidler? Det kan jo ikke være
tvil om at dette er i strid med det som er Stortingets intensjon
med SND og med SIVA. Stortingets intensjon med
bistandsmidler er altså ikke at de skal brukes
til å nedlegge norsk industri og etablere
industri i andre land.

 Med all respekt for hr. Djupedal må jeg
jo si at det er ganske tendensiøst det jeg hører.
Stortinget har fått seg forelagt disse tingene i detalj hva
gjelder både hva SIVA har gjort, og hva SND har gjort.
I flere proposisjoner er det meldt tilbake. Det har vært
representanter for de angjeldende partier til stede og sett
dette i det angjeldende land. Det er etablert av regimer
i dette landet som i hvert fall ikke jeg var med i, og ikke
mitt parti var med i. Det jeg har sagt, er at dette tar vi en gjennomgang
på. Og jeg ser absolutt en mulighet for at jeg vil avvikle
de ordningene som er innført av bl.a. Senterpartiet
og videreført av Arbeiderpartiet. Men jeg tror man skal være
meget forsiktig med å si at dette må være
misbruk av midler. Det er uttrykt en positiv vilje fra Stortinget
og eksplisitt i næringskomiteen hva gjelder disse ting.
Da synes jeg det er for drøyt å karakterisere
det som misbruk. Hvis man leser innstillingen, vil man selv kunne
finne ut av det.

 Øystein Hedstrøm – til
oppfølgingsspørsmål.

 Vi opplever at norske bedrifter dels
legger ned, dels forvitrer, dels flagger ut sin virksomhet. De siste
dagene har det vært sterk fokusering på Dragados
og Snøhvit-kontrakten. Departementet skal ha honnør
for at man nå har nedsatt et utvalg for å vurdere
om det i flere europeiske land foregår ulovlig subsidiering
av virksomheten.

Nå har det kommet krav fra Arbeiderpartiet,
SV og Senterpartiet om å utsette inngåelsen
av kontrakten. Statoil hadde opprinnelig tenkt å inngå denne
kontrakten den 6. april, så hvis man utsetter
det noen uker, vil ikke det skade fremdriften av prosjektet eller bety
særlige merkostnader.

Fremskrittspartiet
skal behandle denne saken på sitt gruppemøte i
kveld, og vi er på vippen i den saken. Hvis det er slik
at Fremskrittspartiet nå støtter
de andre opposisjonspartiene, vil det være
et flertall for eventuelt å instruere Regjeringen
om å be Statoil vente. Vil da næringsministeren
følge opp en slik anmodning fra Stortingets flertall?

 For det første har selvfølgelig
representanten Hedstrøm rett i at Fremskrittspartiet også i
denne saken har valgt å vente med å ta standpunkt
inntil de så at de var på vippen!

Når det gjelder hvorvidt en skal utsette eller ikke
utsette, hvorvidt en skal oppfordre eller ikke
oppfordre, er det ikke slik vi får forutsigbare
rammebetingelser i dette landet, at vi driver med oppfordringer
og resolusjoner, for så vidt verken i storting eller
i regjering. Vi må ha en hjemmel for å gripe inn
overfor en norsk borger. Alminnelig rettssikkerhet tilsier det.
Det gjelder faktisk også Statoil. Vi må som
politikere ikke frata Statoil det ansvar de
har i forbindelse med denne utbyggingen. De to paragrafene i petroleumsloven §§ 4-2
og 4 5 gir ikke hjemmel for å gripe
inn etter at et anlegg har fått «kjør!» i Stortinget,
som dette fikk 13. juni i fjor, og arbeidet er satt i gang.
Da har det noen rettslige implikasjoner som betyr at man
kommer i et ansvar økonomisk. Det ansvaret ønsker ikke
jeg å ta.

 Vi går videre til neste
hovedspørsmål.

 Eg ser at næringsministeren blir ståande,
og det kan han godt gjera, for det er han eg har spørsmål
til. Eg er dessverre nøydd
til å stilla eit spørsmål som eg har
stilt mange gonger før, men som eg har fått negativt
svar på kvar gong.

Det siste året har 45 nye personar
mista jobben sin kvar dag. Arbeidsløysa har auka
med 25 pst. Endå verre: Talet på langtidsledige
har auka med 45 pst. Dessverre ser
dette ut til berre å vera begynnelsen. Frå heile
landet strøymer det no på med meldingar om permitteringar, oppseiingar
og utflaggingar, og talet på konkursar i fjor var det høgaste
på over ti år. Ein rapport frå NHO i Møre og
Romsdal viser at 50 pst. av bedriftene vurderer konkret
utflagging, og endå fleire seier dei
vil redusera arbeidsstokken. Førre veke tapte
som kjent Kværner Rosenberg Snøkvit til Spania.

Regjeringa har lenge oversett alle åtvaringar
og bagatellisert denne utviklinga. Spørsmålet
mitt til næringsministeren er om han i dag, i motsetning
til tidlegare, har konkrete tiltak for kva som må gjerast
for å snu denne utviklinga.

 For det første vil jeg, også denne
gangen, benytte anledningen til å tilbakevise en del av
premissene i Akselsens påstand om at man overser, at man
nærmest ikke skulle følge med, og at man
kaller det for bagateller.

Nå er det slik at de internasjonale
konjunkturer som vi nå ser, rammer alle land,
styrt av konservative eller av sosialdemokrater eller
hva det måtte være. De opplever nøyaktig
det samme: Det er en fallende industrisysselsetting, det er en fallende
industriproduksjon, og det er en stigende arbeidsledighet. Det rammer
selvfølgelig også oss. Så er
spørsmålet man også må se
på: Er det slik at det rammer oss i hardere grad enn våre
konkurrentland? Det er altså ting som kan tyde
på det.

Hadde vi ført Arbeiderpartiets politikk
videre, hadde det antakeligvis blitt enda verre. Fra 1995
og frem til nå vet vi at vi hvert eneste år har
tapt konkurransekraft for norsk konkurranseutsatt næringsliv – sammenhengende hvert
eneste år – med ca. 2 pst. Det er klart
at dette får konsekvenser til slutt. Man kan ikke både
bevilge seg mer til alle gode formål
i offentlig sektor og samtidig tro at man skal få til en
industrivekst. Hver arbeidsdag på hele 1990-tallet
ble det ansatt 70 flere mennesker i offentlig sektor, som utgjør
ca. 40 årsverk. Industrisysselsettingen har stått
stille.

For første gang på ti år
har vi nå en regjering som har sagt at veksten
i offentlig sektor skal være mindre
enn veksten i BNP. Det er helt grunnleggende for å få til vekst
i konkurranseutsatt sektor.

Dernest kan man ikke bevilge seg
lønnstillegg i dette landet som er
langt over våre konkurrenters, og så tro
at det ikke har betydning. Dette får selvfølgelig
konsekvenser, og det er jo de vi ser nå. Hadde vi hatt
en lønnsvekst som var lavere enn i våre
konkurrentland, hadde vi styrket konkurranseevnen – det
er det motsatte.

Så har vi kronekurs, og så har
vi rente. Hva er det som skal til for å få disse
ned? Jo – og der er Arbeiderpartiet forhåpentligvis
på vårt spor – vi må kjøre
en nødvendig stram finanspolitikk, ellers nytter det ikke.
En kan ikke på den ene siden dele ut
og så tro at det ikke har konsekvenser.

 Eg hadde eit veldig enkelt spørsmål.
Eg spurde om næringsministeren hadde nokon som helst konkrete
planar for no å snu utviklinga. Når han i denne
samanhengen berre skylder på internasjonale konjunkturar
og tidlegare regjeringar, tek eg det som eit teikn på at
så ikkje er tilfellet.

Sanninga er at dei to viktigaste grepa er ein
stram budsjettpolitikk og at ein har eit effektivt inntektspolitisk samarbeid.
I fjor valde Regjeringa å køyra ei meir
ekspansiv linje enn den Arbeidarpartiet foreslo, både
i revidert nasjonalbudsjett, der me nærmast blei latterleggjorde
då me sa det var behov for innsparing, og i fjor haust. Den
største lønnsveksten fekk ein i offentleg
sektor i fjor vår, då Høgre hadde arbeidsministeren,
og det er ikkje blitt sett inn eit einaste tiltak for å dempa
lønnsveksten. Tvert imot har ein innført masse
sosialt negative ordningar, som gjer at det blir mykje vanskelegare å få arbeidstakarane
med seg på ei fornuftig lønnsutvikling.

Men spørsmålet mitt var:
Har næringsministeren konkrete planar?

 Det er slik at Regjeringens politikk på dette
området er Regjeringens politikk. Lederen i næringskomiteen
vet antakeligvis meget godt at de aller tyngste og viktigste
premissene for konkurransekraften til norsk konkurranseutsatt sektor
er fordelt på et titalls departementer. Regjeringens samlede
politikk på dette området har det i seg at vi
har tatt hovedgrepet, som Akselsen nevner, nemlig
det inntektspolitiske samarbeidet. Det er en klar forståelse
av både på arbeidsgiver- og arbeidstakersiden
og på statens side at hvis vi ikke
får ned lønnsveksten, nytter det ikke å holde 17. mai-tale
om verken verftsindustri eller
andre ting. Derfor har vi for å gi signaler på det
kjørt et strammere løp enn noen gang,
vil jeg si.

For min egen del, med ansvar for de fleste
av selskapene vi har eierandel i, har jeg sagt
null økning i styrehonorarer, og i et møte jeg
skal ha om tre-fire uker, hvor samtlige konsernsjefer og samtlige
styreformenn skal inn, skal jeg legge tungt over dem det forhold
at lønnsveksten for ledere ikke skal være
en promille høyere enn for andre, for å styrke
konkurransekraften til norsk næringsliv.

 Det blir oppfølgingsspørsmål – Marit Arnstad.

 Nå har vel næringsministeren gitt
en passe dose med utskjelling av Arbeiderpartiet
og Senterpartiet, så nå kan det kanskje være
på tide å få noen
skikkelige svar på hva det er som er denne regjeringens
næringspolitiske strategi, og hva det er som er denne næringsministerens
strategi for å ta vare på norsk industri.
Det er det jeg føler vi nå står og venter
på. Jeg tror ikke styrehonorarene i styrerommene
er tilstrekkelig svar på det spørsmålet,
for å si det som det er.

Innebærer det statsråden
nå svarte Akselsen, at svaret kun er nedskjæringer
i offentlig sektor og et mer fleksibelt arbeidsmarked, eller
er det andre næringspolitiske tiltak denne regjeringen
er opptatt av? Hva vil Regjeringen gjøre i forhold til
kapitaltilgang til norske bedrifter? Hva vil den gjøre
i forhold til å satse målrettet på de
næringene der vi har mulighet til å bli blant
de beste i verden? Og hva vil den gjøre i forhold
til forskning og utvikling? Det må snart gis noen
svar utenom det evinnelige mantraet om stram finanspolitikk og nedskjæring
på offentlig sektor.

 Jeg skal prøve å svare på noen
av de 14 spørsmål som ble stilt, men det er umulig å svare
på alle dem. Det var altså 14 spørsmålstegn
til sammen, og det er klart at det er begrenset hva en kan få sagt.

Regjeringens hovedstrategi er knyttet til forskning
og utvikling. Det vi gjør nå, er å få til
massive økninger i forhold til dette fondet. Ikke
minst den nye ordningen vi har fått til med SkatteFUNN,
har jo vist seg å bli en kjempesuksess. Flere tusen nye
norske bedrifter har nå meldt sin interesse
for dette og fått tilsagn – flere tusen norske
bedrifter som ikke tidligere var i Forskningsrådets kartotek.
Vi utarbeider nå en helhetlig innovasjonspolitikk, noe
som aldri har vært gjort før, som viser
sammenhengen mellom alle departementenes innflytelse
på den totale konkurransekraften. Det aller viktigste:
Uansett hva representanten måtte mene om signalgivning
i forhold til lederlønninger, vet vi at det har vært
en viktig sak hvert eneste år når det gjelder
lønnsutvikling, at man har pekt på andre
som har fått mer. Derfor er det viktig å ta fatt
i. (Presidenten klubber.) Når det gjelder virkemidlene,
har jeg en sak som kommer til Stortinget om halvannen måned,
som er en fullstendig gjennomgang, en oppdatering og et fremtidsrettet
system for dette, hvor man legger bak seg en del av de ordningene
som man hadde, og ser fremover.

 Presidenten minner om taletiden,
selv om det kanskje er litt utidig å gjøre
det.

 Det er ikke utidig, president.

 Sylvia Brustad – til
oppfølgingsspørsmål.

 Jeg synes det er bekymringsfullt at vi har
en regjering som ikke tar situasjonen på arbeidsmarkedet
mer alvorlig enn det vi nå hører næringsministeren også si,
og det gjelder bl.a. det som skjer innenfor leverandørindustrien.
Vi hadde før jul det som skjedde ved Kværner Egersund,
hvor 140 måtte gå fordi oppdraget gikk til Dragados.
Nå har vi sett det samme når det gjelder Snøhvit,
at oppdraget har gått til det samme verftet, og jeg forstår
det slik at næringsministeren ikke har tenkt å foreta
seg noe annet enn å sette ned et utvalg. Et utvalg er vel
og bra – det er etter et pålegg fra
et flertall i Stortinget før jul om å gå gjennom
konkurransesituasjonen, som er meget nødvendig – men
her må det jo handles.

Jeg vil også si at det er
mange måter å utøve eierskap på også i
tidligere faser, og jeg vil stille statsråden følgende
spørsmål: Synes statsråden det ville være
klokt hvis Statoil nå utsatte å underskrive
på kontrakten til 6. mars, og Regjeringa og andre
brukte den tida aktivt til å granske
spørsmålet: Hva i all verden er årsaken
til at det kan være så store prisforskjeller
som vi har sett mellom Aker Kværner og Dragados?

 Når representanten sier
at hun er uvitende, kan det selvfølgelig skyldes at hun
er uvitende, men det kan også skyldes at hun ikke
er interessert i å vite.
Jeg tror kanskje det siste er tilfellet nå, så vidt
jeg kjenner fru Brustad, når det repliseres at statsråden
intet har gjort. Det første møtet hadde
jeg med Aker Kværner, de tillitsvalgte og TBL 30. oktober
i fjor. Det neste møtet jeg hadde, var 14 dager/tre
uker etterpå med eier av Kværner, jeg
hadde møte med konsernledelsen i Kværner,
jeg utbad meg en skriftlig begrunnelse for disse tingene, som altså,
som man har sett i media, Kværner ikke har villet
gi. Jeg tok den dokumentasjonen jeg hadde fått av de tillitsvalgte,
med i et møte med EU-kommissær Monti
7. januar, vi har hatt en kontinuerlig dialog med UD,
vårt ambassadepersonell i Madrid, og bedt om tilleggsressurser
i den forbindelse. Jeg ser at de kanalene Regjeringen normalt har
for innhenting av denne type opplysninger, ikke
har vært tilstrekkelig. Derfor er vi villig til å bruke
de ressursene som er nødvendig, på konsulenter
til å bistå oss i dette arbeidet.

 I denne regjeringa verkar det som om statleg
eigarskap er det same som passivt eigarskap. Det ser me
no i samband med Snøhvit-saka. Ifølgje tidlegare
statsminister frå Høgre, Kåre Willoch, er
ikkje det identiske ting – det er ikkje
Høgre-politikk å ha passivt statleg eigarskap.
I stortingsmeldinga som Gabrielsen la fram i fjor, heitte
det «mindre og bedre statlig eierskap».
Det ein no ser, er at Statoil, som blei privatisert mot stemmene
til Senterpartiet og Arbeidarpartiet, no har
mindre statleg eigarskap. Er det slik å forstå at Gabrielsen
meiner at det me no ser med Statoil, nettopp er uttrykk
for «mindre og bedre statlig eierskap»,
når dei no vel vekk det samfunnsansvaret dei hadde før,
vel å gå utanlands og dermed set norske
arbeidsplassar i fare?

 Bare en liten korrigering til Langeland
siden han sa det var Senterpartiet og Arbeiderpartiet
som stemte mot. Det var vel Senterpartiet og
SV som stemte mot å delprivatisere Statoil. Det var tvert
imot Arbeiderpartiet som foreslo det.
Energiministeren het Akselsen, som nå er leder
i næringskomiteen. Så vidt jeg husker, var fru
Brustad også medlem av den regjeringen.
Den regjeringen fremmet en proposisjon, St.prp. nr. 36 for 2000-2001,
hvor man eksplisitt sa at Statoil skal bli presis lik
andre børsnoterte selskaper, og eieren skal opptre
nøyaktig som eiere opptrer i børsnoterte
selskaper. SV og Senterpartiet stemte mot. Enig eller uenig
i dag, det er nå så, jeg var helt enig i det Arbeiderpartiet
gjorde. Jeg skjønner for så vidt Langelands anliggende,
men i det øyeblikket man delprivatiserte Statoil, fraskrev
man seg muligheten til direkte instruksjoner i denne type
saker. Det er eksplisitt uttalt i proposisjonen fra hr. Olav Akselsen.

 Vi går videre til neste
hovedspørsmål.

 Regjeringen har varslet en skipsfartsmelding
våren 2004 som skal ta for seg miljø, sikkerhet
og rammebetingelser. Med respekt å melde, det haster med å få rammebetingelsene
på plass. Vi vet alle hva som trengs – det
er internasjonale rammebetingelser på EU-nivå og
nettolønnsordninger. Vi trenger ikke flere utredninger
om dette, vi har fått så mange papirer og notater
om det at vi kunne tapetsere hele stortingssalen. Det som
er det faktiske forhold, er at det ikke har vært
politisk vilje til å gjennomføre tiltakene. Mener ikke
statsråden at Regjeringen skader norsk skipsfart, og at Norge vil tape
som maritim stormakt hvis den nå ikke foretar seg
noe?

 Til det siste er svaret ja. Hvis man ikke
foretar seg noe, skader man norske skipsfartsinteresser.
Jeg skjønner for så vidt veldig godt Hedstrøms
engasjement og indignasjon, og Fremskrittspartiet
har en annen «record» enn alle andre
parti i Stortinget på dette området hva gjelder
støtte til sjøfolk. Det skal sies i
rettferdighetens navn. Jeg er også helt enig med
representanten Hedstrøm når han sier
at vi kan tapetsere hele stortingssalen – antakeligvis enda
flere bygninger – med de dokumentene som er skrevet om
nettolønnsordningen som sådan.

Når jeg har ønsket å fremme
en stortingsmelding om den maritime politikken, vil det være
en bit av det – en viktig bit, men likevel en
begrenset bit i forhold til totaliteten. Etter mitt skjønn
er det maritime clusteret, den maritime næring og den maritime
virksomhet så viktig for nasjonen totalt sett, både
hva gjelder verdiskaping, valutainntekter, bosetting og
sysselsetting, at jeg synes det er naturlig at Stortinget i denne
stortingsperioden får seg forelagt en stortingsmelding
om dette. Stortinget har ikke behandlet dette politikkområdet
på en samlet måte på en sju-åtte-ni år,
og derfor syntes jeg dette var helt nødvendig.

Men det er helt klart, som representanten antyder,
at det er politisk vilje det står på totalt sett
knyttet til å innføre nettolønnsordning,
med de milliarduttellingene som ligger der. Det er selvfølgelig bare
et vedtak i Stortinget som skal til for å gjøre
det.

Nå er det altså slik at samtlige
regjeringer på hele 1990-tallet, uavhengig av
kuløren de måtte ha hatt, har foreslått
en avvikling av dette, fra og med Brundtland-regjeringen,
via Jagland-regjeringen – som da hadde en finansminister
som het Stoltenberg, og til denne. Det erkjenner jeg fullt ut at
vi har gjort. Vi har imidlertid inngått en avtale med Fremskrittspartiet
om at vi i denne stortingsperioden har en nedre ramme på det
beløpet som ble vedtatt i Stortinget i høst, og
dette blir en del av utredningen i denne meldingen.

 Det er riktig som statsråden sier,
at vi hadde en budsjettavtale som
bestemte gulvet, men ikke taket for
norsk skipsfartspolitikk. Det vi opplever i dag, og som vi ikke
visste da, er at shippingmiljøet nå er i ferd
med å forvitre. Offshore- og supplyrederiene
flagger ut, og bare disse rederiene
har tilknytning til ca. 5 000 arbeidsplasser langs norskekysten.
Og hva skjer i EU? Sverige og andre EU-land
suger til seg arbeidskraft, kompetanse og verdiskaping. Dette er også et
ledd i EUs strategi om å bygge seg opp til en maritim stormakt
før 2010.

Jeg er fullstendig klar over at næringsministeren
og vår statsminister er imot å øke den
næringsspesifikke støtten til norske
sjøfolk, men ser han ikke utfordringen i skipsfarten,
som har bevist sin egen fortreffelighet og seilet inn så mange
milliarder til Norge? Her har vi en mulighet til å være
verdensledende i fremtiden. Vil man ikke tenke nytt og
komme med strakstiltak? Det trengs.

 Så vidt jeg vet, har man nå til
behandling et Dokument nr. 8-forslag om dette i næringskomiteen,
og jeg vil anta at næringskomiteen vil legge noen
føringer på dette arbeidet fremover. Vi ønsker,
det har jeg gitt klart uttrykk for, at i forbindelse med både årlige
budsjett og selvfølgelig i forbindelse med denne
meldingen skal dette være et viktig punkt. Dermed er
det ingen tvil om at refusjonsordningen har betydning for antall
nordmenn som skal være sysselsatt
på disse skipene.

Det er også helt riktig
som representanten sier, at det i petroleumssektoren, eller
på petroleums-/offshorefartøyene, er
en betydelig uro etter at disse skipene ble tatt ut. Det
er ting som vi definitivt ser på, og må se på,
i forbindelse med denne meldingen, men også i
tidligere runder som vi får, i forbindelse med budsjettet.

 Det blir oppfølgingsspørsmål – Olav Akselsen.

 Her har me iallfall ei sak der næringsministeren
ikkje kan skylda på andre, sjølv om
han sikkert vil prøva. Han har tapt den interne kampen
mot finansministeren og administrasjonsministeren. Og mens både
Gabrielsen og Høgres leiar i førre periode
hadde heilt klare svar på kva som trongst for at denne
næringa skulle få ei positiv framtid i Noreg,
treng ein altså no fleire år og mange utgreiingar
for å kunna gje dei same svara som ein hadde
så klinkande klare berre ei veke før ein
kom inn i regjeringskontora.

No er det slik at ein del av grunngjevinga
for at Regjeringa har vilja fjerna dei ordningane me har på denne sektoren,
er såkalla næringsnøytralitet, at ein
ikkje skal favorisera enkelte næringar framfor
andre, sjølv om dette bryt heilt med det som blei sagt
før valet. I valkampen var det iallfall det argumentet
som blei brukt oftast av ein kollega av næringsministeren.
Og mitt spørsmål er: Er det næringsnøytralitet
som vil vera prinsippet i den meldinga han no skal fremja
for Stortinget?

 Jeg må gi representanten Akselsen
helt rett i at undertegnede har vært for. Jeg kan ikke
fraskrive meg mitt engasjement på 1990-tallet for disse
ordningene, og rollene byttes med tiden. Det er underlig å tenke
på at representanten Akselsen var statsråd
i den første regjeringen som foreslo å ta
offshoreflåten ut av refusjonsordningen, mens han nå er
dens største forsvarer. Det tar jeg til etterretning.

Jeg kan ikke på noen måte
underslå det faktum som ligger i det også denne
regjeringen har gjort i forhold til budsjettet. Vi foreslo å ta
ut refusjonsordningen. I budsjettavtalen med Fremskrittspartiet
tok vi den imidlertid inn.

Jeg har nå en dialog med
flere i disse miljøene for å se på hva
som er situasjonen, hva som er nødvendig å foreta seg,
hva som er nødvendig å foreta seg fort, og hva
man eventuelt kan gjøre over tid. Jeg underslår ikke
at dette har med næringsnøytralitet og ikke-næringsnøytralitet å gjøre,
men vi har ikke en generell omlegging av det prinsippet
Stortinget vedtok bredt, nemlig å ha næringsnøytralitet
som en hovedretningslinje.

 Marit Arnstad – til oppfølgingsspørsmål.

 Dette spørsmålet illustrerer ganske
godt hvor galt det kan bli når man ikke har mulighet
til eller ønske om å føre
en politikk der man velger å satse på det man
kan bli best på. Det er ikke slik at hele det
norske næringsliv ligger med brukket rygg. Vi
har noen områder der vi har
mulighet til å bli virkelig gode. Offshore er
ett område, maritime næringer et annet område,
romindustri er et tredje, og skipsfart er et fjerde. Men så kan
vi ikke satse på det fordi vi har det såkalte
næringsnøytralitetsprinsippet å ta hensyn
til. Det blir så galt som det kan bli, og det er motsatt
strategi av den mange andre land følger, bl.a.
Finland i sitt forhold til Nokia.

Jeg hadde et hyggelig møte
med en rekke Høyre-ordførere på Vestlandet
siste uke. Det var en del redere – sikkert Høyre-folk
de også – med på møtet.
Deres budskap er at de har ikke tid til å vente
den tiden det tar til statsråden får lagt fram
skipsfartsmeldingen. Utflaggingen skjer nå, den kommer
til å skje i løpet av det neste halve året,
og vi har ikke tid til å vente, er deres
budskap til Stortinget. Tar de feil?

 La meg først si at det er hyggelig
at representanten Arnstad har hatt hyggelige møter med
Høyre-folk på Vestlandet. Det skulle nå bare mangle.
Jeg har ikke truffet annet enn hyggelige folk på Vestlandet.

Når det gjelder om man har tid til å vente eller ikke har
tid til å vente, er det klart at i den situasjonen som man
er i nå, har jeg selvfølgelig en forståelse
for at de rederiene som offshore
representerer, som har mistet all refusjon, har en spesiell utfordring
i å beholde nordmenn om bord. Alternativet er å flagge
ut, f.eks. til Sverige, som noen gjør nå.

Jeg vil ikke nå fra denne
talerstolen si hva man skal gjøre med det. Vi har ordinære
runder i revidert nasjonalbudsjett og i det ordinære budsjettet,
pluss at jeg har et initiativ knyttet til det
meldingsarbeidet som foregår. Utover det ønsker
jeg egentlig ikke å signalisere noe spesielt,
så lenge det er en sak som nå ligger i komiteen
og ennå ikke er behandlet ferdig.

 Steinar Bastesen – til oppfølgingsspørsmål.

 Jeg har et oppfølgingsspørsmål.

Det er riktig som Marit Arnstad sa, utflaggingen
skjer nå. Den skjer i dag, den skjer i morgen, og den skjer
i overmorgen. Det er for sent når meldingen kommer. Hva skal
vi si til våre ungdommer som har hatt lærlingplass om
bord på disse båtene som går under norsk
flagg? Næringsministeren har vært med på å forandre
utlendingsloven, slik at skipskontrollen ikke lenger går
om bord i de utenlandske fartøyene
og oppsøker mannskap som har utenlandsk statsborgerskap,
og undersøker om de har arbeids- og oppholdstillatelse.
Det har næringsministeren vært med på.
Bekymrer denne utflaggingen? Bekymrer det næringsministeren
at ungdommen ikke lenger kan få lærlingplass,
og vil han gjøre noe med det i dag?

 Jeg må først si at jeg i farten ikke
kan komme på den lovendringen som Stortinget har gjort
når det gjelder skipskontrollen, så jeg kan ikke
kommentere det.

Men det som jeg skjønner er hovedanliggendet
fra Bastesen, er knyttet til maritime utdanninger. Det er tross alt noen
som har fått lærlingplasser, og spørsmålet
er om vi ved å lage lærlingplasser utdanner
personer til arbeidsledighet i forhold til den jobben de hadde tenkt
seg. Det er klart det er en utfordring vi står
overfor, også i forhold til det moralske
aspektet, for det er slik at både Stortinget og
næringen på siste halvdel av 1990-tallet i veldig
stor grad har pushet på for at ungdom skal ta maritim utdanning.
Det er klart at det må vi ha med oss som en del av bakteppet
når vi nå skal se hva vi skal gjøre med
dette, både i det arbeidet som nå foregår
i Stortinget, og i det som måtte komme i dokumenter til
Stortinget.

 Vi går til neste hovedspørsmål.

 Eg vil gjerne få stille eit spørsmål
til utviklingsministeren.

Eg spurde utviklingsministeren her i salen
for 14 dagar sidan om flyktningsituasjonen i Etiopia og Afghanistan.
Vi veit at svolt og folk som er på flukt, truar mange plassar
i verda og er ein realitet for millionar av
menneske. Vi veit også at dette kjem veldig mykje
i skuggen av Irak-krisa. VG Nett skreiv i går
at ein million palestinarar er trua av svolt på grunn av
at vestlege land ikkje vil gje økonomisk støtte,
som FN har bedt om. I dei palestinske
områda der folk er stengde inne av piggtråd,
av israelske gevær, råder det no både
svolt, arbeidsløyse og full
krise. Vi ser at det er pengar og ressursar til krig. Vi ser at
det ikkje er den same ivrigheita og den same
idigheita til å løyse flyktningane sine
problem. Kva blir gjort frå norsk side for å hjelpe
på situasjonen for dei palestinske
flyktningane?

 Jeg tror knapt noen kan beskylde Norge
for ikke å ville stille opp for flyktninger og
for mennesker på flukt, enten det er fra krig eller
på andre måter. Vi er en av de største
bidragsyterne til hele FNs nødhjelpsapparat,
og det gjelder også å stille opp for
de sultrammede i Afrika, både i det sørlige
Afrika og på Afrikas Horn, hvor også mange
mennesker er på flukt. Det samme gjelder i andre
områder.

Når det gjelder de palestinske
flyktningene og situasjonen i de palestinske
områdene, fikk jeg en rapport denne uken av NORADs direktør,
som nettopp har vært der. Min statssekretær
var der nylig. Og det er en kritisk situasjon, det er det ingen
tvil om. Dette tar vi alvorlig. Vi har et budsjett for
det palestinske området som
er meget høyt også dette året.
For 2003 er det avsatt om lag 500 mill. kr til
de palestinske områdene og
til regionbevilgningen for Midtøsten. Innenfor
dette området vil det også være
rom for en betydelig humanitær støtte. Dette er
det satt av penger til. Den humanitære bevilgningen på dette
området er utenriksministerens ansvar, men det er ingen
tvil om at Norge vil stille opp.

 Eg takkar for svaret.

Det var ei god statusframstilling utviklingsministeren gav
av kva som er situasjonen no. Vi veit også at
det kan bli ein flyktningkatastrofe i samband med ein eventuell krig
mot Irak. Det finst pr. i dag fleire millionar flyktningar i Midtausten.
Korleis planlegg Regjeringa i forhold til at krig mot Irak kan føre
til ein dramatisk auke av talet på flyktningar,
og – rett og slett – bryr vi oss om kva slags
politiske konsekvensar det kan få å setje i gang
ein krig, ikkje minst for flyktningane?

 La meg først understreke at selv om
faren for en militær konflikt er til stede, kan krig i
Irak fortsatt avverges, og Regjeringen jobber maksimalt for fred
og for at en slik situasjon ikke vil oppstå.

Når det er sagt, gir vi allerede støtte
gjennom flere frivillige organisasjoner til viktige prosjekter i
Irak og til støtte for en nødlidende befolkning.
Det gjelder både vann-, sanitær-, helse-
og ernæringsprosjekter. I fjor var den norske
bistanden til dette på 24 mill. kr, noe
som vil fortsette i år. Det andre vi gjør,
er at vi har en betydelig beredskap nasjonalt gjennom det såkalte
NOREPS og NORSTAFF-systemet. NOREPS betyr et beredskapslager som
på kort varsel kan settes inn i alle typer konflikter
og kriser rundt omkring i verden, det andre er en personellbase
på 300 mennesker som kan bistå på 72
timers varsel. Disse beredskapsordningene er brukt i tidligere krisesituasjoner
og vil kunne brukes nå.

Så til det som også er
representantens spørsmål, nettopp om
hva som skjer konkret planleggingsmessig. Norge
har vært restriktivt til å være
med på dette til nå. Vi har i denne uken (presidenten
klubber) gjennom statssekretær Vidar Helgesen hatt et møte
med de frivillige organisasjonene om dette. Vi stiller opp i forhold
til FN-systemet, som har arbeidet med dette en god stund, og som
nå får 30 mill. kr fra norsk side
(presidenten klubber igjen) til FNs generelle beredskap på dette
feltet.

 Presidenten minner om at presidenten var
meget snill nå.

 Det er helt riktig, president.

 Det blir oppfølgingsspørsmål – Åslaug Haga.

 En av de viktigste sakene
på den internasjonale dagsordenen er kampen mot terror.
Denne kampen har hovedsakelig
blitt ført internasjonalt med militære virkemidler.
Behovet for fattigdomsbekjempelse har så godt som fullstendig
vært fraværende i den internasjonale debatten.
Nå er det ingen direkte forbindelse mellom terror
og fattigdom, men det er utvilsomt slik at fattigdom,
dyp urettferdighet, kan skape grobunn for terrorisme.

I den norske debatten om kampen mot
terror har bistandsministeren vært så godt som
fraværende. Det må jeg si jeg beklager. Spørsmålet
mitt er om bistandsministeren har foretatt seg noe i internasjonale
fora for å sette alternativer til militære løsninger
på dagsordenen for å bekjempe internasjonal terrorisme.

 Først vil jeg understreke at jeg er
utviklingsminister, ikke bistandsminister. Det bør
representanten Haga være kjent med.

Når det gjelder beskrivelsen av den
internasjonale situasjonen, er jeg ikke helt sikker på om
representanten Haga har fulgt tilstrekkelig med. Dette har vært
et meget viktig diskusjonstema i internasjonale fora, hvor selvfølgelig også jeg
har deltatt. Det er faktisk slik at kampen mot fattigdom og kampen
mot internasjonal terror er blitt diskutert i sammenheng i en rekke
internasjonale møter. Det hentes fram av Verdensbankens
president, James Wolfensohn. Det er påpekt av Tony Blair,
i hans tidligere taler og i nye taler. Det er påpekt av
Bill Clinton der han har vært. Til og med president Bush
har nevnt denne sammenhengen. Det er også en
viktig del av den nye amerikanske
sikkerhetsstrategien. Den kan man mene hva man vil om,
men der er faktisk fattigdomsbekjempelse et meget viktig punkt.
Dette drøftes faktisk mye mer internasjonalt enn i Norge.
Jeg har i ulike sammenhenger også påpekt
denne sammenhengen i en rekke intervjuer. Jeg vil bare
konstatere at i norsk presse er denne diskusjonen meget fraværende.
Det er ikke bare denne statsrådens
ansvar.

 Karin Andersen – til oppfølgingsspørsmål.

 Hovedspørsmålet her er vel ikke
hva man sier, men hva man faktisk gjør internasjonalt.
Det er 24 år siden det ble sagt av verdens statsledere at
man i løpet av 10 år skulle fjerne sulten. Fremdeles
dør 6 millioner barn hvert år av underernæring.
Det er like mye som at det skulle falle ned et fly med
500 passasjerer hver time hver dag i året. Det
er altså en rekke strukturelle forhold som bidrar til å gjøre
folk sårbare for sult, og til å svekke matvaresikkerheten.
Det er spørsmål om hva man faktisk gjør
med disse strukturelle forholdene, ikke bare
når man snakker om dette på konferanser, men når
man faktisk sitter ved forhandlingsbordet. Derfor er det konkrete
spørsmålet: Hvordan vil Regjeringen og utviklingsministeren
bidra til, f.eks. i de kommende WTO-forhandlingene, at dette spørsmålet
blir hovedprioritet, og at matvaresikkerheten i de fattige land
styrkes?

 Først: Jeg er helt enig med representanten
i at det må være en sammenheng mellom
hva man sier og hva man gjør. Nettopp
derfor er handling noe av det viktigste vi arbeider
med internasjonalt – felles tiltak. Det som også har
vært tilfellet, er at fokuseringen på matvaresikkerhet
har vært sterkere nå enn på lenge, ikke
minst på grunn av sultkatastrofen som er under oppseiling
i deler av Afrika. Der deltar også Norge. Matvaresikkerhetsområdet
og landbruksområdet er blitt neglisjert i altfor lang tid
de siste 15 årene. Derfor satte jeg ned et utvalg, Bie-utvalget,
med norske eksperter med internasjonal erfaring som nettopp,
den 4. februar, har avgitt en innstilling til meg. Vi vil nå satse
på dette området. Jeg har varslet Stortinget om
dette. Vi vil behandle denne innstillingen grundig, og på det
grunnlaget se på både hva vi kan gjøre
i norsk sammenheng, og hva vi kan gjøre i internasjonal
sammenheng.

I WTO er matvaresikkerhet ikke et
hovedtema, men landbruksforhandlingene er det. Der står
muligheten til beskyttelse på dagsordenen, men ikke
minst markedsadgang, som er det største og viktigste
hovedkravet fra utviklingslandene.

 Da går vi videre til neste
hovedspørsmål, fra Oddbjørg Ausdal Starrfelt.

 I Arbeidarpartiet tek me arbeidsløysa
på alvor. Representanten Akselsen med
fleire har peika på at arbeidsløysa går
til vêrs, og spør etter tiltak. Regjeringa
ved statsråd Gabrielsen svarer noko midt imellom:
Alt er såre vel, det kunne ha vore verre, og
me har ein stram finanspolitikk, så det går nok bra.
I Arbeidarpartiet meiner me dette absolutt ikkje er nok,
og no vil eg spørja ein ny statsråd om ho har noko meir å koma
med når det gjeld aktivitet for både å følgja med
i situasjonen og for å gjera noko med det, nemleg samferdsleministeren.

Det er viktig at samferdsleministeren held
seg løpande orientert, særleg om anleggssektoren
og arbeidsløysa der. Eg vil gjerne spørja om ho
gjer det, og om ho vurderer tiltak for å motverka arbeidsløysa.
Som samferdsleministeren kjenner godt til, er det uendeleg med uløyste oppgåver, både
for norsk jernbane, på norske vegar og i norske
hamner, som kunne gjeve mange arbeid. Er det slik statsråden
tenkjer?

 Jeg kan forsikre om at jeg følger nøye
med på hvordan arbeidsledigheten utvikler seg innenfor
anleggssektoren. Det er slik at det vil være
variasjon i aktiviteten på dette området,
og jeg følger nøye med. Det har variert over tid.
Når vi nå skal sette oss ned og arbeide i forhold
til et nytt budsjett, er det viktig å gjennomgå tallene
på dette området. Det kan jeg forsikre om at jeg
gjør. Dette må også ses i sammenheng med
den samlede aktiviteten i samfunnet. Ledighet og eventuell
ledighet innenfor den sektoren vi snakker om nå,
må ses i sammenheng med hvilke andre oppdrag
som eventuelt kan tas innenfor andre
sektorer. Så mitt svar er: Ja, jeg følger nøye
med på hvordan arbeidsledigheten utvikler seg.

  Takk for svaret.

Då vonar eg det kjem meir pengar til
denne sektoren i neste omgang. Det var eit fleirtal som i samband
med budsjettet i haust var veldig dårleg fornøgd
med Samferdsledepartementet si oversikt over situasjonen i anleggssektoren,
og me har bedt om ein ny gjennomgang i revidert nasjonalbudsjett,
med forslag til tiltak.

Det er ikkje berre det at mange misser
jobben, mange einskildpersonar vert arbeidsledige og familiar lir,
men me tapar kompetanse dersom folk blir borte frå denne sektoren
lenge, og det er ganske vanskeleg å rekruttera. Dei
me snakkar med – og det er ganske mange – beskriv situasjonen
frå å vera bekymringsfull til å vera
kolsvart.

Då vil eg igjen spørja statsråden
om ho vil sikra seg å ha betre oppdaterte tal
og forslag til tiltak når ho kjem tilbake til Stortinget
i samband med revidert statsbudsjett.

 Som jeg sa i mitt svar i stad, arbeider vi
med å kartlegge hvordan situasjonen er, og vi vil komme
tilbake til dette i revidert nasjonalbudsjett. Da vil vi også gjøre
en vurdering av om situasjonen er slik at det er behov for helt
spesielle tiltak.

 Det blir oppfølgingsspørsmål – Kenneth Svendsen.

 Spørsmålet er ikke
om statsråden følger med, spørsmålet
er om statsråden gjør noe.

I forbindelse med statsbudsjettet sendte statsråden
ca. 1 000 overflødige arbeidere fra det tidligere
Vegvesenet, nå Vegproduksjon, ut i arbeidsledighet eller
førtidspensjonering. Vi foreslo 5,1 milliarder
ekstra kroner for å bygge veier, slik at vi kan
beholde konkurransekraften i dette landet, og slik at vi kan redde alle
dem som blir drept eller hardt skadd i trafikken, men
Regjeringen vil ikke gjøre noe. Nå vet
vi at det er tusenvis av arbeidsledige anleggsarbeidere som kommer
i tillegg til dem som mistet arbeidet i forbindelse med omstruktureringen,
og som kunne ha vært satt i arbeid i andre firma
i det private markedet.

Mitt spørsmål er: Vil statsråden
slutte å følge med og heller sette i gang strakstiltak?
For det er nå det trengs, mens konkurransekraften svekkes
og folk blir lemlestet i trafikken. Eller er det nye fotobokser
som skal monteres?

 På spørsmålet om
jeg har tenkt å slutte å følge med, er
svaret at jeg ikke har tenkt å slutte å følge
med. Når det gjelder om jeg har tenkt å gjøre
noe, vil jeg melde tilbake at vi gjør noe hele tiden
i forhold til innsats med statlige midler både
innenfor veisektoren, innenfor
jernbanesektoren, innenfor kollektivsektoren
generelt og innenfor luftfart.

Vi har ikke tenkt å slutte
med dette; dette har vi tenkt å fortsette med. Vi har tenkt å fortsette å bruke
statlige midler, og vi har også tenkt å fortsette å bruke
bompengeprosjekter, som også er et bidrag til å sørge
for at vi har aktivitet i denne bransjen.

Jeg synes det er betryggende å høre
at Fremskrittspartiet også er
blitt opptatt av trafikksikkerheten. Det er helt rett, vi må bruke både
investering, drift og vedlikehold og en lang rekke tiltak for å bedre
trafikksikkerheten.

 Jorunn Ringstad – til
oppfølgingsspørsmål.

 Det går ikkje an å kome
frå at samferdsleministeren sit med ansvar på eit
område som er uhyre viktig for norsk næringsliv. Gode
rammevilkår føreset kommunikasjonar som gjer at
avstandskostnadene blir reduserte, det føreset at ein har
likeverdige tilbod i heile landet.

No har ein vore konsentrert
om veg, jernbane, sjøfart og luftfart. Eg vil òg
nemne det med breiband, som ikkje er minst viktig. I dagens
samfunn er kanskje breiband og kommunikasjonar som går
over nett, vel så viktige for mange bedrifter som det å transportere
varer på ein eller annan måte. Eg vil
utfordre samferdsleministeren til å seie
litt om tankane på området breiband. Vi har hatt
ein del seminar på Stortinget der det går klart
fram at utan statleg medverknad får vi ikkje
breiband i heile landet. Der kan vi gå til andre
land og sjå at offentlege midlar må inn for å få det
utbygt.

 Aller først vil jeg si at representanten
Ringstad er inne på et svært
viktig element i norsk samferdselspolitikk. Bredbånd trengs,
og bredbånd trengs ikke minst for næringsutvikling.
Dette er vi nå to statsråder i dag som sikkert
kunne sagt mye om.

Når det gjelder statens medvirkning,
vil jeg si: Ja, staten er viktig her. Staten må legge gode
rammebetingelser, slik at vi får utviklet og bygd bredbånd.
Bredbånd ligger mange steder i landet, og da er det snakk
om å få utnyttet det som er. Det er en genuin
utfordring, en utfordring vi har grepet fatt
i, og som vi kommer til å fortsette å arbeide
med. Staten kan være med og bidra konkret også på etterspørselssiden.
Offentlig sektor kan være med og bidra på etterspørselssiden,
slik at vi får opp etterspørselen og
får i gang en aktivitet på bredbåndsiden som
tjener ikke minst distriktene. Dette er en utvikling som
er i gang, og som kommer til å fortsette.

 Sigrun Eng – til oppfølgingsspørsmål.

 Eg synest i grunnen eg sit att med ein del
spørsmål som vi ikkje har fått
svar på så langt.

Arbeidsløysetala går rett
til vêrs i alle sektorar. Anleggssektoren er
ikkje noko unntak. Heile landet skrik etter
investeringar både i jernbane og til veg, og
det manglar heller ikkje på ferdigprosjekt.

Ledige hender og ledige maskinar står
klare, om det blir gitt signal. Folk ute skjøner faktisk
ikkje kvifor vi skal la dei bli passive trygdemottakarar
i staden for å få lov å byggje landet.

Regjeringspartiet gjekk til val på m.a.
meir pengar til veg, noko som vi i samferdselskomiteen
stadig blir minte om når vi er ute på fylkesreiser.
Det er med andre ord langt mellom liv og lære.

Betre vegar reduserer kostnadene for næringslivet,
som oftast ligg i distrikta. Altså: Alle har
vi noko å vinne. Kor høgt meiner Regjeringa
at arbeidsløysetala må kome før tiltak
blir sette inn, og er statsråden bekymra, slik vi andre er,
for at fagfolka forsvinn om ikkje noko blir
gjort no?

 Vi bruker betydelige midler innenfor
samferdselssektoren. Innenfor vegsektoren bruker
vi statlige midler for over 11 milliarder kr,
og vi bruker 2 milliarder kr i bompenger, for å ta
det. På jernbanen bruker staten 5,5 milliarder kr.
Det er en høy aktivitet, og vi har tenkt å ha
en høy aktivitet videre. Jeg kan forsikre om at vi på ingen måte
har tenkt å stoppe opp aktiviteten innenfor
sektoren.

I forhold til om arbeidsledigheten er så bekymringsfull
at vi vil sette i gang ekstraordinære tiltak, er det selvfølgelig
et spørsmål jeg ikke kan svare på her
i dag. Det må ses i en større sammenheng. Derfor
har vi sagt, vi står ved, og vi mener at det
riktige tidspunktet å gå inn på det er
i forbindelse med et budsjettframlegg for Stortinget, det være
seg revidert nasjonalbudsjett eller statsbudsjettet. Så dette
er spørsmål vi kommer tilbake til.

 Tiden for den muntlige spørretimen
er omme. Vi går over til den ordinære spørretimen.





                    
                    
                    

 Det blir en lang rekke endringer
i den oppsatte spørsmålslisten, og presidenten
viser i den sammenheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmålene 5 og 6, fra henholdsvis
representantene Marit Arnstad og Åslaug Haga til helseministeren,
utsettes til neste spørretime, da statsråden er
bortreist.

Spørsmålene 7, 8 og 9, fra
henholdsvis representantene Magnhild Meltveit Kleppa, Rune
J. Skjælaaen og Jorunn Ringstad til
helseministeren, vil bli besvart av sosialministeren på vegne
av helseministeren, som er bortreist.

Spørsmål 10, fra representanten
Bendiks H. Arnesen til olje- og energiministeren, utsettes til neste
spørretime, da statsråden er bortreist.

Spørsmål 11, fra representanten
Øyvind Vaksdal til olje- og energiministeren, er overført
til nærings- og handelsministeren som rette vedkommende.

Spørsmål 12, fra representanten
Torbjørn Andersen til olje- og energiministeren, vil bli
besvart av nærings- og handelsministeren på vegne
av olje- og energiministeren, som er bortreist.

Spørsmål 25, fra representanten
Inger S. Enger til miljøvernministeren, er overført
til nærings- og handelsministeren som rette vedkommende. Etter
anmodning fra nærings- og handelsministeren blir dette
spørsmålet flyttet og besvart etter
spørsmål 15, som skal besvares av samme statsråd.

Spørsmål 27, fra representanten
May Britt Vihovde til miljøvernministeren, vil bli tatt
opp av representanten Frode Hervik.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 25


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 24


    
        

Spørsmål 26


    
        

Spørsmål 27


    



                    

 Disse spørsmålene
er utsatt til neste spørretime, da statsråden
er bortreist.





                

 Dette spørsmålet,
fra Magnhild Meltveit Kleppa til helseministeren, vil
bli besvart av sosialministeren på vegne av helseministeren,
som er bortreist.

 Eg vil stilla følgjande
spørsmål til helseministeren:

«2 500 barn og unge ventar
på psykiatrisk behandling. Bak dette talet gøymer
det seg mange einskildpersonar og pårørande som
treng hjelp straks. Køen var like stor for
eitt år sidan.

Er det omorganiseringa av sjukehusa til statlege
føretak som gjer at Regjeringa nedprioriterer dette viktige området?»

 Ferske tall fra Norsk pasientregister
viser at Opptrappingsplanen for psykisk helse gir resultater. Tallene
viser at 26 pst. flere ble tatt inn til behandling fra
venteliste i siste tertial i 2002 sammenlignet med samme periode
i 2001. Dette er en stabil økning, som har pågått
over flere år. I 1998 fikk 20 000 barn og ungdom
behandling. Anslaget for 2002 tyder på at godt over 30 000
fikk hjelp i fjor. Dette feltet er ikke nedprioritert.
Tvert imot er det en større satsing på psykisk
helse i 2003-budsjettet enn noen gang.

Omorganiseringen til foretak skal ikke
forsinke arbeidet med å oppfylle Opptrappingsplanen for
psykisk helse. Det er heller ikke noe som tyder på at
ventelistene blir lengre på grunn av reformen.
Tvert imot viser ventelistetallene for tredje tertial
i 2002 at antall barn og unge som venter på behandling,
er redusert fra om lag 2 500 til om lag 2 300
sammenlignet med samme tid i 2001. Fortsatt er det for mange som
venter på hjelp, men fortsatt er vi kun halvveis i opptrappingsplanen
og forventer ytterligere reduksjon.

Som helseministeren har
orientert Stortinget om tidligere, er departementets styringspremisser
og vilkår knyttet til Opptrappingsplanen for psykisk helse
tydelige og klare. Tilbudet innen psykisk helse skal styrkes
i sin helhet, og midler som tilføres som en del av planen,
skal benyttes til det formål de er bevilget for. I styringsdokumentene
for 2003 til de regionale helseforetakene
er følgende presisert om bevilgningen til psykisk helse:

«Bevilgningen
skal sette spesialisthelsetjenesten i stand til å gjennomføre
planlagt styrking av psykisk helsevern. Vilkår for tilskuddet
er at aktivitetsnivået må videreføres
slik at tilbudet i 2003 minst skal være på samme nivå med
2002 og i tillegg bli supplert med de ytterligere tiltak som følger
av midler fra opptrappingsplanen.»

Det er samtidig lagt vekt på sammenhengen
i det budsjettmessige opplegget for 2003 og 2004. I styringsdokumentet
er det derfor videre gitt føringer for at dersom eventuelle
manglende leveringsforpliktelser ved utgangen av 2002 i henhold
til Opptrappingsplanen for psykisk helse ikke er oppfylt,
må dette rettes opp i perioden 2003–2004.

Avslutningsvis vil jeg forsikre om at Regjeringen
står fast på målene i opptrappingsplanen,
og at denne skal gjennomføres som planlagt.

 Det er oppsiktsvekkjande at Regjeringa – trass
i Opptrappingsplanen for psykiatri – ikkje
leverer betre resultat på eit så sårbart område.

Det vi har sett av helseføretaka så langt,
er m.a. ei rekkje nye leiarar med millionløner
og meiningslaus bruk av konsulenttenester. Det er altså pengar
som kunne ha vore brukte til pasientbehandling. I tillegg
er det truslar om sentralisering og nedlegging av tilbod, for ikkje å snakka om
den avdemokratiseringa som går føre
seg.

Så seier statsråden
at nivået i 2003 skal haldast minst på nivået
i 2002. Er statsråden verkeleg nøgd med at over 2 000
barn og unge, både i 2001 og ved utgangen av 2002,
venta i kø?

 La det være sagt med én gang:
Helseministeren er ikke fornøyd
med at vi har så mange barn som venter på denne
typen behandling. Men opptrappingsplanen skal følges. Vi
har sett at det er nedgang i antall barn og unge som venter
på behandling. Vi er ikke ferdige med planen.
Vi kommer også til å følge utviklingen
innenfor dette området særlig
nøye.

Det er også etablert
et rapporteringssystem fra foretakene pr. tertial, som er gitt i
henhold til det som går på styringsdokumentet.
Det jeg er glad for, er at det ikke er noen
diskusjon om planen. Men det skjer forandringer, det skjer endringer
i tråd med det som ligger til grunn for opptrappingsplanen.
Fornøyde blir vi ikke før de som trenger
behandling, får det. Men som sagt: Planen følges,
opptrappingen skjer, og det er resultater å vise til.

  Senterpartiet undrar seg over at
Regjeringa ikkje prioriterer dette området. Det
blir meldt f.eks. frå Helse Sør og Helse Øst, eller BUP
Sør og BUP Øst, om ein lett nedgang i aktiviteten. I Rogaland
er det 123 dagars ventetid på barne- og ungdomspsykiatrisk
poliklinikk. Og så stiller Regjeringa med ein kommuneøkonomi
som gjer at kommunane i 2003 må kutta i alt frå støttetimar
til helsestasjonar, med fare for at kommunane som følgje
av redusert førebygging faktisk er med på å gjera
behovet for heilt naudsynt hjelp til psykisk sjuke endå sterkare.

Sosialministeren har ansvaret for rusfeltet,
og ho veit kva som skjer akkurat der. Vi ber om at Regjeringa no verkeleg
lyftar dette feltet slik at det blir synleg utover det minimumet
som kan målast ved statistikk.

 Omorganiseringen av foretakene skal ikke
forsinke opptrappingsplanen. Feltet er ikke nedprioritert.
I opptrappingsplanen, St.prp. nr. 63 for 1997-98, ble det forutsatt
en forsiktig opptrapping de første årene
på grunn av personellmangel. I statsbudsjettet for 2003
er det foreslått 670 mill. kr mer til
opptrappingsplanen. Samlet er det da lagt inn 2,37 milliarder kr mer
i 2003 enn i 1998. For å nå målene må en
gjennomsnittlig opptrapping for årene 2004–2006 være
på om lag 1 220 mill. kr pr. år.

Det å legge inn 670 mill. kr
mer i opptrappingsplanen for 2003 kan neppe kalles noe annet enn
at planen prioriteres. Men vi er ikke ferdige. Jeg deler
uroen til Meltveit Kleppa, nettopp fordi dette
er en sårbar gruppe. Dette er noe helseministeren
kommer til å følge nøye med
på. Nettopp dette vil det også bli
fokusert på når tilbakemeldingene fra de regionale
foretakene skjer i henhold til styringsdokumentet.





                

 Dette spørsmålet,
fra representanten Rune J. Skjælaaen til helseministeren,
vil bli besvart av sosialministeren.

 «Helse Finnmark har vedtatt at ambulansen
på Kunes i Lebesby kommune skal fjernes med virkning fra
1. februar 2003.

Hva vil statsråden gjøre
for at befolkningen i Indre Laksefjord skal få et
likeverdig helse-/ambulansetilbud på linje med
den øvrige befolkningen?»

 La meg aller først understreke at
befolkningen i Finnmark har krav på et likeverdig tjenestetilbud
på lik linje med den øvrige befolkningen i landet.
Det skal ikke herske noen tvil om
det. Dette gjelder også trygghet for at en god
ambulansetjeneste vil være tilgjengelig om behovet
oppstår.

Innenfor foretakssystemet
er det helseministerens overordnede ansvar at de akuttmedisinske
tjenestene fungerer etter de forutsetninger som er gitt
i spesialisthelsetjenesteloven. Det må og skal være
utgangspunktet. Samtidig vil jeg peke på at det
er viktig at helseforetakene får mulighet til å ivareta
den rollen som Stortingets vedtak om helseforetaksloven forutsetter.
Det er et sentralt element i reformen at det regionale
helseforetaket skal gis muligheter til å finne gode
og samlende løsninger for regionen. De lokale helseforetakene
skal også ha nødvendig fleksibilitet
i den praktiske driften. Modellen vil spille fallitt dersom det
skulle utvikle seg en praksis med detaljstyring fra sentralt
hold i enkeltsaker.

Dette innebærer imidlertid ikke
at det samtidig innenfor foretaksmodellen er
fritt frem for hvordan helseforetakene løser sine
oppgaver. Det skal og må skje i samsvar med de krav til
tjenestene som er fastsatt av Stortinget, gjennom lovvedtak og øvrige
vedtak fattet i denne sal. De sentrale helsemyndighetene har et
styrings- og oppfølgingsansvar for å sikre at
tjenestene er i samsvar med de mål som politiske organer
setter. I tillegg har Statens helsetilsyn og fylkeslegene et tilsynsansvar
dersom det oppstår tvil om tjenestene er forsvarlige. Dette
er viktig også i forhold til oppfølgingen
av det samlede ansvar som Helsedepartementet har for at helsetjenestene
faktisk fungerer.

Hovedmålet med endringene som skjer
i ambulansetjenesten i Finnmark, er å oppfylle et mål
om faglig forsvarlighet med tomannsbetjente ambulanser. Fra 1. februar
vil ambulanseoppdrag i Kunes-området bli ivaretatt gjennom
ambulansebasene i Lakselv, Mehamn og Kjøllefjord samt 330-skvadronen
i Lakselv. Redningshelikopteret fra 330-skvadronen utfører
ambulansetjenester i hele Finnmark når den ikke
er i redningsoppdrag, og blir i særlig grad brukt ved mest
akutte sykdomstilfeller og også under vanskelige
værforhold. Endringen i ambulansestrukturen er lagt frem
for Fylkeslegen i Finnmark, som konkluderer med at en nedleggelse ikke
var faglig uforsvarlig. Imidlertid påpeker Fylkeslegen
at det vil være ønskelig at Helse Finnmark
og Lebesby kommune sammen ser på alternative muligheter
for å ta vare på den akuttmedisinske
kompetansen og beredskapen i området. Dette er fulgt opp
av styret i Helse Finnmark. Så langt forberedes det én bil
som skal være utrustet med akuttmedisinsk utstyr,
bemannet med kvalifisert ambulansefagarbeider, som skal kunne rykke
ut med assistanse til syk eller skadet pasient i påvente
av nærmeste ambulanse.

Helse Finnmark vil ta initiativ
til at det snarlig blir avholdt et møte med kommunen,
hvor også Helse Nord Regionalt Helseforetak vil
delta, for å drøfte nettopp videre fremdrift
i arbeidet med å få til en avtale mellom
Helse Finnmark og kommunen. Denne saken har naturlig nok skapt et
stort engasjement blant befolkningen, og Helse Finnmark har også i
samarbeid med aksjonsledelsen på Kunes
invitert til et folkemøte i uke 8. I forrige
uke mottok også departementet en klage på vedtaket
i Helse Finnmark fra Lebesby kommune. Denne saken vil raskt bli
behandlet av Helsedepartementet.

 Jeg takker statsråden for svaret.

Når denne ambulansen nå er
nedlagt, er det snakk om at ambulansen skal stasjoneres i Kjøllefjord,
Mehamn eller Lakselv. Kjøllefjord–Mehamn,
Rv 889, er faktisk stengt eller kolonnekjørt
fem måneder i året. Til Lakselv er det
15 mil å kjøre. Jeg kjørte sjøl
den veien sist fredag i snøfokk. Det er faktisk bare
17 pst. av befolkningen som vil få dekning av
ambulanse innenfor en responstid på 60
minutter, slik ambulanseplanen for Finnmark sier det skal
være. Hele 80 pst. av de 360 innbyggerne
vil dermed få en dårligere dekning enn det som
ambulanseplanen for Finnmark definerer som et minimum av responstid
for grisgrendte strøk. Kommunen har vurdert dette med akuttbil,
som har vært nevnt, men de avviser det, for de har faktisk ikke
lov til å ha noen pasienter i denne akuttbilen.
Folk på sjukeheimen fortviler – alle fortviler – og
det er stor uro over dette som skjer i en bygd som faktisk er i
vekst.

 Jeg er ikke riktig sikker på om
dette var et spørsmål, men etter det
jeg forstår, er det en underliggende uro for det som skjer
i området, spesielt knyttet til Kunes.

Det jeg kan understreke, er at Helsedepartementet
har mottatt en klage fra ordføreren. Det vil snarlig bli
avholdt et møte med kommunen, hvor også Helse
Finnmark og Helse Nord vil delta. Det er invitert til et folkemøte,
og det er kommet frem et tydelig uttrykk for engasjement fra befolkningen.
Klagen som Helsedepartementet har mottatt, vil bli behandlet raskt,
og slik sett vil problemstillingen bli drøftet og tatt
videre der. Jeg ser også at Fylkeslegen i Finnmark
har konkludert med at en nedleggelse ikke var faglig uforsvarlig,
men at det også er påpekt at det ville være ønskelig
at Helse Finnmark og Lebesby kommune sammen ser på alternative
muligheter for å ta vare på nettopp
det som går på den akuttkompetansen som ligger
der, og på beredskapen i området.

 Da vil jeg stille et konkret spørsmål.

Nå har altså kommunen klaget.
Spørsmålet er om ambulansen kan få lov
til å være operativ så lenge
klagen er til behandling. Det er noe som jeg vet også Lebesby kommune
gjennom ordføreren har stilt spørsmål
om i denne klagen.

 Utgangspunktet er at departementet i forrige
uke mottok en klage. Vi vil vurdere den. Det har vært kontakt mellom
Helse Finnmark, kommunen og Helse Nord for å få til
et møte. Jeg tar med meg synspunktene fra Skjælaaen
tilbake til Helsedepartementet, men poenget er i hvert fall at Helsedepartementet
så raskt som mulig vil behandle denne klagen.





                

 Også dette spørsmålet,
fra representanten Jorunn Ringstad til helseministeren,
vil bli besvart av sosialministeren på vegne av helseministeren.

 «Helse Vest har varsla at dei må spare
om lag 600 mill. kr dei neste 2 åra. Dette vil måtte føre
til reduksjon i dagens helsetilbod.

Vil statsråden stille meir midlar
til disposisjon, eller vil han føreta seg noko
for å førebu innbyggjarane i Helse Vest-regionen
på redusert helsetilbod?»

 Helt fra staten ved årsskiftet
2001–2002 overtok ansvaret for spesialisthelsetjenesten
har det vært klart at tjenesten vil stå overfor betydelige
utfordringer med henblikk på å bruke
ressursene slik at det høye behandlingsnivået
kunne videreføres. Dette er både et
spørsmål om hvor mye midler som stilles til disposisjon,
og et spørsmål om måten som midlene brukes
på. Jeg skal først kort kommentere hvert av disse
to spørsmålene før jeg omtaler situasjonen
for Helse Vest.

I Tillegg nr. 4 til statsbudsjettforslaget
for 2002 ble det varslet at det var usikkerhet om de nye foretakenes ressurssituasjon,
og at det derfor i de nærmeste månedene ville
bli foretatt en gjennomgang. Dette endte opp med fremleggelsen av
St.prp. nr. 59 for 2001-2002. Det ble her lagt til grunn at foretakene
hadde en økonomisk ubalanse på om lag 2,6 milliarder
kr. For å svare på denne situasjonen ble det gitt
en tilleggsbevilgning på 1,3 milliarder kr, samtidig
som det ble forutsatt at foretakene over årene 2002 og
2003 skulle effektivisere driften i samme størrelsesorden.
Dette opplegget var basert på en omfattende dialog mellom
Helsedepartementet og de regionale
helseforetakene.

Etter behandlingen av St.prp. nr.
59 skjedde de endringer som gjorde de økonomiske forutsetningene
for foretakenes drift mer krevende. Den generelle profil som etter
hvert utviklet seg for lønnsoppgjørene i 2002,
bidrog til et dyrere oppgjør enn hva budsjettopplegget
for 2002 var basert på. Det oppstod også tvil
om hva som ville bli pensjonskostnader og pensjonspremier i 2002. Tida
har vist at det på langt nær ble så store økninger
i pensjonskostnadene som mange fryktet. Men uansett har lønnsoppgjør
og økte finanskostnader – også som
en følge av høyere premieutbetalinger – forverret
foretakenes økonomiske situasjon. På denne bakgrunn
er budsjettopplegget for 2003 basert på at foretakene skal
få ytterligere ett år for å komme i økonomisk
balanse, altså at også året
2004 skal kunne brukes til gjennomføring av nettopp
omstillingstiltakene. Poenget med dette ekstra året
er nettopp å unngå at foretakene skal
tvinges til å skjære ned på tilbudet
til pasientene, slik at forutsetningen om opprettholdelse av det
samlede pasienttilbudet kan ivaretas.

Oppfølgingen av budsjettvedtaket for
2003 vil skje i en styringsdialog med Stortinget. Det vil i tilknytning
til revidert nasjonalbudsjett bli gitt en orientering om innretningen
på tiltakene, slik Stortinget har bedt om. Videre vil det
ved fremleggelse av budsjettforslaget for 2004 bli gitt en samlet
og oppdatert orientering om situasjonen, slik at Stortinget på dette
grunnlaget vil kunne vurdere effekten av budsjettopplegget for 2004.

Dette utgjør det generelle grunnlaget
for Helse Vests gjennomføring av budsjettet for 2003. Det
er altså et sentralt poeng at muligheten for å se
2003 og 2004 i sammenheng skal bidra til at hensynet til pasientene
ivaretas på en god måte.

Til slutt vil jeg føye til
at det som kjent foreligger utredninger med
forslag til endringer i innretningen av Helse Vests tilbud. Dette
må ikke sammenblandes med at det foreligger
endelige vedtak. Først vil Helse Vest, basert på de
prosesser som nå gjennomføres, forholde seg til
forslagene. Deretter vil det, for alle beslutninger som har
vesentlig betydning for helsetilbudet, foretas en vurdering av Helsedepartementet
og eventuelt avgjøres i foretaksmøtet.

Det må legges vekt på at
styret i Helse Vest nå er gitt et helhetlig oppdrag for å gi
regionens befolkning spesialisthelsetjeneste. Men som jeg har sagt,
innebærer ikke dette at vurderingene og tiltakene
er fristilt fra overordnet politisk kontroll.

 Eg takkar for svaret.

Eg merka meg at statsråden òg
peikte på at det er økonomisk ubalanse mellom
den økonomien som Helse Vest har, og dei oppgåvene
som Helse Vest skal løyse. Så seier
statsråden òg at her skal ein skjere ned på tilbodet, effektivisere.
Når det gjeld Helse Vest, har ein gjennom media og òg
direkte orienteringar frå medlemer i styret for Helse Vest
blitt orientert om at dei innsparingane og effektiviseringane som
dei må gjere, f.eks. er å leggje ned fødeavdelinga
og kutte akuttberedskapen ved fleire sjukehus. Det er det same
som at fleire av dei små sjukehusa blir borte som sjukehus.
Det betyr kort og godt at folk i Helse Vest-regionen ikkje
får det same tilbodet som dei har hatt – dei
får altså eit dårlegare tilbod.

Korleis kan statsråden forsvare at
vi då vil ha eit like godt tilbod som før,
når mange tilbod blir borte?

 Det er et sentralt poeng at mulighetene
for å se 2003 og 2004 i sammenheng skal bidra til at hensynet
til pasientene ivaretas på en god måte.
Det må også legges vekt på at
styret i Helse Vest er gitt et helhetlig oppdrag for å gi
regionens befolkning spesialisthelsetjenester. Men det betyr ikke,
som jeg understreket i mitt hovedinnlegg, at vurderinger og tiltak
er fristilt fra den overordnede politiske kontroll.

At man utreder og ser på konsekvenser
av utredninger, er ikke det samme som at man fatter endelig
vedtak. Det at fagfolk foretar skikkelige analyser, har en verdi
i seg selv. Jeg kommer til å følge nøye
med på nettopp det som skjer i Helse-Norge, og
vil selvfølgelig også gjøre det
i forhold til den økonomiske situasjonen. Men Helse Vest
må få anledning til å gjøre
nettopp det de skal, nemlig ha et helhetlig tilbud til
innbyggerne.

 Eg er òg klar over at utgreiingar
og dei forslaga som er lagde fram, ikkje har ført
til endeleg vedtak og ikkje skal gjennomførast utan
at ein har sett nærare på det. Men det er heller
ikkje til å leggje skjul på at dersom
ein helseregion skal spare 600 mill. kr over to år,
må det få ein del følgjer for det tilbodet
som er der. Og berre det at pasientane får lengre
veg, kanskje må reise heile dagen for å få det
spesialisttilbodet som dei treng, vil i aller høgste grad
bli oppfatta av folk som at her har dei fått eit dårlegare
tilbod.

Statsråden sa òg i sitt fyrste
svar at Helse Vest har fått litt dårlegare vilkår
når det gjeld tildeling av midlar. Eg vil spørje
statsråden om Helse Vest vil få ei gunstigare tildeling
av midlar i framtida.

 Nå sa jeg vel ikke at Helse Vest
hadde større utfordringer enn andre. Det er utfordringer
i forhold til de endringene som skal skje, og den budsjettsituasjonen
man har. Derfor har det også vært viktig
at man skal kunne se budsjettåret 2003 i sammenheng med
2004. Det er viktig at man fra sentralt hold, ut fra den
styringsstrukturen som er lagt, ikke griper inn i forhold
til utredninger. Jeg hører at representanten er inne
på nettopp den samme tankegangen. Det må være mulig
for Helse Vest å utføre sine oppgaver,
nemlig å ha en helhetlig innretning i forhold til det oppdraget
de har fått. Da er utredninger viktige. Så langt
er det ikke fattet vedtak. Helse Vest vil fortsatt ha
det arbeidet. Styret har den utfordringen. Men det er ikke
slik, som jeg understreket i mitt hovedinnlegg, at overordnet politisk
myndighet ikke følger med.

Kjell
Engebretsen hadde her overtatt presidentplassen.





                

 Dette spørsmålet
er utsatt til neste spørretime, da statsråden
er bortreist.





                

 Dette spørsmålet,
fra representanten Øyvind Vaksdal til olje- og energiministeren,
vil bli besvart av nærings- og handelsministeren som rette
vedkommende.

 Jeg vil stille følgende spørsmål:

«Offshoreverftet Rosenberg i Stavanger
har tapt Snøhvit-kontrakten til det spanske verftet Dragados
Offshore. Årsaken skal være store prisforskjeller. Etter
et lignende tilfelle i fjor bad Stortinget Regjeringen gi en beskrivelse
av situasjonen i norsk offshorerettet verkstedindustri
og gjennomgå konkurransesituasjonen for denne industrien
i forhold til andre EØS-land.

Hva har Regjeringen foretatt seg så langt
i denne sak, og hva vil en gjøre for å sikre denne
viktige industrien konkurransedyktige rammebetingelser?»

 Det Regjeringen har gjort i denne saken siden
vi fikk den på bordet, er at vi hadde det første
møtet den 30. oktober i fjor med representanter
for TBL, Fellesforbundet og de tillitsvalgte på verftet
samt representanter for ledelsen i Kværner. På det møtet
utbad jeg meg en skriftlig redegjørelse
fra konsernet om hvordan de vurderte dette, og hvilken oppfordring de
hadde til meg om å ta denne saken videre. Jeg har siden
hatt møter med eieren av Aker Kværner, og jeg
har hatt møter med konsernledelsen i Aker Kværner.

Vi innhenter på vanlig måte
opplysninger så langt man kan gjøre det via åpne,
offentlige kanaler, og dette kulminerte i et møte
jeg hadde med EU-kommissær Monti den 7. januar i år
om disse ting. Han bad oss om å fremlegge dokumentasjon.
Vi hadde resultatet av det arbeidet som tillitsmennene i Kværner
hadde gjort, som var et veldig godt og grundig arbeid. Der var det
mange faktaopplysninger pluss en god del antydninger som det var grunn
til å se videre på.

Etterpå har vi hatt ytterligere kontakt
med bl.a. TBL og Fellesforbundet, hvor de har lagt frem mer dokumentasjon,
men kanskje ikke i så stort omfang som vi hadde trodd.
Situasjonen var den at da jeg kom hjem sist lørdag – etter
at jeg hadde vært i Amerika i fire dager – hadde jeg
innkalt alle disse igjen. Det jeg erkjente på det
tidspunktet, var at vi vurderte det slik at jeg ikke ville
kunne greie å få tak i denne dokumentasjonen via
ordinære kanaler. Da bestemte jeg meg
for at jeg sammen med Fellesforbundet og TBL ville lage
et prosjekt, der vi bruker ressursene som er nødvendige
for å finne ut konkurranseforholdet mellom Norge
og Spania, Frankrike og Holland. Vi har en referansegruppe
hvor disse partene er med for å prøve å avdekke
både lovlige og ulovlige ting knyttet til konkurranseforholdet mellom
disse land. Vi kan ikke leve med en situasjon
der det er mange påstander om ulovligheter. Dette må sjekkes
ut. Vi har, som sagt, et prosjekt der vi setter inn så mye
ressurser at jeg forventer vi skal være ferdige
innen utgangen av mars.

 Jeg takker statsråden for svaret.

Nå ser vi dessverre
at store deler av vår industri sakker
akterut i konkurransen med industri
fra andre land. Offshoreverftene er foreløpig
det siste eksemplet på dette. Samtidig får vi høre
påstander, eller antydninger, om skjult, lovlig eller
ulovlig subsidiering i form av restrukturerings- eller
omstillingsmidler. Har Regjeringen så langt i prosessen
funnet ut om det i Dragados-saken eller andre
liknende saker er brukt slike skjulte subsidier? Hva gjøres
i tilfelle fra Regjeringens side for å komme
dette til livs?

 Det ligger i sakens natur at jeg pr. i dag ikke
sitter på dokumentasjon som beviser at dette verftet har
brukt ulovlige subsidier. Det vi nå skal klarlegge, er
hvor mye lovlig subsidiering man har
fått. Vi utreder både forskningsstøtte,
regionalstøtte, miljøstøtte, opplæringsstøtte
og alt hva det nå enn heter.

Det er jo store regionale
programmer i EU, som i betydelig grad kanaliserer penger til områder
som er svake, og hvor f.eks. arbeidsledigheten er høy.
I dette spanske området har jeg skjønt at ledigheten
er 25–30 pst., og da utløser det en del
ordninger fra EU. Statoil mener vel, så vidt
jeg har skjønt ut fra media, at lovlig støtte
pluss store differanser i lønnskostnader må være årsaken
til denne forskjellen. Hvorvidt det er ulovlig støtte,
er selvfølgelig av de ting som jeg eventuelt ønsker å avdekke.
I den grad jeg avdekker det, vil det bli en ny runde med EU-kommissæren
og en fremlegging av saken for kommisjonen, som må gå til
etterforskning i Spania.

 Jeg takker igjen statsråden for svaret.

Kværner Egersund mistet i fjor høst
en viktig kontrakt til Dragados i Spania, og nå har vi
sett det samme når det gjelder Snøhvit-kontrakten,
hvor Kværner Rosenberg mistet kontrakten til det samme
spanske verftet. Resultatet av dette kan jo bli oppsigelser, permitteringer
og oppsplitting av kompetansemiljøer det har tatt flere tiår å bygge
opp. Er ikke Regjeringen bekymret for den negative utviklingen
for denne viktige industrien? Hvilke konkrete grep vil en fra Regjeringens side
ta for å styrke norske offshoreverfts konkurransesituasjon?

 Den bekymringen som representanten Vaksdal
har, har jeg også. Bekymringen på bunnlinjen er
at norsk konkurranseutsatt næringsliv taper konkurransekraft
i forhold til andre land for hvert år som går,
og det har skjedd over tid. Nå kan det imidlertid ikke
komme som noen stor overraskelse på Stortinget
at det i forbindelse med Snøhvit-utbyggingen tildeles flere
kontrakter til utlandet, for Stortinget visste på det tidspunkt
man godkjente Snøhvit-utbyggingen, at antakeligvis så mye
som 60 pst. av kontraktene ville være med
utenlandske selskaper.

Men det er bekymringsfullt hvis vi skal fortsette å tape
konkurransekraft hvert år. Derfor ønsker
Regjeringen å gjøre noe med dette. Vi vet hvilke
elementer som veier tyngst i det tapte konkurranseforholdet, og
det er rentenivå, kronekurs og for høye
lønnstillegg i for mange påfølgende år.
Da er det klart at det vi gjør sammen med partene når
det gjelder lønnsutviklingen, er meget viktig. Jeg tror
vårens lønnsoppgjør kan bli en brekkstang
i forhold til å forbedre konkurransekraften for norsk næringsliv.





                

 Dette spørsmålet,
fra representanten Torbjørn Andersen til olje- og energiministeren,
vil bli besvart av nærings- og handelsministeren på vegne
av olje- og energiministeren.

 Jeg har følgende spørsmål:

«I Aust-Agder har flere grunneiere
planer om å bygge enten mikro-, mini- eller småkraftverk,
bl.a. i Tovdalselva. Potensialet på landsbasis
for slike kraftverk er anslått til inntil 15 TWh. Kraftmangel
aktualiserer nå en raskere realisering av denne tiltrengte
kapasiteten. Mange møter imidlertid et uhyre tidkrevende
byråkrati, andre har problemer
med vassdragsvern. Slike miljøvennlige småkraftverk
bør kunne bygges også i vernede vassdrag
som Tovdalselva.

Hva mener Regjeringen om dette?»

 Da skal jeg få lov til å gi
følgende svar på vegne av olje- og energiministeren:

For å bidra til kraftoppdekking
og næringsutvikling i distriktene er Regjeringen opptatt
av å legge til rette for utbygging av småkraftverk.
Slike anlegg medfører som hovedregel små konflikter
med miljøinteressene.

For å gjøre saksbehandlingen
knyttet til etablering av små kraftanlegg
mer effektiv og mindre komplisert for utbygger er NVE
nå delegert kompetanse til å fatte vedtak for
utbygginger med installert effekt opp til 5 MW dersom behandlingen
er begrenset til vannressursloven. I forslaget til endringer i industrikonsesjonsloven
og vassdragsreguleringsloven, som nå er ute på høring,
foreslås det å heve konsesjonsgrensen
i industrikonsesjonsloven fra 1 000 til 4 000
nat.hk. Endringen vil medføre en ytterligere forenkling
av saksbehandlingen for små kraftverk, samtidig som den
endrede grensen noenlunde vil tilsvare en installert
effekt på 5 MW. På den måten blir regelverkene
harmonisert.

Stortinget har bestemt at det ikke
er adgang til å gi konsesjoner til kraftutbygging
i vernede vassdrag. Prosjekter som ikke utløser
konsesjonsplikt, er på sin side tillatt. Olje-
og energidepartementet har nå fått oversendt NVEs
innstilling til supplering av Verneplanen for
vassdrag. I innstillingen åpnes det for konsesjonsbehandling av
mikro- og minikraftverk i vernede vassdrag. NVE mener
at en konsesjonsbehandling vil gi et bedre grunnlag for å vurdere
et tiltaks miljøvirkninger enn dagens ordning, der det
avgjørende er om konsesjonsplikten utløses. Det
er mange gode grunner for å likestille bygging
av mikro- og minikraftverk med andre typer tiltak i vernede vassdrag.
Regjeringen vil derfor vurdere dette spørsmålet i
den proposisjonen som skal fremlegges ved slutten av året
om supplering av Verneplanen for vassdrag. En
forutsetning for å tillate slike utbygginger i vernede
vassdrag må være at vi ikke
svekker verneverdiene i vassdraget.

Med de tiltakene jeg nå har redegjort
for, burde det ligge godt til rette for å få realisert
et betydelig antall av de planlagte mikro-, mini- og småkraftverkene
rundt om i landet.

 Jeg takker statsråden for svaret,
som jeg vil tolke dithen at det ikke var så aller verst.

Det er slik at potensialet for utnyttelse av
denne type kraftverk er anslått til inntil 15
TWh på landsplan, og en del av det er da underlagt vern.
Og bare for å holde seg til 15 TWh: Det er et
uhyre interessant potensial
vi snakker om i disse tider med økende kraftmangel. Dette tilsvarer
energiforsyning til rundt 750 000 husstander. Vi har også sett
at det har vært en stor interesse
i den senere tid for å realisere slike mini-, mikro- og
småkraftverksprosjekter.

Men jeg har vært i kontakt med mange
som har store problemer med å få realisert sine
prosjekter på grunn av vern, og de opplever det nesten
som håpløst å få satt dette
i gang. Det er dette som er bakgrunnen for mitt spørsmål,
og jeg må nesten spørre: Er det vern eller
er det kraftforsyningen som er det viktigste
for Regjeringen i disse tider med mangel på kraft?

 Representanten foretok en tolkning av svaret,
som han definerte som ikke så aller verst. Og
når er sørlending sier at noe ikke
er så aller verst, mener han egentlig at dette
er veldig bra. Det var jo lovende.

Jeg er helt enig i det som er spørrerens
utgangspunkt, de muligheter som ligger i disse småkraftverkene.
Jeg har selv, både i denne jobben og i min tidligere
jobb her i huset, prøvd å bistå ved en
del slike lokale prosjekter, og noen er realisert. Det
er ingen tvil om at det er et poeng i at disse har det ofte
tatt tid å realisere. Her er det mange myndigheter implisert.
Jeg opplever det som om olje- og energiministeren er opptatt av,
gjennom de forslag som jeg har redegjort for, at dette skal gli
på en bedre måte, for å utløse
det potensial som ligger i småkraftverkene.
Det har tre virkninger etter mitt skjønn, det
ene er økt tilgang på kraft, det andre
er at det gir grunneiere ute i distriktene nye inntektsmuligheter,
og det gir dermed mulighet for både sysselsetting
og bosetting i distriktene, hvor man i realiteten tar i bruk de lokale
ressursene. Dette er også etter mitt
skjønn en god næringspolitikk.

 Jeg tolker det dithen at Regjeringen for så vidt
følger opp det som den erklærte i Sem-erklæringen,
er positivt innstilt, vil stimulere til bygging av slike kraftverk
vi her snakker om, og vil fremme forslag som medfører en
raskere prosedyre for saksbehandling. De som har opplevd mye byråkrati
og forsinkelser, vil møte et forenklet regelverk
for dette i framtiden.

Med det tror jeg vi skal se hvordan dette vil
slå ut i det praktiske liv i framtiden, og jeg tror ikke
det er nødvendig med noe ytterligere oppfølgingsspørsmål.
Men har statsråden en kommentar, må han gjerne
få lov til komme med den.

 Av respekt for tidsbruken både
i Stortinget og andre steder, skal jeg begrense kommentaren
til å si at jeg definitivt tror olje- og energiministeren
deler det utgangspunktet som spørreren har. Det har mange
positive implikasjoner å gjennomføre disse tingene.
Jeg tror også vi deler synspunktene om at mer byråkrati
enn det som er høyst nødvendig, får
vi prøve å unngå. Det er synspunkter
som jeg tror hele Regjeringen deler.





                

 Dette spørsmålet,
fra representanten Inger S. Enger til miljøvernministeren,
vil bli besvart av nærings- og handelsministeren som rette
vedkommende.

 Det er en glede for meg å få stille
dette spørsmålet til nærings- og handelsministeren:

«Miljøbil Grenland AS har
utvikla et konsept på elbiler. Batteritypen
de benytter, har unntak fra EUs regelverk fram til 2005. Utvikling
av nytt, forurensningsfritt batteri er mulig hos SINTEF i Trondheim,
men det koster 10 mill. kr. Firmaet har skaffa
7 mill. kr fra private aktører. Søknad
til Forskningsrådet rett før jul gav negativt resultat.
Å skrinlegge dette nasjonale miljøtiltaket ville være
ille.

Hva kan statsråden gjøre
for at Miljøbil Grenland AS ikke skal møte
veggen rett før mål?»

 Som representanten Enger vil være
kjent med, har det fra Regjeringens side blitt gjennomført
en rekke tiltak for å øke bruken av miljøvennlig
transport i Norge. Dette var behørig omtalt i forbindelse
med den såkalte Think-saken, alle de skatte-
og avgiftsendringer som er gjort for å øke bruken,
og de tiltak som samferdselsministeren har satt i gang og har på beddingen
i så måte. Når det gjelder konkret
støtte til utvikling av et enkeltprosjekt, vil det være
en oppgave for det vi vanligvis kaller virkemiddelapparatet.

Jeg er ikke kjent med det angjeldende
prosjekt helt i detalj, men har fått opplyst at Miljøbil
Grenland tidligere har fått støttemidler til forprosjekt
fra Forskningsrådet og har faktisk også, så vidt
jeg vet, fått 500 000 kr fra Vegdirektoratet.
Videre støtte til prosjektet har vært vurdert av
Forskningsrådet i programmet Energi, miljø, bygg
og anlegg, som har sin finansiering fra Olje-
og energidepartementet og Nærings- og handelsdepartementet,
men Forskningsrådet fant ikke å kunne
prioritere støtte til prosjektet innenfor
de rammer som de har, og som Stortinget har vedtatt.

Departementets føringer på bevilgninger
til Forskningsrådet gis på et overordnet nivå.
Det er innenfor de rammene at Forskningsrådet
selvstendig må vurdere det enkelte tiltak, den enkelte
søknad, og stå til ansvar for det. Overprøving
av Forskningsrådet i enkeltsaker fra min side
er altså ikke en del av ordinær saksbehandling.

For å stimulere bedriftene til økt
satsing på forskning og utvikling har imidlertid
Regjeringen fra 2002 innført en ordning med inntil 20 pst.
skatterefusjon av bedriftenes utgifter til konkrete FoU-prosjekter.
Dette omfatter også kjøp av FoU-tjenester. Etter
hva jeg har forstått, vil Miljøbil Grenlands prosjekt også falle
innenfor denne ordningen og vil faktisk kunne
få betydelig avlastning for de FoU-kostnadene de har til
dette konkrete prosjektet.

 Jeg takker for svaret så langt. Spørsmålet
er som kjent opprinnelig stilt til miljøvernministeren,
siden jeg iallfall hadde trodd at dette skulle gå inn under
det som gjelder miljøforskning, som også ministeren
var inne på. Vi vet jo at denne forskningspotten ble
redusert i budsjettforliket, men jeg hadde håpet
at næringsministeren hadde hatt flere virkemidler i ermet
og hadde kunnet riste litt løs på det i dag.

Miljøbil Grenland har en unik mulighet
til å utvikle en miljøvennlig bybil. I 2002 var
det 250 slike biler i drift, og nå har Oslo bestilt
180 nye. Det er helt riktig som ministeren sier, at det gis mange gode
virkemidler når det gjelder årsavgift, parkeringsavgift
osv., men det trengs også penger til å utvikle
et nytt batteri, for ellers stopper dette opp i 2005. Det er her
problematikken ligger nå. Det trengs 3 mill. kr – kun,
vil jeg si – for å få dette til. Dette
blir en mellomløsning fram til vi får hydrogen/brenselceller.
Man regner med at det kan være ferdig utviklet
i 2015. (Presidenten klubber.)

 Det som blir spennende i 2015, blir å se
om det er samme statsråden representanten skal stille spørsmålet
til. Slik jeg vurderer det, har Forskningsrådet plassert
denne saken på rett sted i forhold til hvor man skal søke,
for det programmet som heter Energi, miljø, bygg og anlegg,
er finansiert av Olje- og energidepartementet og Nærings-
og handelsdepartementet.

Stortinget har faktisk ikke utstyrt
meg med noe som jeg kan riste ut av ermet, om jeg skulle velge å riste.
Det betyr at om jeg rister aldri så mye, så er
det altså ikke noe der. I det øyeblikket
Stortinget utstyrer meg med slike selektive virkemidler, vil jeg
selvfølgelig kunne ta opp ristingen igjen, men inntil det
foreligger, må jeg bare si: Forskningsrådet
har ut fra normale kriterier avslått søknaden.
Jeg har ikke penger, for dem har jeg gitt til Forskningsrådet,
og jeg kan ikke overprøve i enkeltsaker i Forskningsrådet.

 Jeg har for så vidt forståelse
for det som ministeren nå sier.

Jeg syns det er interessant å vise
til en brosjyre på glanset papir hvor nærings-
og handelsministeren gratulerer Grenlands-miljøet med ti års
god innsats. Vi vet jo at Grenlands-miljøet har gjennomlevd
ganske store omveltninger de siste årene.

Jeg skjønner dette med å riste
i ermet, men det går likevel an å gi
gaver noen ganger. Det er ti år siden dette begynte – det
var i 1993 – og det kunne jo være fristende å spørre
om ikke ministeren vil gi 3 mill. kr i tiårsgave
til Grenlands-miljøet for miljøets skyld.

 Jeg skjønner at tilliten til statsråden
er ubegrenset. Det er først i det øyeblikket at
Stortinget oppretter en konto som heter «gaver til jubilanter» at
jeg vil kunne ha en konto å trekke fra. Selv en statsråd
kan ikke dra opp kaniner av en hatt han ikke
har. Det er det som er tilfellet nå. Grenlands-miljøet
i sin alminnelighet har jeg jo besøkt, og jeg har også hatt
kontakt med dem som driver dette prosjektet, da jeg besøkte området
der. Jeg synes prosjektet er helt topp. Derfor har Forskningsrådet
engasjert seg, og derfor har også Vegdirektoratet
engasjert seg. Men i denne tilleggssaken har de altså fått
avslag. Men som sagt, vi innførte gjennom budsjettet
den såkalte SkatteFUNN-ordningen, og denne bedriften kommer
inn under den. De har søkt om den, og det ligger absolutt
til rette for at det kan utløse noen midler.

 Vi går så tilbake
til spørsmål 16.





                

 Dette spørsmålet,
fra representanten May Britt Vihovde til miljøvernministeren,
vil bli tatt opp av representanten Frode Hervik.

 Jeg har følgende spørsmål
til miljøvernministeren:

«Ifølge en rapport utarbeidet
av Norsk institutt for naturforskning på oppdrag fra Direktoratet
for naturforvaltning er gaupebestanden redusert med 20-30 pst. i
perioden 1996-2002. Fra en estimert totalbestand på 400-500 gauper
i 1996 er bestanden redusert til 300-350 dyr i 2002. For 2003 har
Direktoratet for naturforvaltning gitt tillatelse til felling av
85 dyr, altså rundt ¼ av bestanden.

Mener statsråden at dette
er en forsvarlig rovdyrforvaltning i forhold til å sikre
en bærekraftig gaupebestand?»

 Forvaltningsmålet for gaupe ble fastsatt
av Stortinget ved behandlingen av St.meld. nr. 35 for
1996-97 Om rovviltforvaltning. Gaupe skal forvaltes slik at sammenhengende
bestander og reproduksjon blir opprettholdt
over store områder i landet. Bestandstettheten
skal imidlertid reguleres i forhold til skadeomfanget i de enkelte
områder. I de mest sauerike områdene på Vestlandet
og i områder som er viktige for reindriften
i Nord-Norge, skal det ikke etableres reproduserende bestander.
Her reguleres bestanden gjennom kvotefri gaupejakt. Ellers i landet
reguleres bestanden ved kvoteregulert jakt. I Hedmark og i Nord-Trøndelag/Fosen
er det i tråd med Stortingets forutsetninger opprettet egne
gaupenemnder som fastsetter kvoter og områder
for jakt.

Det er nylig publisert nye bestandstall, som
representanten også var inne på,
som viser en reduksjon i den samlede bestanden
av gaupe på 20–30 pst. fra 1996 og frem
til 2002. Som representanten også påpeker,
er bestandstallet for gaupe i 2002 beregnet til minimum 300–350
dyr, mens tilsvarende tall i begynnelsen av perioden er beregnet
til 400–500 dyr. Samtidig som bestanden er redusert, er også skader
på bufe og tamrein grunnet gaupe betydelig
redusert i samme periode.

Det har de siste årene vært
en markert nedgang i de samlede jaktkvotene for gaupe. For å hindre
for store uttak av reproduktive hunndyr, er det i de fleste fylkene
innført en egen hunndyrkvote. Som kjent er dette gjort
av hensyn til at hunndyrene er de viktigste
i reproduksjonssammenheng. Når hunndyrkvoten er fylt, blir
jakten automatisk stoppet. I år er hunndyrkvoten satt til
19 dyr, mens tilsvarende hunndyrkvote i 2002 var 28 dyr.
Dette viser at forvaltningen tar hensyn til endringer i bestandene.

For årets jaktsesong har Direktoratet
for naturforvaltning, etter klage fra Naturvernforbundet,
satt ned kvoten i Nord-Trøndelag/Fosen fra 17
dyr til 9 dyr. Klagen fra tre næringsorganisasjoner i Hedmark
på vedtaket om 16 dyr i Hedmark er ikke tatt
til følge av direktoratet. Etter klagebehandlingen
er årets totalkvote endret
fra 93 til 85 dyr i hele landet.

Jeg er opptatt av at vi skal ha en sammenhengende
og levedyktig bestand av gaupe i landet, som også Stortinget har
fastsatt, samtidig som tap av bufe og tamrein holdes på et
lavest mulig nivå. En reduksjon i gaupebestanden medfører
at forvaltningen må ha en større grad av presisjon både
i bestandsovervåkningen og ved fastsetting av kvoter. I
forbindelse med rovviltmeldingen vil jeg gå nærmere
gjennom målsettinger og beskatningsmetoder for å videreføre
en forsvarlig forvaltning av gaupe.

 Jeg takker statsråden for svaret.

Det er selvsagt positivt med egne
hunndyrkvoter i forhold til bestandsutviklingen. Statsråden
viste til en markert nedgang i de samlede jaktkvotene de siste årene. Men
dette samsvarer ikke helt i forhold til felte dyr totalt. I
2000 ble det felt 95 gauper totalt, i 2001 81 gauper og i 2002 92
gauper. Et problem synes å være
at fellingskvotene tilpasses av fylkesmennene i hvert fylke.

Jeg er glad for at statsråden vektlegger
betydningen av større grad av presisjon både
i bestandsovervåkning og fastsetting av kvoter. Mitt spørsmål
til statsråden blir da om han vil vurdere å innføre
en helhetlig forvaltning på nasjonalt nivå og
innføre klart definerte bestandsmål i forbindelse
med den nye rovdyrmeldingen.

 Det er for tidlig å si noe endelig
om hva vi vil foreslå i denne rovdyrmeldingen. Stortinget
har bedt om en gjennomgang av bestandssituasjonen for alle
de store rovdyrene – ulv, gaupe, jerv, bjørn og kongeørn.
Det vil Stortinget få seg forelagt. Det som vi nå må passe
på, er at vi også greier å ha
en levedyktig stamme med gaupe. På norsk side
har vi nå 300-350 gauper, på svensk side
er det over 1 000. Vi vet også at det
er en viss utveksling, spesielt mellom Hedmark
og Sverige. Men vi følger nå situasjonen for gauper
nøye.

Det er viktig at man fastsetter en egen hunndyrkvote, som
jeg var inne på, for straks man har nådd
opp i det antall hunndyr som kvoten fastsetter, må jakten
avvikles. Derfor har vi også sett de siste årene
at den totale avgangen er langt lavere enn det som har vært
den totale kvoten, for jakten må jo slutte når
man har kommet opp i det antall hunndyr som er fastsatt. Man kan ikke
se forskjell på hunndyrene og hanndyrene når man
skyter, slik at jakten må slutte når man har nådd
kvotenivået.

 Jeg er veldig glad for at miljøvernminister
Børge Brende har bedret rovdyrforvaltningen i forhold til
det tidligere regjeringer har gjort. Jeg håper også at
miljøvernministeren legger til grunn bl.a. anbefalingene
fra WWF-Norge i forhold til å sikre en forsvarlig forvaltning
av gaupebestanden. De mener i alle fall helt
klart at det må til en bestandsøkning framover for å sikre
en bærekraftig gaupebestand i Norge.

Jeg håper at miljøvernministeren
tar med seg disse innspillene og vurderer de tiltakene som må til å for å sikre
dette.

 Alle tiltak vil bli vurdert på en
skikkelig måte i forbindelse med rovdyrmeldingen,
og de innspillene som kommer fra ulike organisasjoner, tas selvsagt også med.

Det Stortinget har fastsatt, er at det skal være
en balanse mellom disse rovdyrene
og bufe i utmark og viktige landbruksnæringer.
Nå har vi sett at tapstallet i forhold til landbruksnæringen
har gått kraftig ned de siste årene – dette
er da knyttet til gaupe. Det er selvsagt slik at vi vektlegger hva
som kommer fra disse frivillige organisasjonene, også innspillet
her fra Venstres utmerkede representant. Men som representanten
er kjent med, er vi avhengig av et nært samarbeid
med landbruksmyndighetene, som også har noen
andre hensyn å ta, ikke minst knyttet
til landbrukets ve og vel. Det er vel representanten kjent med,
uten at jeg skal utdype det nærmere.

 Det var da siste spørsmålet
i dagens spørretime.





                

 Det foreligger ikke
noe referat.





                    
                    
                    

