 Representantene Anne Enger 

Lahnstein

, Einar 

Johansen 

og
Ane Sofie 

Tømmerås

, som har vært permittert,
har igjen tatt sete.

Følgende innkalte vararepresentanter
har tatt sete:

For Akershus fylke: Julie 

Christiansen

For Nordland fylke: Bjørnar 

Olsen

For Rogaland fylke: Olaf 

Gjedrem

For Sør-Trøndelag fylke:
Inga 

Balstad

Valg av settepresident

 Presidenten vil foreslå at
det velges en settepresident for Stortingets møte i dag – og
anser det som vedtatt.

Presidenten ber om forslag på settepresident.

  Jeg tillater meg å foreslå Per Ove
Width.

 Per Ove Width er foreslått
som settepresident. – Andre forslag foreligger
ikke, og Per Ove Width anses enstemmig valgt som settepresident
for dagens møte.

Statsråd Hanne
Harlem overbrakte 17 kgl. proposisjoner (se under Referat).

 Representanten Børge Brende
vil fremsette et privat forslag.

  På vegne av representanten Erna Solberg
og meg selv vil jeg fremme forslag om å instruere ligningskontorene
i å fastsette ligningstakst på bolig til maksimalt
30 pst. av teknisk verdi eller observerbar markedspris
for å skape større rettferdighet i boligtakseringssystemet.

 Forslaget vil bli behandlet på reglementsmessig
måte.

Før vi går over til behandling
av dagens kart, vil presidenten vise til møtet i Stortinget
sist fredag, der det ble vedtatt å fravike fristen for
avgivelse av finansinnstillingen. Det ble samtidig bestemt at Stortinget
skulle fastsette ny frist i et senere møte.

På bakgrunn av kontakt med finanskomiteen
vil presidenten nå foreslå at frist for avgivelse
av finansinnstillingen settes til 23. november, altså i
morgen. – Det anses vedtatt.

Etter planen skal finansinnstillingen være
tilgjengelig i representantenes hyller tidlig fredag formiddag.

Finansdebatten avvikles som fastsatt 27. og
28. november, altså kommende mandag og tirsdag.





                    
                    
                    

 Stortinget mottok mandag meddelelse fra
Statsministerens kontor om at statsminister Jens Stoltenberg
og statsrådene Otto Gregussen og Hanne Harlem vil møte
til muntlig spørretime. 

De annonserte regjeringsmedlemmer er til stede,
og vi er klar til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første hovedspørsmål,
fra representanten Jan Petersen.

  Mitt spørsmål går
til statsministeren.

Når Arbeiderpartiet og sentrumspartiene
slår seg sammen, blir det skatteøkninger, og vi
står nå overfor tidenes største økning.
Det gjelder også boligbeskatningen. I inneværende år økte
takstene med 10 pst. Regjeringen Stoltenberg foreslo ytterligere
10 pst. for neste år, og sentrumspartiene greide å presse
opp 5 pst. til. Dette rammer vidt og bredt. Det rammer
unge barnefamilier med huslån, boliglån, studielån
og barnehageutgifter. Men det rammer også eldre mennesker
med lave pensjoner som gjerne vil bo i den boligen de har bodd i
i alle år.

Mitt spørsmål til statsministeren
er: Når skal dette ta slutt?

  Det å justere boligtakstene er noe
ulike regjeringer fra ulike partier har gjort i alle år.
Jeg husker at spesielt Willoch-regjeringen gjorde det, jeg tror
hvert eneste år, og Høyre har også støttet tilsvarende
justeringer tidligere. Det å justere takstene for fastsettelse
av boligbeskatningen i tråd med – eller kanskje
noe i underkant av – pris- og kostnadsveksten, er altså helt
normalt, og det er også noe Høyre har vært
med på å stemme for en lang rekke ganger. Så jeg
er litt overrasket over denne voldsomme indignasjonen over at Arbeiderpartiet
og sentrumspartiene gjør noe som også Høyre
har gjort mange ganger.

  Statsministeren vet godt at Høyre mener
at fordelsbeskatningen skal bort. Statsministeren vet også godt
at det nå blir over 25 pst. takstøkning
på bare to år. Og det gir seg meget tilfeldige
utslag. Vi så på Kveldsnytt i går at
en bolig på Nordstrand til 8 mill. kr har en ligningstakst
på 300 000 kr. En leilighet i Trøgstad
som gikk for ca. 300 000 kr, har også en takst
på 300 000 kr. Tilfeldighetene er helt enorme.
Hva vil statsministeren gjøre for å sørge
for at disse belastningene i hvert fall blir rimelig jevnt fordelt?
Nå er jo dette helt ute av styring.

  For det første gjelder takstene også andre
typer skatter enn fordelsbeskatning. Og jeg oppfattet ikke at representanten
Petersen på noen måte forholdt seg til at det å justere
takster altså er noe også Høyre har drevet
med i en lang rekke år.

Det er helt riktig at vi har et for dårlig
takstsystem. Derfor har en tidligere arbeiderpartiregjering fremmet forslag
til retningslinjer for et mer rettferdig takstsystem, og det er
vi nå i ferd med å følge opp. Vi ønsker
et mer enhetlig og rettferdig takstsystem for boligbeskatning. Det
kan gjøre at vi fjerner noen av de åpenbare urimeligheter
og forskjeller som i dag finnes. Det bør alle partier være
interessert i, uavhengig av hva man for øvrig måtte mene
om nivået både på formuesskatt, eiendomsskatt
og fordelsbeskatning av boliger.

 Det blir oppfølgingsspørsmål – Siv
Jensen.

  Jeg registrerte at statsministeren sa at det å justere
disse satsene bare er å justere dem i takt med pris- og
kostnadsutviklingen for øvrig. Men i fjor under budsjettforliket
mellom Arbeiderpartiet og sentrumspartiene økte man med
10 pst. Nå øker man altså med
ytterligere 15 pst. Mener statsministeren at det er å justere
i takt med lønns- og prisutviklingen? Eller mener statsministeren
at det faktisk dreier seg om å øke byrdene for
alle hva gjelder å gjøre boligen til et sterkt
skatteobjekt? Det kan ikke være riktig å hevde
at dette bare er en liten justering når alle prognoser
viser at dette betyr en betydelig skatteskjerpelse.

  Det er nok en justering som ligger i underkant
av det som har vært prisveksten i boligmarkedet. Og jeg
sa ikke noe om lønnsveksten, men jeg sa noe om kostnadsveksten.

Det andre er at det forslaget til takstsystem
som vi har lagt fram tidligere, og som vi nå jobber med
oppfølging og konkretisering av, skal gi betydelige bunnfradrag,
slik at vi får et vesentlig mer rettferdig skattesystem
både i forhold til mer likebehandling av like typer boliger
og i forhold til skjerming av dem som ikke har de dyreste boligene.
Det vil gi oss større rettferdighet. 

Vi vil på tross av – eller
selv med – de takstendringer som nå er foreslått,
ha et boligskattesystem og et eiendomsskattenivå i Norge
som ligger vesentlig under så godt som absolutt alle andre
industriland.

 Børge Brende – til
oppfølgingsspørsmål.

  Først vil jeg si til statsministeren at
Høyre ved flere anledninger har hindret økninger
av takstgrunnlaget. Det som gjør den kraftige økningen
til neste år, på 15 pst., ekstra ille,
er at da finanskomiteen avgav innstilling knyttet til et nytt takstgrunnlag,
som Regjeringen ikke har greid å gjennomføre,
sa man at takstgrunnlaget er så vilkårlig at man
både må lage sikkerhetsventiler og la være – det
mente iallfall betydelige deler av finanskomiteen – å øke
takstgrunnlaget før man har skapt et mer rettferdig system.
Nå har man altså de to siste årene fra
sentrumspartienes og Arbeiderpartiets side økt takstgrunnlaget
med 25 pst., og like boliger får ulik takst innenfor
samme boligområde. Forstår ikke statsministeren
at dette oppleves som urimelig? Dette takstgrunnlaget er også grunnlag
for utskriving av formuesskatt, eiendomsskatt og skatt av fordel
av å bo i egen bolig, som man blir pålagt uavhengig
av formuessituasjon. Man kan være belånt til over
pipa og likevel få fordelsbeskatning.

  Det er helt sikkert riktig at det er noen år
siden Høyre sist stemte for justering av boligtakstene,
men det er også veldig mange år siden Høyre
sist satt i regjeringsposisjon og var ansvarlig for statsbudsjettet
i dette landet. Det andre er at det er helt riktig at det er problemer
med takstgrunnlaget. Derfor har vi arbeidet for en omlegging og
en endring av det som skal gjøre det vesentlig mer rettferdig.
Det tredje er altså at selv med de foreslåtte
takstendringene vil vi ha en bolig- og eiendomsbeskatning i Norge
som ligger klart under bolig- og eiendomsbeskatningen i så godt som
alle andre industriland. Det fjerde er at Regjeringen foreslo 10 pst.
Gjennom forliket nå, hvor vi har redusert andre skatter,
har vi funnet det nødvendig å kompensere noe av
det gjennom ytterligere 5 pst. på takstgrunnlaget. 

 Vi går videre til neste
hovedspørsmål.

  Jeg har et spørsmål til
statsminister Jens Stoltenberg angående arbeidsinnvandring.
Etter mange år hvor vanlige arbeidstakere var i en svak
forhandlingssituasjon fordi vi hadde en enorm arbeidsledighet, har
vi nå kommet i en situasjon hvor arbeidstakerne er noe
sterkere. Det kan av og til være flere jobber å velge
mellom, og enkelte bedrifter sier de derfor gjerne vil svekke arbeidstakernes
posisjon. Hittil har Arbeiderpartiet stått imot krav om økning
av arbeidskraftinnvandringen. Tidligere arbeidsdirektør
ville ha 40 000 arbeidstakere, nærmere 60 000
mennesker, pr. år til dette landet. Høyre har
fremmet forslag om fri arbeidsinnvandring, og i budsjettavtalen
går også nå Arbeiderpartiet inn for økt arbeidskraftinnvandring.
Kan statsministeren opplyse om hvor mange nye konkurrenter på arbeidsmarkedet
vanlige arbeidsfolk i Norge kan forvente å få i årene
som kommer med arbeiderpartiregjeringens politikk?

  Arbeiderpartiet har ikke gått inn
for noen generell fri arbeidsinnvandring. Det Arbeiderpartiet har
gjort, er å følge opp det vi sa i vår,
og som min regjering foreslo, nemlig oppmykninger av bestemmelsene
knyttet til hvordan vi regulerer arbeidsinnvandring. Det min regjering
gikk inn for i vår, var tre ting. Det ene var oppmykning
av spesialistbestemmelsen. Det er en fordel ikke minst for helsevesenet, men
også for deler av IT-industrien og annen virksomhet som
krever spesialister. Vi gikk inn for oppmykning av sesongarbeid
og for en noe spesiell oppmykning i forhold til bl.a. russeres mulighet
til å jobbe i fiskeindustrien i Finnmark. Det mener jeg
er en fordel for Norge og en fordel for verdiskapingen i Norge.
Så har vi sagt, både i vårt eget nasjonalbudsjett
og i budsjettavtalen med sentrumspartiene, at vi er åpne
for å vurdere ytterligere oppmykninger av de bestemmelsene
så fremt det ikke undergraver de generelle arbeids- og
lønnsbetingelser i Norge, og så fremt det tjener
viktige formål i Norge, som f.eks. behovet for mer kvalifisert
arbeidskraft. Konkretisering av dette vil vi komme tilbake til.

  Jeg konstaterer at jeg ikke fikk noe svar
på spørsmålet om antall. Tidligere arbeidsdirektør
har snakket om 40 000. Hvis man også tillater,
slik det ligger i kortene fra Regjeringen og mellompartiene, at
arbeidstakerne har med seg familie, vil man i hvert fall kunne plusse
på 50 pst., og da har arbeidsdirektøren snakket
om 60 000 mennesker – som skal skaffes bolig, og
barn skal skaffes skole. Har Regjeringen tenkt å utrede
de langsiktige konsekvenser av en betydelig økning? Er
det slik å forstå at Regjeringen ikke anser denne
budsjettavtalen for egentlig å bety noe nytt, etter at
sentrumspartiene har tillagt dette punktet stor vekt og her forventer
en endring i Regjeringens politikk? Kan vi få en forklaring
fra statsministeren: Hvor mange er Regjeringen beredt til å ta
imot, og hvorledes vil det svekke posisjonen for vanlige arbeidsfolk
i dette land når det blir konkurranse med nye arbeidstakere
fra andre land?

  Jeg opplever ikke at det er noe vesentlig
nytt i den budsjettavtalen vi inngikk, for vi foretok oppmykninger
i vår, og vi varslet at vi ville ha en gjennomgang for å se
på ytterligere oppmykninger. Det er ikke snakk om noen
generell fri innvandring, men det er snakk om å se på bestemmelsene
og se hvordan de kan tilpasses slik at vi løser flere oppgaver
i Norge. Det er f.eks. slik at når det gjelder det prosjektet
Fremskrittspartiet og Arbeiderpartiet har stått sammen
om, IT Fornebu, er det samstemmighet blant alle aktørene
om at vi trenger mer åpning for IT-spesialister til Norge
for å lykkes, så der har jeg inntrykk av at Fremskrittspartiet
er helt enig med oss. Også innenfor helsevesenet er det
behov for spesialister, fagfolk. Vi har jo fri innvandring fra hele
EØS-området, og det dreier seg også bl.a. om å tilrettelegge
bedre for innvandring fra de områdene hvor vi allerede
er åpne i forhold til arbeidsinnvandring.

 Det blir oppfølgingsspørsmål – Erna Solberg.

  Det er nå slik at vi daglig begynner å få rapporter
om bedrifter som vurderer utflytting fra Norge på grunn
av mangel på arbeidskraft – både spesialister
og ufaglært og faglært arbeidskraft. I det perspektivet
har Høyre fremmet et Dokument nr. 8-forslag om å endre
regelverket slik at det skal være lettere å få arbeidskraft.
Det viktige elementet her er ikke bare spørsmålet
om hva slags type arbeidskraft og hvor mange som skal komme, men
en drastisk forenklet prosedyre for å få arbeidstillatelse.
For i dag er et av de største problemene at Utlendingsdirektoratet – UDI – ikke
fungerer. At enkelte arbeidsgivere opplever at det tar åtte
måneder fra de har funnet ut at de trenger arbeidskraft,
til de faktisk får behandlet en eventuell arbeidstillatelse,
og at de må gjennom 13 ulike ledd i det offentlige byråkratiet
for å få det til, er en av hovedgrunnene til at
Høyre har ønsket å speilvende prinsippene
i loven og endre dette. Vil ikke statsministeren også vurdere
om vi kunne få en drastisk endring av regelverket? I dag
er vi i en situasjon hvor saksbehandlingstiden i UDI gjør
oss flaue – det gjør iallfall meg flau, og jeg
håper det gjør statsministeren flau også.

  I spørsmålet om arbeidsinnvandring – altså ikke
asyl- og flyktningpolitikken, men arbeidsinnvandring – er
det to ytterligheter. Den ene er de som er for fullstendig fri innvandring – overhodet
ingen begrensninger når det gjelder innvandring – og
den andre er de som er mot enhver innvandring. Jeg avviser begge
standpunkter. Jeg mener begge standpunkter er gale, både å si
nei til enhver arbeidsinnvandring og å si ja til all arbeidsinnvandring.
Det som er vår felles oppgave, er å finne regelverk
og praktisering av det regelverket som gjør at vi har rimelige
regler og rimelig praktisering av regler i forhold til arbeidsinnvandring. Og
der har vi – ikke minst i lys av den store mangel vi har
på arbeidskraft innenfor viktige yrkesgrupper i Norge – gått
inn for oppmykning. Det var min regjering som fremmet forslag om
oppmykning og varslet gjennomgang i forhold til ytterligere oppmykning.
Nå skal vi gå gjennom det på en ansvarsfull
og god måte, og så skal vi se på forslagene
og fremme dem i tur og orden for Stortinget.

 Lodve Solholm – til oppfølgingsspørsmål.

  Eg la merke til at statsministeren ikkje svarte
på talspørsmålet frå Carl I.
Hagen, men eg kan jo gi statsministeren eit tal. Tal frå Velferdsalliansen
syner at det i Noreg i dag er 140 000 arbeidssøkjande personar.
Dei aller fleste er sannsynlegvis medlem i LO, vil eg tru. Og då blir
spørsmålet: Ville det ikkje vere betre å prøve å syte
for at desse 140 000 arbeidssøkjarane i Noreg skal få seg
eit arbeid gjennom kvalifisering og kompetanseheving i staden for
kanskje no å opne for ei gigantisk arbeidsinnvandring der
arbeidssøkjarar frå utlandet vil konkurrere på arbeidsmarknaden
med norske arbeidstakarar som står i kø for å søkje
om arbeid?

  Jeg er helt enig i at det er en veldig god
ting å prøve å kvalifisere de som i dag
er arbeidsløse. Og det er klart at i et Norge der det er mangel
på arbeidskraft i de fleste bransjer over store deler av
landet, er det et stort paradoks at vi likevel har mange titusener
arbeidsledige. Det de mangler er kompetanse, kvalifikasjoner og
f.eks. norskkunnskaper. 

En av grunnene til at vi gang på gang
har avvist Fremskrittspartiets forslag om å kutte i arbeidsmarkedstiltakene,
er jo at arbeidsmarkedstiltakene nettopp er den broen vi trenger
for å hjelpe de arbeidsløse inn i det ordinære
arbeidsmarkedet. Men jeg ser overhodet ingen motsetning mellom å satse
på en aktiv arbeidsmarkedspolitikk i forhold til de som
i dag går arbeidsledige, og det å være åpen
for å se på endringer og justeringer av forskriftene knyttet
til dagens arbeidsinnvandringsbestemmelser.

Så vidt jeg vet, har også Fremskrittspartiet
vært bekymret for mangel på IT-personell og vært
positive til å åpne for justeringer av bestemmelsene
knyttet til f.eks. IT-personell til norske IT-bedrifter. Så der
går det an å mene to ting samtidig, også for
Fremskrittspartiet.

 Odd Einar Dørum – til
oppfølgingsspørsmål.

  Venstre og de andre partiene i sentrum legger
til grunn at vi i årene som kommer, trenger ledige hender
i omsorgsyrker, undervisning og viktige spesialyrker, bl.a. IT – som
statsministeren har nevnt. Vi legger også til grunn at
vi skal klare å sette en slags norsk rekord i å være
positive, nemlig å få arbeidsgivere til å tåle å ha
uføre som nå uførepensjoneres, i jobb.
Gitt denne virkelighetsbeskrivelsen legger vi videre til grunn at
det fortsatt trengs arbeidskraft fra utlandet. Er dette en virkelighetsbeskrivelse
som statsministeren deler?

  Jeg mener det er en kombinasjon, ja. 

Vi må mobilisere mer arbeidskraft
i Norge, ikke minst de som i dag har en redusert arbeidsevne, og
de som er arbeidsledige. Derfor satser vi både på attføring,
på økte tilskudd til bedrifter som tar inn utsatt
arbeidskraft, og på arbeidsmarkedstiltak. 

Jeg har i dag minnet om at det var min regjering
som i vår foreslo endringer på tre områder,
nemlig sesongarbeid, spesialistbestemmelse og i forhold til fiskeindustrien
i Finmark, og vi har varslet at vi vil gå gjennom regelverket
for å se på ytterligere oppmykninger. Men da må man
prøve å unngå å falle i en av
grøftene, enten å være for å fjerne
alle reguleringer eller å avvise all arbeidsinnvandring.
Vi må finne et balansepunkt, og der jobber vi med ytterligere
forslag til å følge opp de tingene vi allerede
har foreslått for Stortinget. 

 Vi går da videre til neste
hovedspørsmål.

  Jeg har også et spørsmål
til statsministeren.

I den senere tid er det avdekket uenighet mellom
Arbeiderpartiet og Kristelig Folkeparti – og også de
andre sentrumspartiene – i en sak av ideologisk karakter,
nemlig synet på de frivillige organisasjonenes plass i
samfunnet. Vi vet at hundretusener av mennesker i Norge er engasjert
i idealistisk arbeid innenfor områder som humanitært
og sosialt arbeid, kristent arbeid, barne- og ungdomsarbeid, miljøarbeid,
familieorganisasjoner osv. Og så opplevde vi i forslaget
til statsbudsjett en nokså gjennomgående nedskjæring
i støtten akkurat til disse organisasjonene. Nå har
sentrum fått rettet dette opp i budsjettet. Vi skal ikke
ha noen finansdebatt i dag, men jeg stiller et mer prinsipielt spørsmål:
Avspeiler dette Arbeiderpartiets syn på frivillig sektors
plass i det norske samfunnet?

  Arbeiderpartiet er en sterk og varm og engasjert
tilhenger av frivillig sektor og frivillige organisasjoner, og vi
har gjennom et langt politisk liv i mange år støttet
frivillige organisasjoner. Vi er selv en bevegelse som bygger på frivillige
organisasjoner – som AOF, Norsk Folkehjelp og mange andre – men
vi har selvfølgelig også støttet frivillige
organisasjoner over et bredt spekter. 

I min tale til landsmøtet la jeg stor
vekt på den betydningen frivillige organisasjoner har i
det norske samfunnsliv, i bygging av demokratiet, i forhold til
humanitære oppgaver, helsevesenet og på mange
andre områder. Så vi er sterke tilhengere av de
frivillige organisasjonene. Jeg tror at vi skal være forsiktige
med å konstruere uenighet mellom Kristelig Folkeparti
og Arbeiderpartiet i synet på at vi trenger frivillige
organisasjoner, og jeg viser til min utmerkede tale til landsmøtet,
hvor jeg legger stor vekt på dette.

  Det er jo utmerket med taler og erklæringer
om en sterk støtte, men jeg er mer opptatt av praksis – som
altså har gått den stikk motsatte vei. Dessverre
får vi av og til inntrykk av at noen i Arbeiderpartiet
ser på frivillige organisasjoner i bildet av en konflikt
mellom fellesskap og privatisering. Ser en ikke heller at frivillige
organisasjoner representerer et slags utvidet fellesskapsbegrep,
nemlig at folk går sammen og gjør en innsats som
også er avgjørende for velferdssamfunnet? 

Nå viste Stoltenberg til sin egen
tale på landsmøtet. Jeg får da sitere
Arbeiderpartiets leder Thorbjørn Jagland, som når
det gjaldt behandlingen av mennesker med rusproblemer, bl.a. sa
følgende:

«Det
nytter ikke å overlate dette til frivillige organisasjoner
alene som er opptatt av sin spesielle terapi eller behandlingsmetode
ofte i konkurranse med andre.»

Dette etterlater et helt annet inntrykk av
synet på frivillige organisasjoner enn det statsministeren
nå målbar. Så mitt enkle spørsmål
er: Er statsministeren enig med partileder Jagland i hans uttalelse?

  Jeg tror ikke det kan herske noen tvil om
at vi ikke kan overlate det forebyggende arbeidet innenfor rusmiddelomsorgen
til frivillige organisasjoner alene. Men det betyr ikke at frivillige
organisasjoner ikke har en viktig rolle å spille, og der
er selvsagt Thorbjørn Jagland og jeg helt på linje.

Igjen føler jeg at det nå konstrueres
motsetninger som ikke finnes. Vi har mye dokumentasjon og har gjennom mange år
vært med på å støtte frivillige
organisasjoner og mener at de gjør en viktig jobb. Jeg
viet også det stor oppmerksomhet i min landsmøtetale
som ligger på våre nettsider, og som er tilgjengelig
for alle som ønsker å lese den.

 Det blir oppfølgingsspørsmål – Lars
Sponheim.

  Siden Stoltenberg her gir uttrykk for at han
og hans parti er så sterke og varme tilhengere av den frivillige
sektor, var det hyggelig for ham at han fikk hjelp av forlikspartnerne
til å sette realiteter bak dette også i budsjettet.
Det hadde selvsagt vært fristende å spørre
statsministeren om hvordan han ville ha karakterisert en regjering
som hadde fått gjennomført så store endringer
i budsjettet som det som nå har skjedd, hvis han hadde
vært i opposisjon. Men det skal jeg ikke spørre
om.

I fortsettelsen av det Bondevik sier, vil jeg
spørre om endringer og forbedringer i budsjettet på viktige
områder. Vi har nå sett, etter at forliket kom
på plass, at sentrale arbeiderpartifolk og kommentatorer
generelt har gitt uttrykk for at det er konsekvente forbedringer
i det budsjettframlegget som Stoltenberg la fram. Jeg har faktisk knapt
sett noen som har gitt uttrykk for det motsatte. Jeg vil rett og
slett spørre statsministeren om han er enig i at det er
et vesentlig bedre budsjett som nå er snekret sammen gjennom
forlikspartnerne, enn det han selv la fram.

  Presidenten vil gjerne understreke
at når det gjelder budsjettbehandlingen, vil den finne
sted som tidligere referert i Stortinget i dag.

  Det er jeg selvsagt ikke enig i. Spørretimen
i dag begynte med spørsmål knyttet til et område
der mange opplever at det har skjedd en forverring, nemlig påplussing
på boligtakstene utover det Regjeringen foreslo. Så hvis
Sponheim ikke har fått med seg at noen mener at endringene
har gått i gal retning, har ikke Sponheim fulgt godt nok
med, for spørretimen startet nettopp med at man pekte på et
område der man mente at forliket hadde gått i
gal retning, med økte takster på bolig og økt
fordelsbeskatning av bolig.

For øvrig er endringene når
det gjelder budsjettets utgiftsside, små. Det er 1,5 milliarder kr
som er plusset på. Men de 1,5 milliarder kr
er fullt ut dekket inn, i all hovedsak gjennom kutt på andre
områder på budsjettet og noe, 300 mill. kr,
gjennom ytterligere inntektsøkninger. Så på utgiftssiden
er det uvanlig små endringer. Det er på inntektssiden
det har vært store endringer, men det må ses i
sammenheng med to forhold – for det første at
det er gjennomført en momsreform, og for det andre at problemer
er skjøvet over til 2002.

  Vi går videre med hovedspørsmål.

  Det er et spørsmål til fiskeriministeren,
som i oktober sa at nye oppdrettskonsesjoner skal auksjoneres bort.
Den som byr mest, skal få veksten i næringen,
og statskassen skulle få milliardene. Kyst-Norge sa nei,
for å si det mildt, og stortingsflertallet har to ganger
sagt nei til det prinsippet. Også Arbeiderpartiets landsmøte
sa nei. Dagens nyhet i avisene er at også statsråden
sier nei. Men nå skal det komme et vederlag til statskassen
ut ifra søkerens lommebok. Størrelsen skal bestemmes
på det viset, og det skal bli litt av et EØS-sirkus, går
jeg ut ifra. 

Så skal det videre kunne selges fritt
til dem som betaler mest, i neste omgang. Salgsgevinsten skal altså gå i lomma
på staten i første omgang og til den enkelte oppdretter
som får konsesjon, i neste omgang. Ingenting til kystkommunene,
trass i hva mange har krevd i den prosessen vi har hatt. Spørsmålet
er da: Er det rett gjengitt at det ikke er noe element av kapitaltilførsel
til oppdrettskommunene i statsrådens nye modell?

  I det som er sagt både fra Arbeiderpartiets
landsmøte og i øvrige avklaringer, går det
klart fram at spørsmålet om hvorvidt en del av
vederlaget for oppdrettskonsesjonene skal tilfalle kommunene, må utredes
ytterligere. Det er vi selvsagt innstilt på å gjøre.
Da vil vi utrede både om en del av vederlaget for konsesjonene
skal tilfalle dem, og om det er rimelig og fornuftig for næringsutviklingen
at man også innfører en arealavgift. 

  Etter Senterpartiets mening må lokalsamfunnet
sikres mye av gevinsten i den nye oppdrettsnæringen. Vi
mener at det er viktig, ikke minst for å gi vederlag til
dem som avgir areal. Det er 2 000 lokaliteter i oppdrettsnæringen
i dag. Vi håper på en tidobling i løpet
av 15 år. Da trengs det lokal velvilje, og den velviljen
henger nøye sammen med at det føres verdier tilbake til
lokalsamfunnet. Den beste måten å pløye
verdiene tilbake på er å ha lokale eiere som sørger
for at det skapes ny virksomhet. En annen måte er en årlig
arealavgift, men det kan også tenkes at salgsgevinsten
av konsesjoner kan gå inn i lokale næringsfond.
Så det finnes mange muligheter. Den dårligste
løsningen for lokalsamfunnet er at næringen blir
børsnotert, at det skilles mellom driften og eierskapet.
Er det ingen annen lokal gevinst utover skatten fra røkterne
i det som statsråden har lagt fram?

  All virksomhet i oppdrettsnæringen
genererer generelt relativt stor aktivitet innenfor andre deler
av næringslivet i vedkommende kommune. Normalt trenger
man mellom fem og ti personer ansatt i videreforedling pr. person
som er ansatt i oppdrett. Jeg er enig i at det er riktig at store
deler av det som skjer av verdiskaping, skal skje på kysten
og bli igjen i lokalsamfunnene, og jeg vil på det mest
bestemte hevde at det er dette som skjer i dag, og som alltid har skjedd
i norsk oppdrettsnæring.

 Det blir oppfølgingsspørsmål – Jon
Lilletun.

  Regjeringa og fiskeriministeren sitt forslag
om auksjon av oppdrettskonsesjonar vekte protestar rundt heile kysten.
Det er veldig bra at eit fleirtal her på Stortinget og
etter kvart også Arbeidarpartiet sitt landsmøte
avviste det. Men liksom representanten Morten Lund har eg òg
vorte overraska over korleis fiskeriministeren er referert
frå eit møte i Florø i går.
Eg vil berre ha stadfesta at det som låg i avtalen om kapitalutviding
i Statkorn, og det som elles er sagt, at ein skal ha ei grundig
behandling først i departementet, og at Stortinget så skal
fastsetje korleis dette opplegget skal vere, står fast.
Det såg ut som om ein allereie hadde gått inn
og bestemt seg for korleis det skulle vere, bl.a. at ein skulle
ha sal av konsesjonar etter kva folk hadde råd til å betale. Slikt
er ikkje rettferdig, og eg vil gjerne ha ei stadfesting på at
Stortinget får høve til å behandle dette. 

  Jeg kan bekrefte at det vil være
helt normalt at man kommer tilbake til Stortinget med en egen proposisjon
om dette, fordi det bl.a. medfører endringer i fiskeoppdrettsloven § 6.

 Harald T. Nesvik – til oppfølgingsspørsmål.

  Fiskeriministerens opplegg når det
gjelder auksjoner på konsesjoner, eventuelt også senere
utspill når det gjelder betaling av konsesjoner, vil helt
klart favorisere de store aktørene og egentlig blokkere
for muligheten til små bedrifter og enkeltindivider i distriktet
til å skape sin egen virksomhet gjennom oppdrett. Det er
tross alt disse personene som i utgangspunktet har bygd opp denne
næringen, som for Norge er blitt så viktig. Ved å tilføre
Statkorn Holding den egenkapitalen som de fikk i forrige uke, har
man også sørget for at det selskapet blir en konkurrent
til allerede eksisterende virksomhet i Norge. Hva vil fiskeriministeren
gjøre i denne saken? Vil han nå sørge
for at enkeltmennesker i distriktene får anledning til å skape
sin egen virksomhet gjennom muligheten til å starte egne
oppdrettsanlegg?

  Det er veldig viktig for meg å legge
til rette for at vi får både nye og gamle aktører
som eiere av de nye konsesjonene som kommer. Jeg er helt overbevist
om at vi skal klare å få en verdisetting av disse
konsesjonene som gjør at dette er mulig. Jeg er sikker
på at vi skal klare å gjennomføre det
på en slik måte at vi ikke får en urimelig
konkurranse om disse mellom bedrifter med veldig store ressurser
og bedrifter som ikke har fullt så store ressurser. 

 Ansgar Gabrielsen – til
oppfølgingsspørsmål.

  At også statsråden til slutt tok
til vettet når det gjelder auksjon, er jo gledelig.

I forrige uke tilførte Arbeiderpartiet
og Kristelig Folkeparti Statkorn 1,2 milliarder kr
og laget en oppdrettselefant som nå skal rundt
i havbrukets glassmagasin – for å si det slik – oppover
kysten og kjøpe opp en masse konsesjoner for å kunne
realisere det mål som departementet har satt etter anbefaling
fra finansmeglerne på Aker brygge, nemlig at 60 000
tonn skal være produksjonsvolumet for Statkorn. 30 000 tonn
skal man produsere på den sørlige halvkule, i
Chile. Hvor mange konsesjoner må Statkorn kjøpe,
eller hvor mange selskap må de infusjonere? Hvor
mange konsesjoner må de selskapene ha for å realisere
den visjonen som disse rådgiverne for selskapet har hatt,
og som departementet og Regjeringen har tiltrådt? Hvor
mange konsesjoner vil 60 000 tonn innebære
at de skal raide oppover kysten?

  Som fiskeriminister har jeg ansvaret for tilrettelegging
av næringsutvikling også i akvakulturnæringen.
I mitt arbeid vil jeg legge vekt på at alle selskap skal
behandles likt, også Statkorn. Hva Statkorn selv måtte
gjøre av indre vurderinger, mener jeg er en sak for styret
i Statkorn og for generalforsamlingen, som er landbruksministeren.
Det er på ingen måte snakk om at det skal gis
noen spesialbehandling til Statkorn. Jeg har også oppfattet
det slik at selskapet selv har gitt uttrykk for at man i hovedsak
vil satse sin kapital på å bygge opp en rimelig
stor aktivitet utenfor Norge. 

 Vi går videre med neste
hovedspørsmål.

  Jeg vil gjerne stille et spørsmål
til statsministeren. 

Arbeiderpartiregjeringen la fram et forslag
til statsbudsjett som innebar større forslag til endringer
i skatte- og avgiftssystemet enn vi har opplevd på lenge.
Arbeiderpartiet har nå drevet budsjettforhandlinger
med sentrum. Resultatet er at det er flyttet på flere milliarder
enn på lang, lang tid i forbindelse med budsjettforhandlinger
i Stortinget. 

Til tross for såpass omfattende endringer
av et statsbudsjett fra ett år til et annet, vil Skole-Norge
og Utdannings-Norge stå på stedet hvil fra i fjor
til i år og framover. Til tross for at det er flyttet på mer
enn noen gang før, vil miljøpolitikken være
i revers neste år, og det vil være nøyaktig
like mange fattige barn i Norge neste år som det er i år. 

Statsministeren har vært opptatt av å si
at Norge er mulighetenes land. Når kommer mulighetenes
land til å gå løs på de viktigste
oppgavene først?

  Det er ikke riktig at det ikke gjøres
noe når det gjelder utdanning og i forhold til f.eks. fattigdom
blant barn. 

Når det gjelder utdanning, følger
vi opp det som har vært et krav veldig lenge, nemlig å heve
lærerlønningene, og det er for 2001 vi bevilger
penger til det. Det innebærer også at vi får
en bedre avtale når det gjelder organiseringen av skoledagen,
slik at vi kan få mer utdanning ut av de pengene vi setter
inn i skolen. Det er et viktig løft for skolen det vi gjør
på skolesektoren, både i forhold til lærerlønninger
og i forhold til andre satsinger, bl.a. IT-opplæring i
skolen.

Når det gjelder fordelingspolitikk,
gjør vi mange ting. For det første tar vi inn
noe mer fra dem som har aller mest, gjennom økt beskatning
av dem som har aksjeutbytte. Men vi gjør også ting
i forhold til de som har minst. For annet år på rad
får vi til noen lettelser for de laveste inntektene. I
tillegg gjør vi et krafttak når det gjelder boligbygging.
Vi bygger vesentlig flere utleieboliger og vesentlig flere studentboliger,
og vi utvider Husbankens lånerammer og utvider kraftig
ordningen med etableringslån for de svakest stilte på boligmarkedet. Dette
treffer noen av dem som har det vanskeligst i Norge – et
løft innenfor boligpolitikken. Det hjelper også fattige
barn.

Så gjør vi ting i forhold
til arbeidsmarkedstiltak, sosialhjelp og trygdeordninger som innebærer
at flere mennesker kan leve av egen inntekt og øker tilskuddene
og hjelpen til bedrifter som tar inn arbeidskraft som er utsatt eller
som har problemer med å komme inn i arbeidsmarkedet. Alt
dette er tiltak som bidrar til å hjelpe dem som har det
vanskeligst i Norge, og som derfor bidrar til mer rettferdig fordeling.
Så dette er et budsjett for mer rettferdig fordeling, og
det har vi sikret gjennom forliket med sentrumspartiene.

  Jeg er skuffet over statsministerens ambisjonsnivå.
Det er faktisk slik at Skole-Norge fra nord til sør
mange steder er i en såpass elendig forfatning at ingen
voksne ville finne seg i å ha en arbeidsdag i
det som er hverdagen i norsk skole. 

Det er også slik at været
er mot normalt, både vestpå, østpå og
sørpå. Det betyr at man har svære utfordringer
i miljøpolitikken til å legge om i retning av
mer satsing på kollektivtrafikk og mindre satsing på privatbilisme,
og der går Regjeringens budsjett motsatt vei. 

Nå har man fått et interessant
forlik mellom Arbeiderpartiet og sentrumspartiene, og jeg så i
går at statsministeren også gjerne kunne tenke
seg å ha Bondevik i regjering. Vi kan derfor kanskje snakke
om at det har oppstått et slags nytt sentrum, og at Arbeiderpartiet
og sentrumspartiene utgjør dette. Men det betyr jo også at
visjonene for framtida blir mer uklare, og at Arbeiderpartiets egne ambisjoner
og egen profil er mer utvisket. Når vil statsministeren
sette seg klare mål for hvordan Norge skal forandres på lang
sikt, og ikke bare tråkke rundt i sentrum?

  Vi har satt oss veldig gode og klare mål
for hvordan Norge skal forandres på kort sikt, på mellomlang
sikt og på lang sikt. Det gjorde vi i det programmet vi
vedtok på Arbeiderpartiets landsmøte for noen
dager siden, og jeg gjorde det i den talen jeg holdt til Arbeiderpartiets
landsmøte. Men det er jo slik at hvis vi skal gjøre
noe på lang sikt, må vi også være
i stand til å gjøre noe på kort sikt.
Og det statsbudsjettet vi nå har enighet om, for 2001,
innebærer viktige skritt i retning av de målene
vi har på lang sikt om mer velferd, mer rettferdighet og
et tryggere samfunn å leve i for menneskene i landet vårt.

Vi gjør mye på området
skole, ikke minst i forhold til at det er kommunene som eier og
driver skolene. Derfor har vi en historisk satsing på mer
penger til kommunene – 5 milliarder kr.
Det er ikke minst viktig også for skolene. Vi har egne
satsinger i forhold til informasjonsteknologi i skolen, og vi har
løft i forhold til lærerlønningene som
finansieres i 2001-budsjettet, og som er en fordel for lærerene,
men også en fordel for innholdet i skolen.

Så er det riktig at vi har åpnet
for samarbeid med sentrumspartiene i regjering. Det er to år
siden Arbeiderpartiet tok til orde for det. 

 Det blir oppfølgingsspørsmål – Magnhild
Meltveit Kleppa.

  Det kjennest jo godt for Senterpartiet å lytta
til statsministeren si beskriving av korleis budsjettet i samarbeid
med sentrum har fått ein betre fordelingsprofil. Når
det gjeld skule og tiltak for barn og unge, er det rett at Regjeringa
frå før hadde lagt inne nokre tiltak. Så er
det også eit faktum at sentrum ikkje fekk Arbeidarpartiet
så langt som vi ville. Men vi er svært nøgde
med dei 1 250 mill. kr ekstra som kommunane
no får, som gjer at dei kan la vera å setja av eigne
midlar til attlevandepensjonar og i staden kan bruka midlane sjølve
til forbetring av forholda til sine vanskelegstilte. 

I tillegg har statsministeren no lovt å gjennomgå kommunane
sin gjeldssituasjon. Er han einig med Redd Barna, som
på fjernsynet peika på den vanskelege situasjonen
mange barn er i som følgje av ulik kommuneøkonomi?

 Det er slik at dette nå begynner å likne
på en budsjettdebatt. Den skal vi ha til uka. Og som alle
andre budsjettdebatter minner det litt om norgesmesterskap i å bevilge
mest penger til alle gode formål som alle er tilhenger
av. I den øvelsen er vi alle ganske gode. Det er ikke krevende å være
for mer penger til gode formål. Det krevende er å finne
plass til det innenfor ansvarlige rammer på et statsbudsjett,
dvs. enten å være villig til å si nei
til andre gode formål for å finne mer til de aller
beste formålene, f. eks. skole, og/eller å være
villig til å gjøre noe på inntektssiden
gjennom skatter og avgifter. 

Det som er det imponerende med forliket mellom
sentrum og Arbeiderpartiet, er ikke bare at vi har funnet penger
til de gode formålene, men det er at vi har funnet det innenfor
en ansvarlig ramme der vi også tar belastningen med å si
nei på noen områder, og faktisk tar belastningen med å stramme
inn litt i privat sektor. Det viktige med forliket er at vi har
blitt enige om å holde de rammene som Regjeringen foreslo,
og er villige til å stramme inn noe i privat sektor for å finne
mer penger bl.a. til skoler, kommuner og alle andre gode formål.
Det er det som er det imponerende, og der har jeg altså gratulert
forhandlerne og står ved det.

 Vi går videre til neste
hovedspørsmål.

  Spørsmålet mitt går
til justisministeren:

Aftenposten hadde nylig et oppslag om en sikringsdømt
pedofil overgriper som ble kjæreste med en mor til to mindreårige
barn. Til tross for det ble moren ikke informert av Kriminalomsorg
i frihet, selv om denne personen altså var under soning
for overgrep nettopp mot mindreårige barn. 

Mitt spørsmål går
ikke direkte på denne saken – jeg vil at den skal
ligge i bunnen – og spør litt mer generelt. Når
en person får sikringsdom, er det fordi retten mener at
denne personen er en trussel og en fare for samfunnet. Mener justisministeren
at det overhodet er forsvarlig at sikringsdømte soner utenfor
fengslene i regi av Kriminalomsorg i frihet, når vi vet
at det øker muligheten for den pedofile overgriperen til å begå nye
overgrep?

  Sikringsinstituttet er som representanten
Simonsen sier, et institutt som skal sikre at man kan sitte innesperret
en periode, ikke som straff, men for å beskytte samfunnet.
Men også sikringsdommer er gitt for en periode – gjerne
fem eller ti år. Det betyr at når sikringsperioden
er over, skal vedkommende normalt ut i samfunnet igjen. Da er det
en mye bedre løsning at man forbereder løslatelsen
til samfunnet ved en gradvis overgang, enn at man har folk innesperret
fullt og helt inntil den dagen vedkommende løslates og
dermed er helt fri. Og den progressive overgangen fra full innesperring
til frihet mener jeg har gode grunner for seg. 

Men så er det selvfølgelig
viktig at man i den progressive overgangen ivaretar sikkerhetsmessige
hensyn. Det må ligge under ved enhver vurdering av et skritt
fra full innesperring og ut i frihet. Derfor er det f.eks. riktig
når man vet at en som er sikringsdømt for seksuelle
overgrep, har nær kontakt med barn, i forbindelse med en
frisikring f.eks., at man prøver å få til
varslingsrutiner. For det må være sikkerhetshensynet
som står foran, men det må veies mot det faktum
at folk skal ut i samfunnet igjen, og at vi er nødt til å ha
en gradvis overgang, slik at vi får en fornuftig overgang
til frihet og bidrar til at situasjonen i frihet etterpå går
best mulig.

  Vi vet jo i praksis at det er helt umulig
for Kriminalomsorg i frihet å ha full kontroll med de sikringsdømte
som soner på denne måten ute i samfunnet. De går
ut og inn av hybelhus, og de har full anledning til å begå nye
overgrep, og de er gode til å skjule sine overgrep. Jeg
føler meg derfor ikke trygg på det svaret justisministeren
gav. Mitt tilleggsspørsmål blir: Når samfunnet
ikke er villig til å ta de nødvendige skritt for å sikre
barn mot pedofile overgripere, vil hun da i det minste sørge
for at foreldrene kan gjøre det som er mulig for å trygge
sine barn, gjennom å innføre ordninger slik at
de til enhver tid kan vite om det finnes pedofile overgripere som
soner sikringsdommer, i nærmiljøet? Det kan gjøres gjennom
Internett-løsninger, informasjonstelefoner eller på andre
måter, men det sentrale er at foreldrene må ha en
mulighet til å vite at det finnes en person som er farlig for
deres barn, i nærheten av der de bor.

  Som jeg svarte i Stortingets spørretime
for noen få uker siden, arbeider vi med et rundskriv om
spørsmålet om politiets adgang til å varsle om
presumptivt eller potensielt farlige personer, herunder pedofile.
Jeg tror ikke det er en løsning uten videre å si
at man i sin alminnelighet skal varsle om at det finnes folk i nærmiljøet
som tidligere er straffedømt. Men jeg mener at det til
en viss grad, hvis det er spesielle grunner til det og det er for å forebygge
kriminelle handlinger, burde være mulig å varsle
f.eks. skole og barnehage. Og i situasjoner som vi også har
hatt, hvor tidligere dømte har tatt jobb som dagpappa i
en familie, er det all grunn til å varsle familien. Men
jeg tror vi må finne en mellomløsning mellom full
varsling – hvor vi kan få situasjoner
som i England, hvor folk begår selvmord, hvor feilopplysninger
kommer ut osv. – og det å ikke ha noen form for
varsling i det hele tatt.

 Vi går da videre til neste
hovedspørsmål.

  Jeg har et spørsmål til justisministeren.

I vår behandlet vi en sak om hvordan
vi skal få en rask utsendelse av voldelige og kriminelle
asylsøkere som har en grunnløs asylsøknad.
Det var full enighet i Stortinget om at vi skal benytte oss av den
hasteparagrafen som finnes, og vi fikk forsikringer fra Justisdepartementet
om at vi har det nødvendige lovgrunnlaget. Nå,
et halvt år senere, viser praksis at de fleste som driver
asylmottak, humanitære organisasjoner og svært
mange politidistrikt føler de står nokså hjelpeløse
overfor organisert kriminalitet, som ofte går ut over de
andre asylsøkerne primært. Mener justisministeren
at vi har tilstrekkelige hjemler til å pågripe
kriminelle som bor i asylmottak, få avslått asylsøknaden
der den er grunnløs og sendt dem ut av landet raskt?

 Så langt har vår vurdering vært
at det ikke er lovgrunnlaget som i utgangspunktet er problemet her.
Vi har bl.a. den ordningen at både politi og asylmottak
har beskjed om å varsle UDI umiddelbart i det øyeblikk
det er spørsmål om anmeldelse, siktelse eller
tiltale for kriminelle handlinger i forhold til asylsøkere,
med den hensikt at saken skal hastebehandles og settes foran i køen
for raskt å få avgjort om vedkommende har adgang
til å bli i Norge eller ikke. Det er også etter Stortingets
behandling innskjerpet at både asylmottak og politidistrikt
må melde fra til UDI. Så jeg tror ikke det er lovgrunnlaget
det er noe i veien med, problemet er at det fortsatt er for lang
saksbehandlingstid i UDI i forhold til det som er ønskelig,
og kommunalministeren bl.a. arbeider hardt for å klare å få dem
ned. Men utfordringen er, som jeg er sikker på at representanten
Krohn Devold er godt kjent med, at vi har fått en veldig
stor økning i antall asylsøkere i løpet
av de siste ett-to årene, noe som gjør at det
er vanskelig for UDI å holde saksbehandlingstiden nede.

I tillegg vil jeg vise til at kommunalministeren
i spontanspørretimen sist onsdag, og det var i forståelse
med meg, sa at vi gjerne går igjennom dette en gang til
for å se om det er mulig å gjøre endringer
også i lovgrunnlaget for å se om det er enda mer
vi kan gjøre, for jeg er enig med representanten Krohn
Devold i problembeskrivelsen, nemlig at det er uholdbart at folk
søker seg til Norge under dekke av å være
asylsøkere for å begå organisert kriminalitet.
Det er den beskrivelsen politidistriktene gir. Og selv om det kanskje
ikke er mange, så er noen mange nok.

  Problemet er at politidistriktene når
det gjelder kriminelle asylsøkere sier tydelig, senest
i Dagsavisen den 20. november:

«Vi
har ikke hjemmel, verken i straffeloven eller i utlendingsloven
til å holde dem i politiets varetekt.» 

Det står i direkte strid med de opplysninger
komiteen fikk i vår da vi behandlet denne saken. Hvis det
ikke er slik at det er lovhjemlene som mangler, kan justisministeren
da forsikre om at hvert eneste politidistrikt vil få et rundskriv
eller en klar beskjed om hvordan dette lovverket skal håndheves?
En ting komiteen sa helt tydelig, er at det er enda viktigere at
man i asylmottakene får tatt de tunge kriminelle elementene
ut enn det faktisk er for øvrig i samfunnet. I asylmottakene
bor det mange barnefamilier som har opplevd en tøff livssituasjon
der de kommer fra, og som altså kan risikere å ha
voldelige, truende mennesker på naborommet, som er tilbake
på asylmottaket 12 timer etter at politiet har tatt hånd
om dem. Kan justisministeren forsikre om at slike retningslinjer
nå vil bli gitt?

  Det jeg refererte til innledningsvis, var
at politiet – og det fremgår av påtaleinstruksen – har
instruks om å melde fra til UDI om siktelser og tiltaler,
slik at UDI får behandlet saken fort. Jeg har ikke sagt
at det er adgang til varetektsfengsling av asylsøkere i
større grad enn av andre. Og det er klart at det å fengsle
asylsøkere på et tynnere grunnlag enn det vi fengsler
andre på, ser jeg store prinsipielle betenkeligheter ved.
Så hvis det er spørsmål om å fengsle
folk uten at en har det nødvendige lovgrunnlag for å fengsle,
syns jeg ikke det er grunn til det.

 Det blir oppfølgingsspørsmål – Bjørn Hernæs.

  Dette begynte bra med at justisministeren
sa at det ikke er lovgrunnlaget som mangler, og det bygger opp under
det en samlet komite sa i innstillingen som ble behandlet i Stortinget
den 13. juni i år, hvor vi understreket at den muligheten
man har til å fatte hurtigvedtak når søknadene
er «åpenbart grunnløse», skal
brukes, og at saksbehandlingstiden skal ned. Da blir mitt spørsmål
i lys av de hendelsene vi har fått referert de aller siste
dagene: Hører ikke statsråden hva Stortinget sier
om disse sakene, eller vil hun ikke lytte til det? Vi sa at når
det er åpenbart grunnløse søknader, skal
de lovhjemler man har, brukes, og saksbehandlingstiden skal ned.
Når det gjelder de sakene vi har fått referert
de siste dagene, f.eks. Norsk Folkehjelps oppslag i Dagsavisen mandag,
var det vel, er det ingenting som tyder på at man bruker
de hjemlene man har, og at saksbehandlingstiden går ned.

  Når Stortinget sa at åpenbart
grunnløse saker skal behandles etter hurtigparagrafen,
var jo det i samsvar med det regelverket som Justisdepartementet
beskrev som gjeldende regelverk. Jeg håper det ikke reises
tvil om at Justisdepartementet og UDI benytter de hjemlene man har.
Men som jeg også sa i mitt første svar, er problemet
vårt at saksbehandlingstiden er lang, selv om vi har hjemlene,
derfor fastholder jeg at det ikke er hjemlene som er problemet,
men det at vi til sammen har for mange saker i forhold til saksbehandlingskapasiteten,
slik at saksbehandlingen tar lang tid.

Jeg er selvfølgelig villig til å gå tilbake
og – i samråd med kommunalministeren – én
gang til sjekke at man faktisk følger de hjemlene og de
forskriftene som er vedtatt, men jeg oppfatter det som et annet
tema enn temaet om fengsling av asylsøkere på et
ikke rettslig grunnlag.

 Vi går videre til neste
hovedspørsmål.

  Jeg har et spørsmål til
justisministeren.

Tidligere i år behandlet Stortinget
en rekke endringer i lovgivningen for å beskytte mennesker
i politi- og rettsapparatet mot trusler og overgrep, slik at rettsstaten
skulle være trygg, og i den sammenhengen så man
også på spørsmålet om anonyme
vitner. I debatten rundt dette reiste flere representanter,
bl.a. jeg på vegne av Venstre, spørsmålet
om vitnebeskyttelse. Senere har et slikt initiativ på vegne
av alle sentrumspartiene i Nordisk Råd blitt reist overfor
de nordiske regjeringer, fordi vi ser at organisert kriminalitet
ofte tvinger mennesker til å flykte, og at de ofte er hjelpeløse,
slik situasjonen er i dag.

Mitt spørsmål til statsråden
er: Kan hun forplikte seg til at vi i løpet av rask tid
skal få et skikkelig vitnebeskyttelsesprogram i Norge,
eller i nordisk sammenheng der det måtte være
nødvendig, slik at vitnene kan regne med trygghet når
de blir utsatt for organiserte kriminelle? Vi kjenner dem jo på en
rekke områder, det gjelder både narkotika og vold.
Så spørsmålet er presserende etter min mening.

  I den proposisjonen som representanten Dørum
viser til, ble det også sagt at vi skulle arbeide med det.
Representanten Dørum tok opp spørsmålet
om nordisk samarbeid, og den gangen svarte jeg – som jeg
gjerne gjentar – at jeg syntes det var et fornuftig initiativ,
som jeg også skjønner at representanten Dørum
har gjentatt i forbindelse med Nordisk Råd. Det setter
jeg pris på, det synes jeg er et godt initiativ. Jeg forplikter
meg gjerne til at vi skal følge opp det så raskt som
mulig.

  Det synes jeg var et konstruktivt svar for å sikre
rettsstaten og beskytte vitner. 

Da stiller jeg et tilleggsspørsmål:
Kan vi da ganske raskt regne med at vi får en endring i
lovverk og regler slik at det skal bli lett for de menneskene som
trenger det, å skifte personnummer? For det er dessverre
lettere i dette landet å skifte navn enn å skifte
personnummer – og en blir funnet på personnummeret.

  Jeg må svare omtrent på samme
måte igjen. Jeg er helt enig med representanten Dørum
i at det er viktig å få raskt til, og det har – for å være
helt ærlig – gått for lang tid allerede
for norske myndigheter å klare å få orden
på dette. Jeg er opptatt av å få dette
raskt til, men jeg kan ikke love 

hvor 

raskt
vi får det til.

 Vi går til siste hovedspørsmål.

  Mitt spørsmål går
til fiskeriministeren.

I en pressemelding fra Fiskeridepartementet
den 4. oktober sier statsråd Gregussen at det
er helt avgjørende      at maten som spises i Norge og
i 170 land som kjøper norske sjøprodukter, er
trygg og har god kvalitet. Gregussen viser til at sikker
og god sjømat er en forutsetning  for å kunne
utløse de store mulighetene for verdiskaping i norsk havbruksnæring.
Men så leser jeg i «Fiskaren» at det
ikke er uvanlig med utbrudd av salmonella i norsk fiskemelnæring – altså i
fôrnæringen. Mer sjokkerende er det å lese
at norske fiskemelprodusenter har blitt enige om å hemmeligholde
salmonellautbrudd. Mitt spørsmål er: Kjenner statsråden
til dette? Vil statsråden gripe inn overfor den ukulturen
som forsøk på hemmeligholdelse er, og vil også statsråden
finne retningslinjer som effektivt stopper bruk og salg av fiskemel
som det er fare for er salmonellainfisert?

  De konkrete sakene som det vises til, viser
med all mulig tydelighet at det er nødvendig at man tar
et skikkelig ansvar både for dem som leverer råstoff
til fiskefôrproduksjon, og for dem som produserer fiskefôr.
Jeg tror at vi er nødt til å stole på at de
normale reglene for handelsbetingelser mellom kontraktspartnere
er slik at vi sikrer at de produktene som leveres, holder den kvalitet
som kreves. Det er etter det jeg forstår, ikke uvanlig
at man har denne type problem. Det må håndteres
av den enkelte fabrikk, og det er selvsagt ikke tillatt å sende
i normal omsetning produkter som kvalitetsmessig ikke holder mål.

  Jeg takker for svaret. Nå følte jeg
ikke at statsråden sa noe om det som jeg reagerer mest
på, nemlig at det av næringen forsøkes
hemmeligholdelse. 

Ifølge Knut Roger Sivertsen i Fiskeridirektoratet
fører bruken av fiskeavskjær som råstoff
i melindustrien til økt fare for salmonella. Fiskemel brukes
ikke bare til fiskefôr og dyrefôr, dette brukes
også til menneskeføde i tablettform som helsekost
og som smakstilsetning i supper. Hadde denne saken handlet om salmonellainfeksjon
i kylling, hadde det blitt iverksatt tiltak omgående. Hvilke konkrete
tiltak har statsråden tenkt å iverksette overfor fôrprodusentene
for å forebygge salmonellautbrudd, og vil statsråden
reagere på forsøk på hemmeligholdelse?

  Som jeg sa: Dette med at man leverer produkter
av riktig kvalitet, er en sak både mellom kontraktspartnerne
og i forhold til norske myndigheter. Norske myndigheter må fortsette å utøve
aktiv kontroll, ved at internkontroll mv. gjennomføres
på en slik måte at slike ting ikke oppstår.

Når det gjelder produkter som brukes
til menneskeføde, er det klart en helt annen kontroll,
og tilleggskontroll, og for disse produktene stilles det strenge
krav også til produsentene. Men dette er altså ting
som forekommer. Det er ting man er nødt til å håndtere
i hvert enkelt tilfelle, og det blir så langt jeg har kunnskap
om, også gjort, til store utgifter for de produsentene
som opplever dette problemet. 

Jeg vil for øvrig legge til at det
er viktig at vi tar vare på alt råstoff fra fisk.
Det er også viktig at vi får til å utnytte
biprodukter fra fisk, som f.eks. avfall til fiskefôr. I det
store og hele er dette fullt mulig og svært positivt.

  Tiden for den muntlige spørretimen
er omme, og vi går over til den ordinære spørretimen.





                    
                    
                    

 På grunn av det høye
antall spørsmål som skal besvares, finner presidenten å måtte
meddele at han, med hjemmel i forretningsordenens § 53
nr. 3 siste ledd, har bestemt at det kun vil bli gitt anledning
til ett tilleggsspørsmål etter at hovedspørsmålet
er besvart. Dette anses nødvendig for at dagens kart kan
ferdigbehandles innenfor den reglementsmessige tid for formiddagens møte.

Det blir en rekke endringer i den oppsatte
spørsmålslisten, og presidenten viser i den sammenheng
til den oversikt som er omdelt på representantenes plasser
i salen. 

Presidenten vil minne sine kolleger om at i
den forrige spørretimen var endringene av en slik art at
Stortinget måtte ha avbrudd i sine forhandlinger. Presidenten
ber derfor om at alle aktører medvirker til at denne spørretimen
kan gå uten avbrudd. 

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 8, fra representanten
Bror Yngve Rahm til kommunal- og regionalministeren, er overført
til arbeids- og administrasjonsministeren som rette vedkommende. Spørsmålet
vil imidlertid bli besvart av kirke-, utdannings- og forskningsministeren
på vegne av arbeids- og administrasjonsministeren, som
er bortreist. Etter anmodning fra kirke-, utdannings- og forskningsministeren blir
spørsmålet flyttet og besvart før spørsmål
32, som skal besvares av samme statsråd.

Spørsmål 9, fra representanten
Hilde Frafjord Johnson til helseministeren, blir etter anmodning
fra statsråden flyttet og besvart etter spørsmål
36, dvs. til slutt i spørretimen. Spørsmålet
vil bli tatt opp av representanten Are Næss. 

Spørsmål 23, fra representanten
Bent Høie til miljøvernministeren, utsettes til
neste spørretime, da statsråden er bortreist.

Spørsmål 24, fra representanten
Per Roar Bredvold til miljøvernministeren, vil bli besvart
av forsvarsministeren på vegne av miljøvernministeren,
som er bortreist. Etter anmodning fra forsvarsministeren blir spørsmålet flyttet
og besvart etter spørsmål 5, som skal besvares
av samme statsråd. 

Spørsmål 25, fra representanten
Øystein Hedstrøm til landbruksministeren, vil bli besvart
av kommunal- og regionalministeren på vegne av landbruksministeren,
som er bortreist.

Spørsmål 27, fra representanten
Jørn L. Stang til justisministeren, vil bli besvart av
kommunal- og regionalministeren som rette vedkommende. 

Spørsmål 29, fra representanten
Gunnar Kvassheim, og spørsmålene 30 og 31, fra
representanten May-Helen Molvær Grimstad til barne- og
familieministeren, utsettes til neste spørretime, da statsråden
er bortreist.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 24


    
        

Spørsmål 6


    
        

Spørsmål 7


    
        

Spørsmål 10 


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 25


    
        

Spørsmål 26


    
        

Spørsmål 27


    
        

Spørsmål 28


    
        

Spørsmål 29


    
        

Spørsmål 30


    
        

Spørsmål 31


    
        

Spørsmål 8


    
        

Spørsmål 32


    
        

Spørsmål 33


    
        

Spørsmål 34


    
        

Spørsmål 35


    
        

Spørsmål 36


    
        

Spørsmål 9


    



                    

 Dette spørsmålet,
frå Per Roar Bredvold til miljøvernministeren,
blir svara på av forsvarsministeren på vegner
av miljøvernministeren.

 Jeg tillater meg å stille følgende
spørsmål til miljøvernministeren som
vil bli besvart av forsvarsministeren:

«I Hedmark og Oppland er 17 070 sauer
rovdyrdrept i løpet av årets beitesesong. Dette
er en kjøttmengde som tilsvarer årsforbruket til
70 000 mennesker. 

Synes statsråden 17 070 drepte sauer
er et akseptabelt tapstall for å ha rovdyr i disse to fylkene,
eller hvilket tall synes statsråden man skal akseptere?»

 Erstatningsoppgjøret for rovviltskader
på sau er ikke avsluttet ennå, og det nøyaktige
antallet sau som blir erstattet som rovviltdrept i år,
er derfor ennå ikke kjent. Ifølge opplysninger
fra Direktoratet for naturforvaltning har saueeierne i Hedmark og Oppland
søkt om erstatning for 16 998 dyr. Dette er om lag
på samme nivå som i 1998 og 1999. Jeg kan for øvrig legge
til at 65-70 pst. av det omsøkte antallet dyr
er blitt erstattet som rovviltdrept i de to fylkene de siste årene.

Jeg er selvsagt på ingen måte
fornøyd med at et stort antall sau årlig blir
skadet eller drept i de områdene der vi har bestander av
store rovdyr. Jeg har også forståelse for de belastninger
saueeierne utsettes for i denne sammenhengen. Samtidig er det heller
ikke akseptabelt å utrydde rovdyrene i Norge for å redusere
tapet av sau på utmarksbeite. Dette har stortingsflertallet
klart slått fast ved behandlingen av rovviltmeldingen i
1997.

Regjeringen har derfor iverksatt et omfattende
arbeid for å sikre både levedyktige bestander
av de store rovdyrene og et aktivt landbruk med utnyttelse av utmarksbeite.
Det satses på en styrket og mer effektiv forvaltning, som
innebærer både felling av rovdyr og tiltak i saueholdet
som kan redusere rovviltskader.

Ved revideringen av statsbudsjettet for 2000
la Regjeringen fram en orientering om tapsutvikling og evaluering
av forebyggende tiltak i rovviltforvaltningen. Her ble det varslet
at Miljøverndepartementet i tiden framover vil satse enda
sterkere på tiltak som skiller bufe og rovdyr i tid og
rom.

Jerven står for en betydelig del av
rovviltskadene på sau på landsbasis, og det finnes
et kjerneområde for arten i det området representanten
Bredvold refererer til. Miljøverndepartementet tar sikte
på å foreta endringer i jerveforvaltningen for å redusere
tap og konflikter i forhold til sauehold og tamreindrift. Det blir
gjennomført en evaluering av forvaltningen vinteren 2000-2001,
og blant de forhold som skal evalueres, er kjerneområdet
for jerv i Sør-Norge.

Også gaupe og bjørn tar en
del sau både i Hedmark/Oppland-området
og på landsbasis. For ulv har skadeomfanget heldigvis de
siste årene vært begrenset takket være
omfattende forebyggende tiltak.

Jeg kan, oppsummert, forsikre representanten
Bredvold om at det fra Miljøverndepartementets side vil
bli arbeidet kontinuerlig for å redusere rovviltskadene
på sau innenfor de rammer for rovviltforvaltningen som Stortinget
selv har lagt til grunn.

  Jeg takker statsråden for svaret,
som var et svar jeg forventet å få, dessverre
må jeg nesten si, nemlig en orientering uten konkret å komme
med et tall. 

Ser ikke statsråden at det vil være
urettferdig å legge byrdene ved rovdyrforvaltningen på en
mer eller mindre bestemt yrkesgruppe, som for øvrig sliter?
Hvis myndighetene vil ha en så stor rovdyrgruppe, med disse
bufetap, får man si rett ut at næringen dessverre
ikke har noen fremtid på grunn av rovdyrenes vekstmuligheter.
De som driver med bufe, vet at rovdyr og bufe ikke kan leve sammen
uten at den tapende part er bufeet.

  Representanten gjentok ønsket om
et tall. Hva er akseptable tap, er det 17 000 sauer, er
det halvparten, eller er det 10 000 sauer? Jeg tror ikke
han har hatt forventninger om, selv om miljøvernministeren
hadde vært her, at det kom et slikt tall. Det må selvfølgelig
drives ned så langt som overhodet mulig, og det er ikke
mulig fra denne talerstol å presentere noen måltall
i en slik forbindelse. Det faller etter mitt skjønn på sin
egen urimelighet. 

Jeg har imidlertid en følelse av at
representanten er grunnleggende uenig i den politikk Stortinget
selv har lagt til rette på dette området, og det
er jo greit nok. Men Regjeringen må altså forholde
seg til Stortingets egen behandling av dette spørsmålet,
og det tilsier at vi må forsøke å utvikle
et regime hvor vi både har våre store rovdyr og
kan drive effektivt landbruk.

  Vi går tilbake til spørsmål
6.





                

  Dette spørsmålet
er utsatt til neste spørretime.

Spørsmål 24 er besvart tidligere
i dagens møte.





                

 Dette spørsmålet,
fra Øystein Hedstrøm til landbruksministeren, vil bli besvart
av kommunal- og regionalministeren på vegne av landbruksministeren.

  Jeg har et spørsmål til kommunal-
og regionalministeren, som skal svare på vegne av landbruksministeren:

«Forsker Olaf Holm hevder boplikten
har spilt fallitt og bør fjernes fordi den hemmer bygdene,
landbruket og nyskapning. Sammenlignende studier (Aanesland og Holm:
Offentlig regulering av markedet for landbrukseiendommer) av eiendommer
i Värmland og Hedmark viser at Värmland, som aldri
har hatt personlig boplikt, har flere eiere bosatt på gårdsbrukene,
og de vedlikeholdes bedre.

Hvordan reagerer statsråden på undersøkelsen?»

  Undersøkelsen representanten Hedstrøm
viser til, inngikk i et forskningsprosjekt ved Norges landbrukshøgskole
v/professor Normann Aanesland og forsker Olaf Holm.

Når det gjelder den sammenlignende
undersøkelsen av bosetting på landbrukseiendommer
i Hedmark fylke og Värmland län i Sverige, rettet
den seg mot 350 eiere i henholdsvis Hedmark og Värmland.
Resultatet av undersøkelsen viste at 20 pst. av eierne
i Hedmark ikke selv bor på eiendommen, mens tilsvarende
tall for Värmland var 13 pst.

Ut fra denne undersøkelsen og andre
undersøkelser i prosjektet vedrørende bopliktens
betydning har forskerne trukket den konklusjon at personlig boplikt
ikke har virket til å styrke bosettinga i bygdene.

Det er interessant og også positivt
at juridiske virkemidler i landbruks- og distriktspolitikken blir
gjort til gjenstand for forskning og etterprøving.

Når det konkret gjelder sammenligninga
av bosettinga på landbrukseiendommer i Hedmark og Värmland,
registrerer jeg det resultat spørreundersøkelsen
har gitt. Jeg reiser likevel spørsmålet om undersøkelsen
gir et tilfredsstillende grunnlag for den konklusjonen forskerne har
trukket. Det gjør jeg bl.a. ut fra den forholdsvis lave svarprosenten – ca.
50 – i den sammenlignende spørreundersøkelsen
i Hedmark og Värmland, og ut fra hvor representativ den
kan betraktes å være. Videre kan sammenligning
være lite egnet på grunn av den store forskjellen
i norsk og svensk landbrukspolitikk gjennom mange tiår.
Så lenge det er andre mulige forklaringer på at
flere landbrukseiendommer er bebodd i Värmland enn i Hedmark,
er det etter min mening ikke tilstrekkelig grunnlag for å si
at forskjellen skyldes det forhold at vi i Norge har regler om boplikt.

I intervju med forsker Ola Flaten i NILF – Norsk
institutt for landbruksøkonomisk forskning – i
Nationen lørdag den 18. november i år har forskeren
reist tvil om Aanesland og Holms bopliktundersøkelser er
brede nok for konklusjonene som er trukket. Resultatene som er presentert,
og konklusjonene som er trukket, må følgelig betraktes
som noe omstridt.

Når det generelt gjelder rapporten
fra forskningsprosjektet Offentlig regulering av markedet for landbrukseiendommer,
gir den i stor grad inntrykk av å være et innlegg
for liberalisering av omsetning av landbrukseiendommer.

Spørsmålet om boplikt etter
odelsloven og konsesjonsloven på landbrukseiendommer ble
behandlet grundig i landbruksmeldinga og her i Stortinget. Landbruksdepartementet
vil følge opp meldinga i samsvar med merknadene fra næringskomiteens
flertall.

Jeg ser det ellers, som også nevnt
foran, positivt at virkemidler i landbrukspolitikken – også juridiske – blir
etterprøvd og forsket på. Det har det i for liten
grad blitt gjort hittil. Jeg vil søke å rette
på det, slik at best mulig kunnskap ligger til grunn for
lovregler og praktisering av reglene. Dette er også sagt
i landbruksmeldinga som Stortinget har behandlet tidligere i år.

  Jeg takker statsråden for svaret.
Jeg forstår det slik at hun er åpen for at forskere ser
på dette området, men at hun mener at resultatet
så langt er noe tynt. Jeg vil tross alt si at Aanesland
og Holms bok bygger på undersøkelser gjort av
Statistisk sentralbyrå. Det er også en hovedfagsoppgave
av Håvard Gulliksen på Norges landbrukshøgskole,
og dessuten forholdene i Värmland tatt i betraktning.

Det er jo noe oppsiktsvekkende at Sverige liberaliserte
sin landbrukslovgivning i 1991, og de har, ut fra de resultatene
som foreligger, langt større investeringer i gårdene.
De stiger i verdi, og langt flere er bosatt på egne gårder
i Värmland enn i Hedmark. De fylkene er jo tross alt relativt
sammenlignbare. Dette er oppsiktsvekkende resultater.

Vil statsråden bidra til at man går
videre med disse resultatene, og at de drøftes i nærmere
sammenheng i Regjeringen?

  I samsvar med det jeg allerede har svart,
ser jeg ikke at det materialet som forskningsrapportens
konklusjoner hviler på, har et slikt bredt og grundig grunnlag
at det bør føre til videre utredning og drøfting
før landbrukspolitikken på dette området,
i samsvar med landbruksmeldinga og Stortingets behandling av den,
følges opp. Men som jeg sa på tampen av mitt forrige
svar, nemlig at det er positivt at virkemidlene også i
landbrukspolitikken blir etterprøvd, så vil landbruksministeren
og Regjeringa søke å rette på det, slik
at vi har best mulig grunnlag og kunnskap i forhold til både praktiseringa
av reglene og hvordan lovreglene faktisk er.





                

 Dette spørsmålet,
fra representanten Jørn L. Stang til justisministeren,
vil bli besvart av kommunal- og regionalministeren som rette vedkommende.

 Jeg vil stille følgende spørsmål til
kommunalministeren:

«Ifølge politiet er asylmottak
base for kriminelle handlinger. Til tross for at «asylantene» bor
gratis og får 2 500 kroner i måneden av norske
skattebetalere, reiser de daglig til Oslo sentrum for å rappe
klær og robbe folk.

Hva vil statsråden gjøre
med at transittmottakene rundt Oslo er reder for kriminelle elementer
fra utlandet?»

  Vi har i dag over 12 000 flyktninger
og asylsøkere boende i statlige mottak. Dette er en meget
sammensatt gruppe, der noen venter på å bli intervjuet
om sitt asylgrunnlag, mens andre har fått beskjed om opphold
i Norge, men venter på bosetting i en kommune. Andre har
fått avslag, men kan av ulike grunner ikke returneres til
hjemlandet. Det bor med andre ord over 12 000 enkeltindivider
i mottak, og dessverre benytter 

noen av disse

 tiden
i Norge til å begå kriminelle handlinger.

Situasjonen med kriminelle beboere i mottak
tar jeg meget alvorlig. De skaper frykt, de ødelegger for
en hel gruppe som allerede er i en sårbar og utsatt posisjon,
og de utnytter et system som skal ivareta personer som faktisk trenger
beskyttelse.

I juli i år innførte derfor
Regjeringa en hurtigprosedyre for behandling av asylsøknader
til kriminelle asylsøkere. Søknadene til personer
som er siktet, anmeldt eller dømt for kriminelle handlinger,
blir prioritert etter særskilte rutiner. De samme rutinene
gjelder for søknader som anses som åpenbart grunnløse.
Foreligger det ikke et beskyttelsesbehov, skal vedkommende sendes
ut av landet så raskt som overhodet mulig. Vi er ikke tjent
med at personer uten beskyttelsesbehov benytter tida i mottak til å utøve
kriminell virksomhet.

Kriminalitet i mottak er ikke begrenset til
transittmottakene på Østlandet, selv om disse mottakene
trolig er mer utsatt for slik virksomhet enn andre mottak. I arbeidet
med å redusere kriminaliteten kan transittmottakene på Østlandet
nå etablere ekstra vakthold utover den ordinære
bemanninga på mottakene. For at Utlendingsdirektoratet
skal kunne prioritere asylsøknadene til kriminelle asylsøkere,
må også rutinene for melding om slike forhold
fungere bedre. Utlendingsdirektoratet har derfor instruert både
mottak og lokale politimyndigheter om hvordan kriminell aktivitet
skal meldes.

Som jeg tidligere har gitt uttrykk for, tar
jeg på alvor den situasjonen vi ser ved enkelte mottak.
Sammen med justisministeren vil jeg derfor vurdere dagens lover
og regelverk, rutiner og praksis for å se om disse redskapene på asyl-
og utlendingsfeltet fungerer som de skal, eller om det er behov
for ytterligere justeringer eller endringer. Dette er et arbeid
jeg ønsker å gjennomføre meget raskt.

  Jeg vil takke statsråden for svaret.
Jeg synes det var mye positivt i det, i hvert fall et skritt i riktig
retning med hensyn til å ta disse spørsmålene
alvorlig. Stadige oppslag i media avslører at uholdbare
tilstander hersker på en rekke norske mottak for asylsøkere,
spesielt på transittmottakene. Under dekke av å søke
asyl er det kriminelle elementer – som er dem jeg er opptatt
av, ikke de øvrige asylanter – som har blitt innlosjert
på asylmottakene. Etter min mening kan ikke Norge tillate
at asylmottak forfaller til å bli samlingssteder for forbrytere
og faktisk også lagre for tyvegods. Etter min mening må politi
og påtalemyndighet etterforske vinningsforbrytelser der
asylmottakere er innblandet, og få dem hurtig gjennom rettssystemet,
slik at utenlandske forbrytere kan sendes ut av landet så fort
som mulig. Treghet og misforstått snillisme vil bare være
til skade. Kan jeg regne med at statsråden har til hensikt å få asylsøkere
som åpenbart er kommet hit med andre hensikter, raskest
mulig ut av landet?

  Ja, svaret på det er at folk som
ikke har reelt beskyttelsesbehov og er her kun for å gjøre
kriminelle ting, selvfølgelig skal fortest mulig ut av landet.
Jeg tar situasjonen meget alvorlig, men det er også viktig
for meg å understreke at det er et mindretall av de mange
asylsøkere og flyktninger som kommer til landet, som begår
denne virksomheten. Men nettopp for at det mindretallet ikke skal ødelegge
for flertallet – som har et reelt beskyttelsesbehov, og
som Norge bør ta imot – må vi slå hardt
ned på de som gjør ting på en gal måte. Derfor
understreker jeg at det viktigste jeg tror vi kan gjøre,
er å sørge for at saksbehandlingstida i UDI når
det gjelder kriminelle, blir så kort som overhodet mulig,
slik Regjeringa nå har pålagt UDI, og de som da
ikke har noen rett til å bli i landet, skal selvfølgelig
bli sendt ut så fort som overhodet mulig. Som jeg sa, justisministeren og
jeg sitter sammen for å prøve å se om
det også er flere ting vi kan gjøre for å få gjort
noe mer med dette fortere.





                

 Disse spørsmålene
er utsatt til neste spørretime.

Vi går da tilbake til spørsmål
8.





                

 Dette spørsmålet,
fra representanten Bror Yngve Rahm til kommunal- og regionalministeren, er
overført til arbeids- og administrasjonsministeren som rette
vedkommende. Spørsmålet blir imidlertid besvart
av kirke-, utdannings- og forskningsministeren på vegne
av arbeids- og administrasjonsministeren.

  Jeg vil be kirke-, utdannings- og forskningsministeren
på vegne av arbeids- og administrasjonsministeren om å svare
på følgende spørsmål:

«Sosialt yrkeshemmede har kommet inn
som en aktuell målgruppe i Arbeid med bistand. Det er,
ifølge retningslinjene for AB, et mål for deltagere
i AB at trygdeytelsene reduseres over tid ved at dellønn/lønn
gis av arbeidsgiver. Sosialt yrkeshemmede har ikke de muligheter som øvrige
deltagere i AB.

Hva kan statsråden gjøre
for å sikre likebehandling for denne gruppen deltagere
i Arbeid med bistand?»

  Bakgrunnen for å etablere Arbeid
med bistand var et ønske om å prøve ut
hvorvidt faglig bistand til tilrettelegging er en god støtteform
for å få yrkeshemmede inn i ordinært
arbeidsliv. Det gis ikke ytelser til livsopphold som en del av tiltaket.
Deltakerne på Arbeid med bistand har derfor forskjellige
ytelser avhengig av deres tilknytning til arbeidsplassen eller trygdesystemet.

Mange har uføretrygd, siden målgruppen
for Arbeid med bistand er personer med omfattende yrkeshemninger.
Men Arbeid med bistand nyttes også overfor andre grupper
yrkeshemmede, som sosialt yrkeshemmede og andre. Disse kan motta
individstønad dersom de ikke har rett til trygdeytelser
eller mottar lønn fordi de har en ordinær arbeidskontrakt
med arbeidsgiver.

Individstønaden er en korttidsytelse
ment for deltakelse på kortvarige arbeidsmarkedstiltak.
Det er ikke mulig å beholde individstønaden hvis
vedkommende sam-      tidig mottar lønn. Det er viktig
at deltakerne etter hvert som de oppøver sin arbeidsevne,
enten kommer over     på andre arbeidsmarkedstiltak som
gir lønn eller opplæring, eller kommer
over i ordinært arbeid. De viktigste virkemidlene for å få det
til er tiltakskjeding eller formidling.

Dette gjelder også ved bruk av Arbeid
med bistand. Det er ikke noe i veien for at arbeidsgiver ansetter
tiltaksdeltakeren, betaler lønn på vanlig måte
og samtidig beholder Arbeid med bistand en periode. Da faller selvsagt individstønaden
bort. Arbeidsgiver kan også eventuelt få lønnstilskudd,
hvis vedkommende er villig til å inngå ordinær
arbeidsavtale.

Målet er en vellykket integrering
av utsatte grupper i ordinært arbeid. Da blir det feil å gi
anledning til å kombinere lønn med kortvarige
livsoppholdsytelser eller midlertidige trygdeytelser, som attføringspenger.
Det er også bakgrunnen for at det nye regelverket for attføringspenger
ikke har friinntekt og avkorter attføringsytelsene mot
antall arbeidede timer. 

Derimot er det anledning for personer med varige trygdeytelser,
som uføretrygd, å kombinere trygd og lønnsinntekt
inntil et visst nivå uten avkorting i trygden. Det er ansett
som viktig for å mobilisere restarbeidsevnen hos personer
med en varig trygdeytelse.

  Jeg takker statsråden for svaret. 

Jeg tror at vi har en felles interesse i forhold
til å få yrkeshemmede tilbake til arbeidslivet
uavhengig av hvilken bakgrunn eller hvilken type yrkeshemning vi
måtte snakke om. En integrasjon i det ordinære
samfunnsliv vil tjene den enkelte, og det vil selvfølgelig
også tjene samfunnet. Men jeg oppfattet statsråden
dit hen at Regjeringen ikke har til hensikt å foreta seg
noe helt spesielt for å få likestilling mellom
de ulike gruppene innenfor Arbeid for trygd. Jeg vil gjerne be statsråden
om å bekrefte at jeg oppfattet hans svar riktig.

Bondevik-regjeringen igangsatte et arbeid på dette området
for å få fjernet forskjellsbehandlingen mellom de
ulike gruppene innenfor prosjektet. Den rakk aldri å få lagt
dette fram, men målsettingen var å fjerne de økonomiske
hindringer som lå i veien for at også sosialt
yrkeshemmede kunne komme raskere inn i et ordinært arbeidsliv
i en kombinasjon mellom trygd og lønn. Kan statsråden
bekrefte at Regjeringen ikke vil foreta seg noe for å få til
en likebehandling av disse gruppene?

  Som jeg sa i mitt innledende svar, og som
jeg oppfatter det er enighet om, er målet å få de
utsatte gruppene inn i ordinært arbeid og selvsagt gi like
muligheter for alle til det. Men nettopp derfor mener Regjeringen
det blir feil å kombinere lønn med kortvarige
livsoppholdsytelser eller midlertidige trygdeytelser, som attføringspenger.
Det er bakgrunnen for at vi ikke har anledning til det innenfor
regelverket. Men derimot er det anledning for folk med varige trygdeytelser,
som uføretrygd, å kombinere trygd og lønnsinntekt.
Den muligheten til å kombinere trygd og lønnsinntekt,
som jeg oppfattet at representanten etterspør, finnes allerede
og er viktig for at folk kan komme over i arbeid og utnytte den arbeidsevnen
som man har. Dersom det krever tiltak for ytterligere å styrke
den muligheten, vil selvsagt Regjeringen se på det.

  Vi går til spørsmål
32.





                

 Dette spørsmål,
fra representanten Hilde Frafjord Johnson til helseministeren, tas
opp av representanten Are Næss.

  Jeg tillater meg å stille følgende spørsmål
til helseministeren:

«På et lekfolkspanel 15.
november 2000 om genmat i regi av Bioteknologinemnda/Teknologirådet
skal helseministeren ha sagt at dersom norske forbrukere ikke ønsker
genmodifiserte matvarer, vil de kunne påvirke markedet
ved ikke å kjøpe disse produktene. I Innst. S.
nr. 257 (1999-2000) ber Arbeiderpartiet og Kristelig Folkeparti
om at Regjeringen vurderer et moratorium mot genmodifiserte matvarer
i Norge. Det samme har Arbeiderpartiets landsmøte nylig
vedtatt. 

Har statsråden ikke til hensikt å følge
opp stortingsflertallets syn?»

  Jeg har selvsagt til hensikt å følge
opp de vedtak Stortinget fatter på dette og alle andre
områder. For så vidt kunne jeg avsluttet mitt
svar med dette, men jeg benytter anledningen til å oppklare eventuelle
uklarheter som måtte ligge bak det spørsmål som
er reist.

Under behandlingen av forbrukermeldingen ble
et forslag fra Arbeiderpartiet og Kristelig Folkeparti hvor de bad
Regjeringen om å vurdere å innføre et
midlertidig forbud mot mat som inneholder genmodifiserte ingredienser,
oversendt til Regjeringen uten realitetsbehandling. Jeg kan forsikre
om at Regjeringen vil foreta en slik vurdering.

Når det i spørsmålet,
med henvisning til det nevnte forslaget, sies at «Det samme
har Arbeiderpartiets landsmøte nylig vedtatt»,
er det noe misvisende. I en uttalelse fra landsmøtet vises
det imidlertid til at genmodifisert mat foreløpig ikke
er godkjent for salg i Norge, og at vi i Arbeiderpartiet skal tenke
oss godt om før vi eventuelt åpner for salg av
slike produkter. Det pekes videre på at et midlertidig
forbud – slik vi for så vidt har praktisert til nå – vil
sikre tid til diskusjon og utredning av de problemstillinger som
knytter seg til genmodifisert mat. Regjeringens vurdering av disse
spørsmålene vil også skje i samsvar med
dette. 

Den lekmannskonferansen som det refereres til
i spørsmålet, skulle drøfte flere problemstillinger
knyttet til genmodifisert mat, herunder også spørsmålet
om et moratorium. Ved åpningen av en slik drøfting
fant jeg det ikke riktig å gå ut med bestemte
oppfatninger om hvilke konklusjoner man burde trekke. Det var selvsagt heller
ikke noen grunn for meg til å forutskikke noe om hvilke
konklusjoner som ville komme fra de vurderinger Regjeringen skal
gjennomføre i tiden fremover. Derimot fant jeg det naturlig å peke
på en del av de forhold som uansett vil påvirke
utviklingen når det gjelder genmodifisert mat.
I denne forbindelse omtalte jeg krefter som vil gjøre seg
gjeldende i markedet, herunder forbrukernes markedsinnflytelse,
og muligheter og begrensninger når det gjelder å regulere
dette markedet.

Under lekmannskonferansen kom det frem en rekke interessante
oppfatninger og innspill. Jeg kan forsikre om at Regjeringen vil
gi alle disse og en lang rekke andre utredninger og innspill en
grundig vurdering før det tas stilling til spørsmål
om å godkjenne genmodifiserte matvarer i Norge, herunder
spørsmål om moratorium mot slike matvarer.

  Jeg vil takke statsråden for svaret, og
konstaterer at han vil vurdere et midlertidig forbud, såkalt
moratorium, mot genmodifiserte matvarer i tråd med det
som flertallet i familie-, kultur- og administrasjonskomiteen bad
om i Innst. S. nr. 257.

Landbruksministeren sa i svar til meg i Stortinget
den 20. oktober at det vil være viktig for Regjeringen
også å involvere Stortinget i en aktiv debatt
om de utfordringene som er knyttet til genmodifiserte
organismer. Landbruksministeren signaliserer dermed at Stortinget
vil få dette til behandling, og jeg regner da med at helseministeren
kan bekrefte at det ikke vil bli godkjent bruk av genmodifiserte
matvarer i Norge inntil Stortinget har fått behandlet denne
saken på en betryggende måte.

  Jeg har for så vidt ikke vært igjennom
de vurderinger som må gjøres med hensyn til behandlingen
av disse spørsmål sett i forhold til Stortinget.
Jeg bare refererer til at de nødvendige lovhjemler er til
stede for å foreta en godkjenning av genmodifisert mat,
og at det slik sett formelt ikke er en forutsetning at eventuell
godkjenning av genmodifiserte matvarer skal forelegges for og behandles
av Stortinget. Jeg viser imidlertid igjen til at Regjeringen vil
foreta de grundige vurderinger som den er bedt om å foreta
i henhold til det forslaget som ble fremsatt under behandlingen
av forbrukermeldingen, og i den anledning vil Regjeringen sikkert også vurdere
forholdet til Stortinget i denne saken nærmere.

 Dermed er sak nr. 1 på dagens
kart ferdigbehandlet.





                

