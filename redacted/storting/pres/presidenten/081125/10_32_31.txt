 Det blir replikkordskifte.


 Jeg er glad for at Regjeringen etter hvert har fått fokus på overfisket i Barentshavet og følger opp det som tidligere regjeringer og Fremskrittspartiet har rettet stor oppmerksomhet mot. Nå er det likevel slik, som jeg sa i mitt innlegg, at det ennå er et betydelig overfiske – 40 000 tonn til en førstegangsverdi på nærmere 1 milliard kr. Det er store tall, og det er viktig å få ned den aktiviteten.


Jeg har i realiteten tre enkle spørsmål til statsråden: Hvem er det som står for dette overfisket? Hvor omsettes denne fisken? Og med det budsjettframlegget Regjeringen har når det gjelder Kystvakta, blir det flere eller blir det færre seilingsdøgn?


 For det første synes jeg det er interessant at representanten Korsberg hyller tidligere regjeringers innsats på dette området, for jeg må si at det førte ikke til de store resultatene. Resultatene på dette området har man oppnådd etter at den rød-grønne regjeringen overtok og satte dette på kartet i forhandlinger med andre land og ikke minst satte av ressurser til kontroll både på sjø og land.


Så er jeg helt enig i representanten Korsbergs beskrivelse av at vi ikke er i mål. Vi har fått til betydelige resultater, men vi er ikke i mål. Derfor kan vi heller ikke nå slappe av.


Overfiske i Barentshavet bedrives bl.a. fra russiskregistrerte fartøy. Man har også fartøy som seiler under bekvemmelighetsflagg.


Så er jeg opptatt av at vi i Norge ikke bare skal sitte og peke på de andre. Den siste tiden har vi også sett en betydelig økning i anmeldelser også i Norge. Det er noe som vi må ta på alvor, og derfor styrker vi kontrollen også i Norge neste år og gjenoppretter fiskefusktelefonen. Så vi tar i bruk de verktøyene vi kan for å bekjempe ulovligheter, både i norsk økonomisk sone og i Barentshavet som sådan.


 Jeg fastholder fremdeles at det har vært gjort en betydelig jobb når det gjelder å bekjempe overfiske, før denne regjeringen overtok. Men la nå ikke det bli det store debattemaet.


Statsråden fikk ikke anledning til å svare på det siste spørsmålet mitt, om det blir flere eller færre seilingsdøgn ved Kystvakta med det budsjettet som er lagt fram. Det vil jeg gjerne ha et svar på.


 Det er i hvert fall en kjensgjerning at Regjeringen i budsjettet for neste år oppretter et nytt sivilt beredskapsfartøy, en slepebåt, som gjør at man frigjør et av kystvaktfartøyene fra den oppgaven, og det gjør at Kystvakten kan bruke mer av sine ressurser på suverenitetshevdelse og ressursovervåkning.


Så holder vi på med å skifte ut kystvaktfartøy. De nye fartøyene kommer til å være store fartøy med god rekkevidde, med helikopter om bord, og vil ha et helt annet nedslagsfelt enn det dagens fartøy har. Så det kommer til å bli en styrking av Kystvakten i årene som kommer.


 Flere har ikke bedt om ordet til replikk.


Flere har ikke bedt om ordet til sak nr. 2.


(Votering, se side 649)






                    

