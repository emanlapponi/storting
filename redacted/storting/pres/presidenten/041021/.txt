 Ærede medrepresentanter!

Tidligere stortingsrepresentant
Einar Førde er død, 61 år gammel.

Med Einar Førdes bortgang har vi mistet
en av de mest markante skikkelsene i norsk samfunnsliv de siste 50 år.
Få i hans generasjon har maktet å prege samtiden like
sterkt og sette så dype spor etter
seg som han.

Einar Førde var usedvanlig og allsidig
begavet og oppnådde også å realisere sine
mange talenter: en ener på arenaer som idrett, skole, politikk
og media.

Førde ble født i industristedet
Høyanger under annen verdenskrig. I
etterkrigstiden fikk han muligheten til å utfolde sine
evner. Ved hjelp av brennende engasjement og blendende dyktighet
oppnådde han høye tillitsverv i samfunnet, og
han avsluttet karrieren med å gjøre NRK til en moderne
mediebedrift. Einar Førdes liv er slik også historien
om det moderne Norge er.

Bare 22 år gammel ble han
valgt inn i Arbeiderpartiets sentralstyre i 1965. Der delte han
bord med historiske skikkelser som Einar Gerhardsen og Haakon Lie.
Han ble gjenvalgt og gjenvalgt og ble sittende i nesten et kvart århundre,
hvorav de siste åtte som nestformann.

Einar Førde var alltid sterkt engasjert
i utenrikspolitikken og stod som ung politiker i fremste rekke i
kampen mot USAs krigføring i Vietnam, mot juntaen i Hellas,
mot norsk NATO-medlemskap og mot EU. I disse spørsmålene
var han en av de aller fremste i sin generasjon. Det var en intellektuell
prosess og verken opportunisme eller makelighet som førte
til at han senere ble tilhenger av at Norge skulle delta både
i EU og NATO.

Han var kirke- og undervisningsminister fra
1979 til 1981, men det var først og fremst som parlamentariker Einar
Førde utfoldet sitt politiske virke. Han vil bli regnet
som en av etterkrigstidens største parlamentarikere, og
satte preg på alle de store politiske debattene
i de 20 årene han var medlem av Stortinget. Da Einar Førde
var gruppeleder for Arbeiderpartiets stortingsgruppe fra 1986 til
1989, kom alle disse egenskapene til uttrykk. Førde
var en omsorgsfull og lyttende leder og ble til manges
overraskelse en elsket leder av stortingsgruppen.

Men på Stortinget var han også fryktet.
Som statsminister Bondevik sa i en kommentar til Fædrelandsvennen forleden:

«Førde
hadde en retorikk som kunne skremme noen, men vi som fikk gleden
av å lære ham å kjenne, vet at
han var omsorgsfull, omtenksom og også opptatt
av livets dype spørsmål.»

Et av Einars varemerker var latteren – kneggingen, mekringen – som
var helt hans egen. Når Einar satt ved et bord i stortingsrestauranten,
kom den ofte, og den ble fulgt av en latterbølge fra alle
de omsittende. Da kunne du vite at Einar hadde gjort en
besk observasjon, avslørt en skjult inkonsistens, foretatt
en uventet kopling og satt friske ord på fakta – fulgt
av kneggingen og andres latter.

Som hans venn og partikollega Gudmund Hernes
sa:

Einar Førde var en alvorsmann
forkledd som humorist.

Han var en bygger forkledd som gjøgler.

Han var en humanist forkledd som kyniker.

Han var sosialdemokrat. Han var en fellesnevner.
Han kunne sette ord på det de fleste tenker, men de færreste kan
formulere.

I 1981 gav Einar Førde ut debattboka «Vi
er alle sosialdemokrater». Bokens tittel
har gått inn i det norske språket, og
han fanget den sterke stilling likhetsidealene har i det norske
folk, uansett parti.

Einar Førde er dypt savnet. Trøsten
er vissheten om at han vil fortsette å gi glede. Han vil
fortsette å gi innsikt. Han vil fortsette å gi
refleksjon, ved det han gjorde og ved den han var.

Vi har en dyptfølt takknemlighet for
den innsatsen Einar Førde har gjort. Nå går våre
tanker og medfølelse til de nærmeste.

Det er med dyp respekt vi lyser fred over Einar
Førdes minne.

Representantene påhørte stående
presidentens minnetale.

Statsråd Morten
Andreas Meyer overbrakte 1 kgl. proposisjon (se under Referat).

 Før sakene på dagens
kart tas opp til behandling, vil presidenten foreslå at
formiddagsmøtet – om nødvendig – fortsetter
utover den reglementsmessige tid kl. 15 til dagens kart er ferdigbehandlet.

– Ingen innvendinger er kommet mot
presidentens forslag, og det anses vedtatt.





                    
                    
                    

