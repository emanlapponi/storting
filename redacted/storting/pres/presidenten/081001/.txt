 Presidenten erklærer herved Norges 153. storting lovlig konstituert.


Presidenten foreslår at underretning om dette sendes Hans Majestet Kongen gjennom Regjeringens sjef, for at denne kan innhente Kongens bestemmelse om tiden for Stortingets åpning. – Det anses vedtatt.


Tidspunktet vil bli kunngjort senere.


Presidenten ber om bemyndigelse til etter at Stortinget er erklært åpnet, og etter at trontalen og beretningen om rikets tilstand er overlevert, å utbringe det sedvanlige ønske for Kongen og fedrelandet – og anser denne bemyndigelse som gitt.


Presidenten ber videre om Stortingets bemyndigelse til å oppnevne en deputasjon på sju representanter til å motta Hans Majestet Kongen ved Stortingets åpning – og anser denne bemyndigelse som gitt.


Som deputasjon oppnevnes representantene Arild Stokkan‑Grande, leder, Anna Ceselie Brustad Moe, Robert Eriksson, Inge Ryan, André N. Skjelstad, Jorodd Asphjell og Per Sandberg.


I anledning av Stortingets høytidlige åpning har Oslo biskop innbudt Stortingets representanter til gudstjeneste i Trefoldighet kirke i dag, onsdag 1. oktober, kl. 17.


Før møtet heves, vil presidenten gjøre oppmerksom på at tidspunktet for budsjettets framleggelse er satt til tirsdag 7. oktober kl. 10. 


Ønsker noen ordet før møtet heves? – Møtet er hevet.






                    
                    
                    

