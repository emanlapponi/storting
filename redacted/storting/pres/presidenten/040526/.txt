 Representanten Anita Apelthun 

Sæle

, som har vært permittert,
har igjen tatt sete.

Representanten Øystein Hedstrøm vil
fremsette et privat forslag.

 På vegne av Lodve Solholm, Ulf Erik
Knudsen, Christopher Stensaker og meg selv vil
jeg fremme et forslag om å gjennomføre forsøk
med elektronisk stemmegivning ved utvalgte skoler ved skolevalgene
i forbindelse med stortingsvalget i 2005, med sikte på å gjennomføre
slik elektronisk stemmegivning ved valget i 2007.

 Forslaget vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

	statsråd Erna
Solberg

	statsråd Dagfinn Høybråten

	statsråd Laila Dåvøy

De annonserte regjeringsmedlemmer er til stede,
og vi er klar til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. –

Vi starter da med første
hovedspørsmål, fra representanten Øystein Djupedal.

 Jeg vil gjerne stille barne- og familieministeren
et spørsmål.

Det kom fram i revidert nasjonalbudsjett at
det ble bygd bare 6 900 nye barnehageplasser
i fjor – dette til tross for at barne-
og familieministeren så sent som 19. mars sendte
ut en pressemelding der hun skrev at det ble etablert
10 308 nye barnehageplasser i 2003. Statsministeren har også ved
gjentatte anledninger tatt til orde for at det ble etablert
rekordmange nye barnehageplasser i fjor, i tråd med det
Stortinget har vedtatt. Så opplever vi altså at
tallet er 6 900, som er nesten halvparten av det Stortinget
har satt som mål. Dette er ganske dramatisk, fordi
det betyr at det undergraver hele målsettingen
med det enstemmige storingsvedtaket om barnehagereformen og utbygging
av barnehager.

Jeg tror nok at mye av grunnen til dette er
usikkerhet, usikkerhet i Barnehage-Norge og i barnehagesektoren. Og
da er mitt spørsmål til barne- og familieministeren: Hva
vil hun gjøre for å sørge for at utbyggingen
kommer opp på det nivået Stortinget
har vedtatt? Er hun interessert i
eventuelt å ta i bruk nye virkemidler for å sørge
for dette?

 Først litt om tallene: Det er bygd
over 10 000 helt nye barnehageplasser, men så er
det også avviklet en del barnehageplasser, slik at
det faktiske tallet blir vel 7 000 netto. Men i tillegg
til det har 10 000 barn gått fra deltidsplass
til heltidsplass, slik at vi har hatt en stor kapasitetsøkning.
Dette ville tilsvart ca. 5 000 nye barnehageplasser hvis
de var blitt tatt i bruk av nye barn, så sånn
sett har det vært en god utvikling.

Vi følger nå nøye
med på utbyggingen i 2004. Det vi også kommer
til å gjøre nå, er å ha bedre
statistikker utover i året. Vi kommer til å få en
fullstendig status over antallet barnehageplasser to ganger i løpet
av høsten, første gang i august.

Vi har også satt i gang
et arbeid for å kartlegge nærmere mulige propper
i systemet på alle nivåer, statlig,
regionalt og lokalt, samt hos potensielle utbyggere. Når
vi ser hvor skoen trykker – hvis den
skulle gjøre det – må vi vurdere
om det eventuelt er behov for å endre
innretningen på noen av våre
virkemidler. Men det er i dag utrolig mange virkemidler
som ligger til grunn for at det aldri har vært
så gunstig å bygge barnehager som nå.
Vi gir høye investeringstilskudd. Vi har sammen
med Husbanken laget en egen hjemmeside, hvor man fra a til å kan
se hvordan man skal bygge barnehager. Vi fullfinansierer fra statens side alle
nye barnehager. Det er på en måte nå besøkelsestiden
for utbygging er inne. Jeg kan nevne Tromsø, Drammen, Trondheim
og Bergen. Der er de godt i gang, nærmer seg full dekning
og har helt klare planer for dette. Så det ser ut til å skje
svært mye, spesielt i kommunene, akkurat nå.

 Det som bekymrer meg, er at departementet åpenbart ikke
er offensivt. Denne reformen er det Stortinget som har initiert
og fått til, mot Barne- og familiedepartementets ønske.
Jeg må si at dette er defensivt. 6 900 plasser
er omtrent halvparten av det Stortinget har vedtatt, og det statsråden
har forsikret Stortinget om, senest i budsjettet i fjor, skulle
bygges.

Det å følge nøye
med er ganske utilstrekkelig. Jeg må si at jeg
får en liten mistanke om at barne- og familieministeren
og Regjeringen egentlig synes det er fint at utbyggingen ikke
holder den takten den skal, fordi trinn 2 i innføringen
av makstaksten forutsetter full dekning. Det var Regjeringens måte å underminere
barnehageforliket på sist. Den prøvde å få inn
denne formuleringen, og det lyktes den med, for å få et
enstemmig storting. Hvis det virkelig er sånn at departementet ikke
mener fullt alvor med utbyggingen, har vi et alvorlig
problem, for det er altså et enstemmig storting som ønsker
en utbygging.

Min utfordring til barne-
og familieministeren er: Det er altså ikke tilstrekkelig å følge nøye
med. Skal vi nå målene om full dekning, må vi
bygge mer enn 16 000 nye plasser framover, og det må vi
klare innen utgangen av 2005. Det betyr at jeg håper
at statsråden nå samarbeider med Stortinget for å lykkes
med denne storstilte satsingen på barnehageutbygging.

 Jeg må si at jeg tar avstand fra denne type
insinueringer om at statsråden og Regjeringen ikke
er opptatt av å bygge nok barnehageplasser. Vi har et enormt
fokus på barnehagesektoren. Vi gjør alt vi kan
for å legge godt til rette. Vi har aldri før hatt
så gode ordninger. Investeringstilskuddet har
aldri før fra noen regjering tidligere
vært så høyt. Det er slik at det er ikke
staten som bygger disse plassene, men vi fullfinansierer alle
nye plasser. Dette vet både private utbyggere
og kommuner. Men det er helt klart at med en så stor reform,
når det skal bygges så mange plasser på så kort
tid, kommer man kanskje ikke fullt i gang med en gang.
Barnehageforliket ble inngått i juni i fjor,
og det tar noe tid før man ser resultatene av den offensive
satsingen som Stortinget og Regjeringen er enige om. Jeg kan forsikre
representanten om at vi ønsker full barnehagedekning,
og jeg synes faktisk at vi ser konturene av at vi skal kunne klare
det innenfor den fristen vi har satt.

 Det blir fire oppfølgingsspørsmål – først Eirin
Faldet.

 Da Stortinget vedtok den store barnehagereformen
og barnehagesatsingen, var målsettingen for alle
partier at vi skulle ha flere plasser til en pris som
foreldrene hadde råd til å betale. Det vi for det
første ser, som Øystein Djupedal var inne
på, er at det hersker stor tvil om vi får den
utbyggingen, antall plasser altså, som vi alle
er opptatt av å få til. Det neste er pris. Jeg
må be statsråden fortelle Stortinget hva man har gjort.
For det vi får inntrykk av, av alle de telefonene som
strømmer inn til oss, er at det er stor forvirring i forhold
til hva som egentlig skjer med prisnivået. Ute i kommunene,
der man har veldig store økonomiske problemer
fra før, hersker det stor tvil om det virkelig er mulig å redusere
prisene til det som Stortinget har vedtatt.

 Først vil jeg si at flere plasser
til rimelige priser, men i særdeleshet flere plasser, har
vært Regjeringens viktigste anliggende.
Det vet også Stortinget, ut fra de debattene
vi hadde da vi f.eks. forhandlet fram forliket. Vi har full oppmerksomhet
på dette.

ECON-rapporten, som vi fikk for kort tid tilbake,
baserer seg på det som ble bygd i 2003 – man vet
altså hva man har bygd i 2003 – og det tilsier
at med dagens pris på 2 750 kr vil man trenge
16 300 plasser for å få full dekning.
Det skal vi bygge i løpet av to år. Det vil kunne være
innen rekkevidde. Man vil trenge 7 000 flere
plasser dersom man har en lavere pris.

Så til pris. Vi ser at foreldrebetalingen
de aller fleste steder er satt ned til 2 750 kr.
Vi følger nøye med. Vi har allerede
satt i gang en kartlegging, en systematisk tilbakemelding via Norsk
Gallup. Den vil komme medio juni. Det er litt innkjøringsproblemer
en del steder, men de aller fleste foreldre
har altså fått denne ordningen allerede.

 Siv Jensen – til oppfølgingsspørsmål.

 Det er litt artig å høre statsråden
skryte så fælt av Regjeringens satsing på barnehager,
når det er Stortinget som har tvunget Regjeringen til å gjøre
denne satsingen. Men jeg trodde faktisk – etter å ha
fått et bredt forlik i Stortinget hvor alle partier inngikk – at
Regjeringen ville følge dette opp. Det som er situasjonen,
og som jeg tror er årsaken til at det skapes usikkerhet
og at færre velger å stikke spaden i jorda for å bygge
nye barnehager, er nettopp at Regjeringen gang på gang
skaper ny usikkerhet rundt virkemidlene. Nå har det vært
usikkerhet om hvorvidt Regjeringen vil gjennomføre trinn
2 på maksprisen. Det har vært usikkerhet om i hvilken
grad Regjeringen akter å gjennomføre full likebehandling mellom
offentlige og private barnehager. Gjentatt usikkerhet fører
rett og slett til investeringsvegring, fordi man ikke
vet hvilket regime man skal forholde seg til. Selv om stortingsflertallets
vedtak ligger aldri så fast, må Regjeringen
begynne å kommunisere dette på en mye mer konstruktiv
måte. (Presidenten klubber.) Hvis ikke er det
Regjeringen som må ta ansvaret for at barnehageutbyggingen
går for sakte.

 Presidenten vil bemerke at i den
utstrekning man skal stille spørsmål, må man
få plass til det innenfor taletiden.

 Stortinget har ikke tvunget Regjeringen
til å satse på barnehager, men i starten av dette
barnehageforliket har det vært ulike meninger om hvordan
man skulle innrette virkemidler, og hvordan man skulle gjøre
denne store innsatsen i barnehagesektoren. Jeg synes det er et privilegium å få være
statsråd der en har så stor enighet om en så stor
reform. Så tror jeg også Stortinget
skal vite, som vi som sitter med ansvaret for gjennomføringen,
det gjelder statsråden, private barnehager og kommuner,
at det går svært fort. Det er enormt komplisert
og vanskelig å få alle
brikker på plass i en så stor reform. Men ingen
andre regjeringer har fremmet forslag om så mye
penger for Stortinget som Regjeringen har gjort i forbindelse med
denne barnehagereformen. Vi kommer til å følge
opp barnehageforliket fullt ut. Nå er vi inne
i innfasingen mot en fullt likeverdig behandling. Første
steg er tatt, og det vil bli en maksimalpris på 2 750
kr  i mai i år – noen kommuner trenger
litt mer tid.

 Det ble bygd færre nye barnehageplasser
for barn under tre år i 2003. Det ble bygd 2 850
småbarnsplasser, mens måltallet var 8 000 plasser.
Regjeringa foreslår derfor å overføre
193 mill. kr av driftstilskuddet til kontantstøtte.
Dette er dramatisk for småbarnsforeldrene og gir liten
valgfrihet for denne gruppen foreldre. Kontantstøtten har
dessuten vist seg å være lite
målrettet og ha flere negative effekter, også på barnehageutbygging.
Hvilke nye initiativer vil statsråden ta for å nå måltallet
for småbarnsplasser i 2004
og 2005?

 Det er helt riktig at det har vært
en mye større satsing i kommunene og fra private utbyggere
på storbarnsplasser enn på småbarnsplasser.
Det gir seg utslag i at behovet for bygging av småbarnsplasser
nå er større. I en del kommuner ser vi nå at
man omgjør storbarnsplasser til småbarnsplasser
fordi det er der behovet er. Jeg har for så vidt svart
på spørsmålet, fra første
spørsmålsstiller, ved å si at vi følger
utviklingen nøye. Vi må se om virkemidlene er
de riktige i forhold til de behovene som ligger der.

Når det så gjelder overføringen
fra barnehagekapitlet til kontantstøtte, er det helt i
tråd med Stortingets budsjettsystem, nemlig at det man ikke
bruker på barnehager, f.eks. ved å bygge nye plasser,
blir overført til kontantstøtte, på samme måte
som det går andre veien, dersom man bygger flere
barnehageplasser, får man mindre utbetaling av
kontantstøtte. Så dette er en teknisk overføring
som har vært gjort i alle år.

 Eli Sollied Øveraas – til
oppfølgingsspørsmål.

 Eg merka meg at statsråden slo fast
at barnehagereforma er fullfinansiert. Men vi kjem ikkje
bort frå at det er reist spørsmål frå både
private og offentlege barnehageeigarar om så er tilfellet.
Og då er det på tide å stille
spørsmålet om denne usikkerheita som er både
blant private og offentlege, kan vere grunnen til at vi
har nådd berre 6 900 plassar.

Så sa regjeringspartia då vi
debatterte barnehageforliket, at for dei var full barnehageutbygging,
plass til alle, viktigare enn makspris, og vi skal nå full
dekning innan fase 2.

Mitt spørsmål til statsråden
er då: Vil det bli vurdert nye grep, f.eks. å auke
etableringstilskotet, spesielt til småbarnsplassar,
fram til fase 2?

 I en så stor reform må vi
forvente at noen kommuner kanskje trenger noe mer tid,
spesielt i forhold til å beregne hva man skal
gi til den enkelte private barnehage ut fra forskriften om økonomisk
likeverdig behandling, som er effektuert fra 1. mai i år.
Det må vi ha noe forståelse for. Samtidig
er det nok skapt en usikkerhet i sektoren – og jeg må bare
få lov til å si det også fra
denne talerstol – fra en av de private organisasjonene,
PBL. De har nå skrevet brev til kommunene der de ønsker å påvirke
dem. De er faktisk uenig i barnehageforliket og denne
måten vi følger det opp på nå.
De vil at det skal være likt kronetillegg fra første
dag, altså fra 1. mai i år. Det har verken vi eller Stortinget
lagt opp til, og det kunne vi heller ikke gjort.

Til det andre spørsmålet:
Vi vil følge utviklingen nøye, og eventuelt
komme tilbake til nye virkemidler. Det er for tidlig å si
positivt ja eller nei til det.

 Vi går videre til neste
hovedspørsmål.

 Jeg har et spørsmål til helseministeren.

Mange sykehus planlegger nå å svekke sine
tilbud til pasientene. I Sogn og Fjordane reagerer folk sterkt mot Helse
Førdes omfattende kuttplaner. Sørlandet sykehus skal
ifølge Fædrelandsvennen kutte 210 årsverk.
I Finnmark er store folkeaksjoner opptatt av å slå ring
rundt sine sykehus. Dette skjer samtidig med at Regjeringen foreslår å gi
nye 12 milliarder kr i skattelette – mest til dem
som har mest fra før.

Mener helseministeren, som også er
Kristelig Folkepartis leder, at Norges hovedutfordring
nå er mangel på privat rikdom?

 Helseforetakene står overfor en betydelig økonomisk
og driftsmessig utfordring i forbindelse med
det kravet Stortinget har stilt, og som senest framkom i budsjettforliket mellom Arbeiderpartiet
og Regjeringen i høstens budsjettbehandling, om balanse
i driften i 2005. Det styringskravet ligger i bunnen for de prosessene
som helseforetakene nå har satt i verk for å effektivisere
driften, samtidig som de skal sikre opprettholdelse av et aktivitetsnivå som
er på høyde med det vi hadde i fjor.

Jeg har gjennomgått situasjonen med
de regionale helseforetakenes styreledere,
og tilbakemeldingene til meg er at denne prosessen er godt på skinner
og i tråd med de opplysninger vi har gitt Stortinget i
revidert nasjonalbudsjett.

Det er etter mitt syn et betydelig
effektiviseringspotensial i sykehusene, men det er samtidig viktig
at man i effektiviseringsarbeidet sikrer opprettholdelsen av en struktur
som ivaretar helseforetakenes ansvar for å sørge for gode
helsetjenester til befolkningen.

Etter min oppfatning er det svært
kunstig å sette gjennomføringen av sykehusreformen – som
det har vært et stort flertall for i denne salen, og også de økonomiske forutsetningene
har det vært enighet om – opp mot de klare behov
det er for å reformere skattesystemet og i den forbindelse
gjennomføre en skattereform som sikrer en god sosial
fordeling. Etter min oppfatning er det ikke mulig
uten at det samtidig gis skattelettelse.

 Det er jo feil når helseministeren sier
at det har vært enighet om de økonomiske forutsetningene.
Man kan lese Arbeiderpartiets alternative budsjett
og se at vi systematisk har foreslått økte
bevilgninger til helseforetakene i forhold til Regjeringens forslag,
f.eks. i statsbudsjettet i år, der vi foreslo 1 milliard
kr og greide å forhandle oss fram til 0,5 milliarder
kr. Og helseministeren vil se i forbindelse med
behandlingen av revidert budsjett at vi nok en gang vil
foreslå økte bevilgninger. Problemet
vårt er å få flertall for forslaget om økte
bevilgninger, for helseministeren og hans parti
i Regjeringen er ikke først og fremst opptatt
av å styrke sykehusøkonomien. De er først
og fremst opptatt av heller å dele ut skattelette – mest
til dem som har mest fra før. Det er ganske oppsiktsvekkende
at helseministeren nå i Stortinget sier
at det ikke er sammenheng mellom skattenivå og
evnen til å gi gode velferdstjenester. Når
man årlig svekker budsjettet med 12 milliarder kr, så er
det klart at man har reduserte muligheter til å gi fornuftige
bevilgninger til norske sykehus.

Jeg spør nok en gang: Er helseministeren
faktisk komfortabel med en slik politikk?

  Først til behandlingen av styringsgrunnlaget
for sykehusene.

Det sykehuseierne og de regionale
helseforetakene forholder seg til, er de vedtatte statsbudsjetter
som vitterlig et flertall i Stortinget gjennom forliksforhandlinger
og endelige vedtak her i salen har stilt seg bak. Det kan vi ikke
fortenke dem i. Det er faktisk den jobben de har å gjøre.
Hvis de gjorde noe annet enn å gjennomføre Stortingets
vedtatte budsjettforutsetninger, ville de være
på ville veier. Derfor synes jeg det er viktig at Stortinget
evner å legge føringer for denne styringen som
gjelder mer enn noen måneder av gangen. Det er
faktisk ganske avgjørende for helseforetakenes evne
til å gjøre jobben sin og for styringsautoriteten
i systemet.

Når dette er sagt, vil jeg si at det
er klart at det er en sammenheng mellom skattenivå og
velferdsytelser. Men det var ikke det jeg sa. Jeg sa at
det er kunstig å sette behovet for en skattereform
opp mot den satsingen på sykehus som vitterlig
denne regjeringen har stått for. Det viser de klare tall
som kan legges fram.

 Det blir fire oppfølgingsspørsmål – først Gunn
Olsen.

 Virkeligheten nå er at over hele
landet føler folk utrygghet og usikkerhet når det
gjelder framtida til sykehuset sitt. Grunnen er at det er
mangel på penger. Hvis vi hadde brukt bare halvparten av
den skattelettepakken som Regjeringen nå ønsker å gi, til å investere
i forskning og utvikling i norske sykehus, ville
vi sannsynligvis ha fått verdens beste sykehus.

Tror statsministeren virkelig at de fleste
av dem som nå skal få denne skattegaven fra Regjeringen, ønsker
seg den – framfor å ha et trygt og godt sykehus
der de bor?

 Presidenten er litt i tvil om hvorvidt helseministeren
er autorisert til å svare på vegne av statsministeren,
men helseministeren er i hvert fall autorisert til å svare
på vegne av seg selv.

  Jeg har oppfattet det slik at jeg også er
autorisert til å svare på vegne av Regjeringen
i helsepolitiske spørsmål, og det dreier
dette seg om.

Jeg mener bestemt at vi
gjennomfører helsereformen på en måte
som ivaretar folks behov for trygghet, nemlig at man skal ha nærhet
til tjenestene, samtidig som tjenestene skal ha kvalitet. En god
del av de strukturomlegginger som har vært gjennomført,
og som blir gjennomført, har nettopp som utgangspunkt å sikre
tjenestenes kvalitet.

Til diskusjonen om skattelettelser: Jeg må si
at jeg blir litt forvirret når Arbeiderpartiet
snakker om skattenivå. De har i ganske lang tid
snakket om hvordan de ville ha prioritert annerledes når
det gjelder de skattelettelser som er gitt – som de har
vært med på brorparten av. Arbeiderpartiets nestleder
har sagt at man etter de skattelettelser som er gitt,
nå er bekvem med det skattenivået man har fått.
Jeg tror at behovet for å klargjøre
politikken på dette området også ligger
helt andre steder.

 John I. Alvheim – til oppfølgingsspørsmål.

 Det må være utslag
av særdeles dårlig samvittighet med hensyn til
sykehusøkonomien når Arbeiderpartiet
kjører denne seansen overfor helseministeren
som de nå gjør.

Flertallet i dette hus har bevilget for lite
penger til sykehusene. Resultatene ser vi nå – i
f.eks. Førde og andre steder i landet. Dette
er noe vi burde ha visst. Også Arbeiderpartiets
representanter her burde ha visst dette.

Mitt konkrete spørsmål i
forhold til det som er opplyst fra Førde og andre
steder, er: Jeg går ut fra at helseministeren, som foretakenes
generalforsamling, sørger for at endringer i strukturen
i sykehusene skjer på et faglig forsvarlig grunnlag – og ikke
utelukkende på grunn av dårlig økonomi?

  Jeg kan bekrefte at jeg – som foretaksmøte
i de regionale helseforetakene – kontinuerlig
vurderer hvorvidt beslutninger tatt i helsefortakene krever behandling
i foretaksmøtet. Det kreves ved vesentlige strukturendringer.

Når det gjelder de konkrete forslagene
som er lagt fram av Helse Førde, vil jeg si – siden
flere talere har vært inne på dette
i dag – at enkelte av dem er klart i strid med vedtak som
er gjort i foretaksmøtet. Det gjelder bl.a. forslaget om ikke å realisere
nærsykehus i Florø, og forslag som vil berøre
vedtaket om en forsterket fødestue i Lærdal. Slike
forslag kan verken Helse Førde eller Helse Vest
fremme – uten å legge dem fram for foretaksmøtet. Dette
er et eksempel på at det drives politisk
styring av dette feltet.

 Olav Gunnar Ballo – til
oppfølgingsspørsmål.

  Med bevilgninger til spesialisthelsetjenesten
på langt over 50 milliarder kr er det ikke bare
spørsmål om å bevilge mer penger, men å bruke
midlene målrettet, slik at de når de gruppene
som trenger det mest.

Vi har fått et lønnsoppgjør
som er betydelig dyrere enn det Stortinget har forutsatt, samtidig
som det skapes usikkerhet i sykehusene om helt basale
tjenester. Jeg var selv for to dager siden i Hammerfest, der man
diskuterte situasjonen ved sykehusene i Finnmark, som
ett eksempel. Der står man i fare for å måtte
redusere en rekke funksjoner ved sykehusene som må kunne
kalles basisfunksjoner – f.eks. akuttfunksjoner, fødeavdelingstilbud, reduksjon
til kanskje bare én akuttmeldesentral i fylket og
reduksjon av andre basisfunksjoner
som ortopeditjenester, laboratorietjenester og røntgentjenester.
Hvordan vil statsråden sikre at disse tjenestene ivaretas?
Og hvordan vil han sikre overordnede målsettinger for sykehusvirksomheten,
slik at kravet om økonomisk balanse ikke går
ut over funksjoner som er helt nødvendige for å kunne
ivareta den funksjonen et sykehus har?

  La meg først si meg enig med representanten
Ballo i at det ikke bare er nivået
på bevilgningene som er viktig, men i høyeste
grad også hvordan bevilgningene utnyttes. Nettopp derfor
er det forutsatt av Stortinget at sykehusene skal gjennomføre
effektiviseringer av sin drift. Det høye kostnadsnivået
i enkelte av våre sykehus har ikke bare
med lønnsutvikling å gjøre,
selv om vi har bak oss et lønnsoppgjør
for leger som har blitt uakseptabelt godt, og som ledelsen i helseforetakene
sammen med de parter de forhandler med, har en stor utfordring
med hensyn til å rette opp i tiden som kommer.

Jeg vil på det direkte spørsmålet
fra representanten Ballo svare slik jeg svarte representanten Alvheim,
at Helsedepartementet og helsemyndighetene for øvrig følger nøye
med på den omstillingsprosess som pågår,
og er særdeles opptatt av at sørge for-ansvaret
for de nødvendige tjenestene blir ivaretatt. I den grad
vi ser at dette ikke skjer, vil det bli grepet inn.

 Ola D. Gløtvold – til
oppfølgingsspørsmål.

  Helseministeren sier at foretaksstyrene bare
styrer etter vedtakene i Stortinget. Da må jeg
presisere at det er flertallsvedtakene i Stortinget.

Vi ønsket å bevilge
mer penger til helseforetakene. Vi ønsket også å slette
gjeld, og vi ønsket å utsette budsjettbalansetidspunktet
til 2006. Nå tyder det på at noen av dem
som var med i budsjettforliket i fjor høst, kanskje er av
samme mening, i hvert fall når det gjelder dette med å utsette
balansetidspunktet. Men det er bare å skyve problemene
foran seg. Vi vet at det trengs mer penger. Det må til
hvis vi skal beholde den strukturen som vi ønsker å beholde.

Nå har vi en lønnsutvikling
som er uriktig og helt urealistisk. Vi har et økt byråkrati
i forhold til helseforetakene og sykehusene, og vi bruker også midlene
feil, bl.a. psykiatrimidlene, noe jeg tidligere har etterlyst fra
denne talerstolen. Vil helseministeren gjøre
noe mer enn bare å følge med? Vil han
ta styringen, og føler han at han har styringen på dette
framover?

 Presidenten vil bemerke at Stortingets vedtak
vanligvis er flertallsvedtak.

  Helseministeren har styring og tar styring.
Det betyr at jeg tar ansvaret for den utviklingen som er i sykehussektoren.
Jeg tar ansvar for å følge den, og jeg tar ansvar
for å gripe inn hvis det skjer en utvikling på noen
punkter som ikke er i samsvar med Stortingets forutsetninger.
Det har jeg gjort i konkrete vedtak i flere av de regionale
helseforetakene, og det kommer jeg til å fortsette med.

 Vi går videre til neste
hovedspørsmål.

  Mitt spørsmål går
til den ærede helseminister.

Rådet for psykisk helse la mandag
frem en rapport, hvor det hevdes at det sannsynliggjøres
at aktiviteten i psykisk helsevern fremstår som større
enn det den faktisk er. Videre hevdes det at midler fra opptrappingsplanen for
psykiatri lekker til somatikken. Mitt spørsmål
er: Frembringer rapporten fra Rådet for psykisk helse ny
informasjon i henhold til halvårsrapporten om opptrappingsplanen
som Stortinget bør gjøres kjent med?

Jeg vil også spørre
helseministeren om han har dokumentasjon som
understøtter rådets påstander om at psykiatrimidler
brukes til å dekke opp underskudd i andre deler
av helsevesenet.

 Rapporten fra Rådet for psykisk helse,
som består av en rekke organisasjoner på feltet,
ble overlevert meg på mandag. Jeg tar de opplysningene
som ligger i denne rapporten, på alvor. Jeg har derfor
bedt rådet om den bakenforliggende dokumentasjonen, fordi
rapporten inneholder en rekke påstander som ikke
er dokumentert gjennom framleggelsen i rapporten.

Jeg har merket meg at det som er framlagt,
i all hovedsak omhandler perioden fram til 2001, og at det ene konkrete
eksempelet fra sykehussektoren, fra Nordlandssykehuset, er for perioden
fram til 2001, altså før reformen ble innført.
Så snart jeg har mottatt denne dokumentasjonen, vil jeg
sikre meg at den blir gjennomgått opp mot de nåværende
sykehuseierne. Jeg har også bedt SINTEF Helse
gå igjennom tallmaterialet, fordi jeg synes det er viktig ikke bare å se
på hva som har skjedd før 2001, men også i årene
etterpå.

Jeg kan så langt ikke se
at denne rapporten frambringer ny informasjon om status i opptrappingsplanen
utover det som ligger i halvveisrapporten, i materialet
fra SINTEF og i tilsynsrapportene fra Helsetilsynet. Utfordringene
som beskrives, er gjenkjennbare, og Stortinget er kjent med dem.

 Jeg takker statsråden for svaret,
som var meget opplysende.

I rapporten fra Rådet for psykisk
helse påpekes det mangler i gjennomføringen av
pålegg om individuelle planer for den enkelte bruker i
psykiatrien. Hva gjør statsråden for å forsikre
seg om at individuelle planer faktisk blir et verktøy i
behandlingsopplegget for den enkelte bruker? Og videre: Hvordan
forholder statsråden seg til kravet som er blitt fremsatt
i rapporten, om en gransking av påstandene fra Rådet
for psykisk helse?

  Jeg forholder meg slik som jeg sa i mitt første
svar. Jeg tar påstandene på alvor, men jeg vil
ha dokumentasjon på dem. Når jeg eventuelt
får dokumentasjon, vil påstandene bli undersøkt
og fulgt opp fra departementets side, gjennom det apparatet vi har
hos fylkesmennene, som kontrollerer kommunene, og gjennom den systematiske
rapporteringen vi har overfor helseforetakene.

Når det gjelder individuelle planer,
er det hjemlet i flere lover. Det er utarbeidet en egen forskrift,
det er utarbeidet en veileder, og det er utarbeidet et betydelig
informasjonsmateriell. Vi har stilt krav om individuelle planer
overfor helseforetakene i styringsbrevene. Vi har gitt Sosial- og
helsedirektoratet i oppdrag å understøtte gjennomføringen
av dette, og vi har tatt det opp i rundskriv til kommunene. Fylkesmennene
er gitt oppdrag om særlig å følge opp
dette overfor kommunene og kommunehelsetjenesten.

 Det blir tre oppfølgingsspørsmål – først Bjarne
Håkon Hanssen.

  La meg først si at jeg helt klart
har tillit til at statsråden tar dette på alvor.
Men det vi har registrert den siste tiden, er
stadige påstander om at psykiatrimidler brukes til andre
ting enn det de skal brukes til. Det har særlig vært
fokusert på om helseforetakene bruker dem på somatikk
i stedet for på psykiatri.

Vi har i fellesskap etablert en ordning
gjennom Riksrevisjonen for å etterse at forvaltningens
vedtak oppfylles. Hvordan stiller helseministeren
seg til kravet om at Riksrevisjonen kan være
en slags oppmann og virkelig gjennomgå de vedtakene som
er fattet, for én gang for alle å legge
denne debatten død?

 Det er riktig at det fra tid til annen framsettes
påstander, og disse påstandene forfølges
av Helsedepartementet i den grad det kan framlegges dokumentasjon
for dem. Vi har gjort det i forhold til påstander som ble
framlagt av Landsforeningen for Pårørende i Psykiatri,
vi har gjort det i forhold til påstander som ble framført
i programmet Puls i NRK, og vi fant ut, etter at vi hadde
undersøkt det, at en rekke av de påstandene som
ble framsatt i Puls, var uriktige og gav et feilaktig samlet bilde
av situasjonen. Det har vi tilskrevet NRK om. Vi vil også følge
opp denne rapporten, slik som jeg sa.

Når det gjelder spørsmålet
om Riksrevisjonens rolle, ligger det i sakens natur at Riksrevisjonen
står fullstendig fritt til å undersøke
hva de vil, til å utbe seg den dokumentasjonen de ønsker,
og til å sette i verk de granskinger de ønsker.
Og jeg skal selvfølgelig bidra til det, med det ansvaret
jeg har.

 Harald T. Nesvik – til oppfølgingsspørsmål.

  Helseministeren viste
bl.a. til det med individuelle planer og problematikken rundt at
de faktisk ikke blir utarbeidet selv om man viser til
en rekke lover der det framkommer at det er krav om at det skal
gjøres. Faktisk har også Helsetilsynet bekreftet
at dette ikke følges opp i den første
instansen der pasienten møter det offentlige. Dette forventer
man blir fulgt opp, og det håper jeg helseministeren
kan bekrefte.

Problemet ifølge denne rapporten som
Rådet for psykisk helse har lagt fram, der man viste til
Puls og den ringerunden som de har foretatt til 28 foretak, er at
det i 22 foretak ikke er planer om å øke
aktiviteten, på tross av opptrappingsplanen. Dersom dette
viser seg å være riktig, er dette i seg selv veldig
alvorlig. Nå har jo helseministeren
hevdet at en del av det som framkom i Puls, ikke var korrekt,
og har tilskrevet NRK. Spørsmålet er om dette også gjelder
den aktivitetsøkningen – eller mangelen
på aktivitetsøkning – som 22 av foretakene
har gitt uttrykk for.

  Det vil føre for langt å gå inn
på enkelthetene i dette, men noe av det denne Ingebrigtsen-rapporten ikke
tar med i det hele tatt, er følgende utviklingstrekk
under opptrappingsplanen: at 50 pst. flere barn og unge
fikk behandling i 2002 i forhold til i 1998, da vi satte i gang,
at 30 pst. flere voksne fikk behandling i 2002 i forhold til i 1998,
at til tross for at flere ber om hjelp, får flere hjelp,
at ventetidene går ned, at det er utbygd og gitt tilsagn
på til sammen 3 400 psykiatriboliger, at det er
etablert i alt 64 distriktspsykiatriske sentre, at det
er flere tusen mennesker som har gått på kompetansehevende
kurs, og at det i løpet av de fire første årene
er opprettet til sammen 3 400 årsverk
i kommuner og helseforetak. Det er med andre ord en betydelig
aktivitetsøkning.

Det vi ser, er at behovene øker i
takt med utbyggingen av tilbudet. Det kan vi gjøre oss
våre refleksjoner rundt, men det er en del av den utfordringen
vi står overfor i satsingen på psykiatri, og som
Stortinget er vel kjent med.

 Olav Gunnar Ballo – til
oppfølgingsspørsmål.

 Dagbladet har på lederplass skrevet
at hvis det som er kjernen i rapporten her, er riktig, dreier
det seg om en skandale. Og det er SV helt enig i.

Når man hører helseministeren
snakke om det som framkommer av rapporten, overraskes vi over at
det ser ut som om Rådet for psykisk helse er en motpart
for helseministeren, der det er om å gjøre å tilbakevise
det som avdekkes i forhold til svikt innenfor
psykiatrien og manglende oppfølging overfor de
svakeste i samfunnet. Og når man hører helseministeren
snakke her, høres det også ut som om
bevisbyrden med hensyn til at dette ikke går
som forutsatt, skal ligge hos Rådet for psykisk helse og
andre enn hos statsråden selv. Det må da være
et poeng å komme i gang med en gransking nå,
eksempelvis i regi av Riksrevisjonen, slik at man får
avdekket hvor svikten er størst, og hvordan man kan følge
opp psykiatrien på en forsvarlig måte.

Det rapporten beskriver, er alarmerende. Man
skriver at det er kutt i antall årsverk i Helse
Midt-Norge, og at driftsutgiftene til psykiatri bare
har økt med 3 pst. Og det kan godt tenkes at det finnes
avvik i prosenter her, men helseministeren må da være
opptatt av at det gjøres mer på et felt der svikten
er stor.

  Jeg er overrasket over at representanten Ballo
stiller seg tvilende til om helseministeren
er opptatt av å øke innsatsen på en sektor
der svikten har vært stor. Det har denne helseministeren
vært, og det vil han fortsatt være i
tiden som kommer. Vi kommer til å satse ytterligere på psykiatrien, og
det er avgjørende viktig at midlene som Stortinget bevilger
til psykiatrien, kommer til psykiatrien. Derfor følger
vi tett opp helseforetakene, med jevnlig rapportering på dette
spesielle området. Vi følger opp kommunene gjennom
24 psykiatrirådgivere hos fylkesmennene, som nettopp
har til oppgave å veilede og kontrollere at opptrappingsplanen
blir fulgt opp.

Vi ser på Rådet for psykisk
helse som en viktig medspiller, men jeg kan ikke forholde
meg til løse påstander om at det viser
seg at, at mange erfarer at, at det ser ut til at, osv. For å kunne
gjøre noe med det må jeg vite hva som
ligger under slike påstander, og det er det jeg i enkelhet
har bedt Rådet for psykisk helse om å gjøre
på de punktene hvor den dokumentasjonen ikke
ligger i rapporten. Der hvor det ligger dokumentasjon i rapporten,
er vi allerede i gang med å følge opp, bl.a. overfor
Nordlandssykehuset.

 Vi går videre til neste
hovedspørsmål.

   g mitt spørsmål går
til helseministeren.

Etter dei rundane som har vore her
i dag, meiner Senterpartiet at det er nødvendig å be
helseministeren ytterlegare avklara kva kontrollrutinar
han har sett i gang for å følgja utviklinga i
Sjukehus-Noreg. Vi gjer det ikkje på bakgrunn
av påstandar, men på bakgrunn av fakta.

Det er altså slik at statleg overtaking
av sjukehusa har medført f.eks.   milliard kr meir til
administrative stillingar, at 470 mill. kr har gått
til auka administrasjon
og nær det same beløpet til auka
legelønner. Legane har altså fått eit
tillegg på 15,8 pst. i sine lønner,
og ein føretek no nye kuttrundar i tilbod. Det siste gjeld
Sogn og Fjordane.

Kva rutinar har helseministeren
for å følgja med når det gjeld både
tilbod, årsverk, lønnsutvikling
og pasientretta stillingar?

 De regionale
helseforetakene er av Stortinget tillagt sørge for-ansvaret
for helsetjenestene i spesialisthelsetjenesten. De har ansvaret
for å utøve arbeidsgiverfunksjonen, de har ansvaret
for å føre nødvendig kontroll
med sykehusenes virksomhet, og de har et ansvar for å rapportere
i henhold til den loven Stortinget har vedtatt, til eier, som er
helseminister og helsedepartement. Disse rutinene blir fulgt opp.

I tillegg har vi på spesifikke områder,
som i psykiatrien, som vi nå var inne på,
innført en særlig oppfølging, fordi psykiatrien
fra Stortingets side er et særlig satsingsområde,
hvor vi har pålagt de regionale
helseforetakene spesifikk rapportering og kontroll. Jeg redegjør
gjerne i større bredde om dette for Stortinget dersom det
er ønskelig.

  Den siste tilrådinga i Helse Førde
viser at føretaka går sine eigne vegar.
Mange rapportar frå mange føretak viser at det
trengst auka midlar. Regjeringa har lagt fram sitt budsjett.
No vert det avklara at det er eit fleirtal i Stortinget for nettopp auka
midlar til sjukehusa for å sikra ei forsvarleg
drift. Regjeringa har samtidig lagt fram ei skattereform der 8 milliardar kr
går til lettar i toppskatten til dei som tener meir enn
350 000 kr. Ytterlegare 2,5 milliardar kr
av minstefrådraget går til den same gruppa.

Mitt spørsmål er: Kan helseministeren
sjå dei pasientane som ventar på sine
tilbod, i auga og seia: Ja, eg representerer ei regjering som prioriterer
skattelette framfor eit styrkt helsetilbod – difor må det
no kuttast over heile landet?

  Hvis representanten Meltveit Kleppas
utsagn hadde vært sant, hadde det vært et problem.
Men det er ikke sant. Jeg representerer en regjering som
prioriterer ventetiden for pasientene. Jeg kan med stor frimodighet
se pasienter som venter, i øynene og si: Ja, vi har satset
på sykehusene. Ja, vi har fått ned ventetidene.
Vi har fått ned ventetiden dramatisk under denne regjeringen.
Det kan vel ikke ha gått representanten Meltveit
Kleppa hus forbi?

Vi ser som regjering også et
klart behov for å reformere et skattesystem som på en
urettferdig måte forskjellsbehandler inntekt som framkommer
ved lønnsarbeid, og inntekt som framkommer som kapitalinntekt.
Vi har gjort det helt klart at en forutsetning for å gjennomføre
en slik reform er at det gis skattelettelser i bunnen.

Representanten Meltveit Kleppas tall
bygger på helt spesielle forutsetninger for gjennomføringen
av den reformen. Men vi vil fra Regjeringens side legge
fram forslag for Stortinget til behandling som vil ivareta
den sosiale profilen i skattereformen.

 Det blir ett oppfølgingsspørsmål – Åslaug
Haga.

 Sykehusreformen har ført til at det
brukes   milliard kr mer på byråkrati,
at det brukes   milliard kr mer på lønninger.
Konsekvensene blir bl.a. en betydelig nedlegging av stillinger rundt omkring,
og lokalsykehus blir truet.
Det skal kuttes 775 årsverk i Helse Vest. På Hålogalandssykehuset
skal antall årsverk reduseres med 117 – 35
av 60 hjelpepleiere sies opp.
Det kan umulig bli bedre sykehustilbud av dette.

Det er behov for en evaluering
av sykehusreformen umiddelbart. Jeg sier ikke
at alt er galt med sykehusreformen – langt ifra – men
vi vet allerede masse om de negative konsekvensene, negative konsekvenser
som må rettes opp, hvis vi ikke skal få et
betydelig forringet sykehustilbud, spesielt i distriktene.

Vil helseministeren sette
i gang denne evalueringen?

  Jeg har sagt mitt om legelønnsoppgjøret
og det arbeid som helseforetakene gjør for å følge
det opp på en bedre måte enn det
som er gjort til nå.

For øvrig er det færre som
administrerer sykehusene fra de regionale
helseforetakenes side – betydelig færre – enn
det var i fylkeskommunene. Men jeg er enig med representanten Haga
i at når sykehusreformen har gått seg til, er
det behov for å foreta en evaluering
av den. Jeg skjønner nå at representanten Haga
spør om en framskynding av den evaluering
jeg har varslet at jeg vil foreslå for Stortinget i statsbudsjettet
til høsten.

Jeg kan ikke helt se at Senterpartiet
har behov for en framskynding av evalueringen av sykehusreformen,
for den evalueringen har vel Senterpartiet allerede
foretatt, og således framskyndet for lenge siden. Men jeg
kommer med mitt forslag i budsjettet for 2005.

 Vi går videre til neste
hovedspørsmål.

 Jeg tillater meg å stille spørsmål
til kommunalministeren.

Underskuddet i kommunesektoren er nå på over 13 milliarder kr.
Samtidig har kommunalministeren nylig lagt fram et kommunaløkonomisk
opplegg for neste år som er det trangeste i hele
Bondevik II-regjeringens periode.

Kommunene gjennomfører smertefulle
kutt: nedbemanning i skolen, i eldreomsorgen og i andre
viktige velferdsordninger. Den sterkeste økningen i ledigheten
er i pleie- og omsorgsyrkene. Det er økende ledighet i
undervisningssektoren.

Mener statsråden at dette
er i tråd med Høyres løfte om å satse
på skolen?

 Høyre sa i valgkampen at
vi skulle satse på en bedre skole, og det har
vi kvittert betydelig ut i form av flere skoletimer allerede fra
høsten 2001, og videre med flere skoletimer fra neste høst.
Vi samarbeidet med Arbeiderpartiet
i budsjettforliket, og vi har lagt frem en melding om det. Vi har
gjennomført en rekke kvalitetsmessige tiltak for å gjøre
noe med det som vi oppfatter som et hovedproblem i norsk utdanningspolitikk,
nemlig innholdet i norsk skole.

Når det gjelder kommuneøkonomien,
er det ikke slik at vi har lagt frem det verste
kommuneopplegget på lang tid. Vi har lagt frem et kommuneopplegg
for 2005 som stort sett holder status quo-nivå, litt avhengig
av hvor mye man velger å bruke på øremerkede
ordninger neste år. Det er av avgjørende betydning
hva Stortinget gjør i løpet av våren,
og så vil vi altså dekke opp for den demografiske
utviklingen i 2005. Det er vi nødt til å se på på basis
av at 2004 er et meget godt år for kommunesektoren. Det
er den største veksten i frie inntekter
som har vært siden så langt tilbake som i deler
av 1990-tallet, både ut fra grunnlaget i budsjettforslaget
fra Regjeringen og ut fra de påplusningene som kom i Stortinget.

Vi har et underskudd i kommunesektoren. Det
relevante spørsmålet er ikke å diskutere
det underskuddet på 13 milliarder kr,
for en av grunnene til at vi har et stort underskudd på det nivået,
er en rekke investeringsplaner, som alle her har vært
enige om. Det som er det relevante ubalansetallet ved inngangen
til 2004, er det vi har vært enige om i konsultasjonene mellom
KS og Regjeringen, og som altså er på 5,5 milliarder
kr. Når man da vet at økningen i de frie inntektene
i 2004 anslås til å være i
underkant av 5 milliarder kr, er det et rom for forbedringer
i 2004 i balansen i kommunesektoren på et sted mellom 3,5
og 4 milliarder kr. Det bakteppet må man ha med når man
eventuelt vurderer hvordan kommuneøkonomien ser
ut fremover.

  Jeg er ikke i tvil om at svært
mange ordførere, også fra Høyre og
Kristelig Folkeparti, er svært takknemlige for
at Arbeiderpartiet fikk økt
de frie inntektene med over 2 milliarder kr ved budsjettbehandlingen
i høst.

Jeg konstaterer at statsråden ikke
finner rom for å sikre velferdstilbudene til våre
eldre og til våre skolebarn i de prioriteringene
som gjøres i forhold til kommunesektoren, men hun finner
altså rom for å love ytterligere 12 milliarder
kr i skattelette, i første rekke til dem som har
høyest inntekt. Dette er en entydig bekreftelse
på at Regjeringen velger skattelette til dem som har mest, framfor å styrke
tilbudet til dem som har behov for det, både
når det gjelder eldre, og når det gjelder
barn. Man betaler skattelettelsen ved å stramme inn tilbudet
til eldre og til skoleelever.

Høyres løfte var skatt 

og 

skole. Høyres resultat er skatt 

istedenfor

 skole. Hvordan kan Høyre
forsvare de kutt som nå må gjennomføres – bl.a.
i kommunesektoren, i helsevesenet – for å finansiere
de skatteletteløftene som Høyre absolutt
setter høyest?

 Norsk skole forbedres faktisk hver dag gjennom
de kvalitetstiltakene som har vært gjennomført.
Man kan alltid ønske at det hadde vært
mer penger, men fortsatt har norske skoler et bedre økonomisk
grunnlag enn skoler i de fleste andre land for å gi
undervisning. Nå får de også – hvis
Stortinget slutter seg til Regjeringens kvalitetsreform – et
kvali-tativt bedre utgangspunkt fremover, også for
innretningen av skolehverdagen og skolens innhold.

Når vi legger opp til skattelettelser
i forbindelse med en skattereform, er det fordi vi er opptatt av å sikre
velferden, ikke bare i dag, men også i
fremtiden. En del distriktskommuner opplever nå at arbeidsplasser
er forsvunnet fordi det konkurranseutsatte næringslivet ikke
har klart den internasjonale konkurransen. Jeg tror at hvis vi besøker
disse kommunene, vil vi veldig raskt se at å ha politikere
som tar ansvar for helhetsøkonomien, som sørger
for et sunt næringslivsklima og for at det blir interessant å investere – gjennom
et rettferdig skattsystem – faktisk er viktigst, både
for skole, for helse og for eldreomsorg i fremtiden. Det er nemlig noen
av oss politikere som ikke bare har blikket
festet på 2005, men på hvilket samfunn neste generasjon
skal leve i.

 Det blir fire oppfølgingsspørsmål – først Karin
Andersen.

 Statsråden er flink til å sjonglere
med tall, men jeg savner et engasjement for dem som rammes av Høyre-politikken.
De som rammes hardest av den, og som påvirkes sterkt av
kommuneøkonomien, er de 26 000 norske
barn som lever i fattigdom. De er avhengige av at kommuneøkonomien
kan sikre dem en god skole – som Høyre sier
de er opptatt av – med tilpasset opplæring og
med et tilbud som gjør at de der kan få det som
foreldrene ikke kan tilby dem. Nå blir det mindre
tilpasset opplæring i norske skoler, det viser statistikken.
Det blir mindre midler til å sørge for
datautstyr, f.eks. , som disse barna ikke har råd
til hjemme. Det blir mindre penger til å gi foreldrene
sosialhjelp, som de trenger for å kunne ha et levelig liv.

Jeg savner det engasjementet hos statsråden.
Hun har lagt fram en kommuneproposisjon der disse fattige barna ikke
er nevnt med en eneste setning. Mener statsråden virkelig
at disse fattige barna er mye mindre viktige enn kampen
for skattelette til de aller rikeste?

 Tallet 26 000 baserer seg på en
statistikk som ikke innehar dagens
tall, men tall fra 2001. Det dreier seg altså om
situasjonen som var før denne regjering tiltrådte.
Før man kommer med en sterk kritikk basert på tall
fra 2001, altså 26 000 barn, er man nødt
til å gå inn og se på hva slags tallgrunnlag
man har.

Vi kjenner til det som er konklusjonen på Redd
Barnas rapport, nemlig at det er behov for individuelle, målrettede
tiltak, og at de generelle tiltakene ikke nødvendigvis
når ut til dem som er absolutt fattigst. Vi har derfor
lagt opp til en egen handlingsplan mot fattigdom med målrettede
tiltak – som vi for øvrig vanligvis opplever å få kritikk
for – nettopp fordi en målretting mot
de fattigste også hjelper de reelt
fattigste barna.

Det er ikke nødvendigvis
de generelle tiltakene som kommer til å trekke de 26 000
barna som i 2001 levde i fattigdom, ut av den, men det å møte
dem med individuelle og tilpassede tiltak. Det er derfor vi har
satset på en sammensetning i fattigdomspakken som handler
om de fattigste i vårt samfunn, og i tillegg til det jobber
med å samordne arbeid, trygd og sosiale
tjenester, slik at vi får en målretting nettopp
mot dem som har kombinerte problemer.

 Reidar Sandal – til oppfølgingsspørsmål.

 Spørsmålet mitt går til
helseministeren.

Svara som statsråd Solberg gir, er
sanneleg til ettertanke. Ho brenn tydelegvis ikkje for å skaffe
meir pengar til velferd i kommunane, tiltak som barn, unge
og eldre – ikkje minst – ville
hatt stor nytte av. Derimot blir det lagt for dagen eit stort engasjement
og stor iver i argumentasjonen for skattelette. Statsråden
er både i dag og elles utrøytteleg
på det området.

Ordføraren i Skjervøy
ber ikkje om skattelette. Han åtvarar sterkt
mot dårlegare velferd. Det gjorde han seinast for nokre
få dagar sidan.

Helseministeren kjenner òg
behovet for sterk velferd i landet vårt, og derfor spør
eg: Deler statsråd Høybråten synspunkta
som partifellen i Skjervøy har gitt uttrykk for, eller
er det kollega Solbergs iver for skattelette som ligg han mest på hjartet?

 Jeg skjønner at dette er et spørsmål ikke
primært til helseministeren, men til partilederen. Jeg
skal allikevel svare følgende:

Den virkelighetsbeskrivelse som representanten
Sandal gir av hvem som brenner for hva, kjenner jeg meg ikke
igjen i. Det er ikke slik at vi har en kommunalminister
som ikke brenner for økt velferd og satsing i
kommunene. Det har vi, og det er min bestemte
erfaring. Det er også verdt å merke
seg at vi i det året vi nå er inne i, 2004,
har en sterkere satsing på kommunene enn på mange,
mange år. Vi har også en sterkere vekst
enn selv i Bondevik I-regjeringens tid, da kommunepartiet
Senterpartiet satt i regjeringsposisjon.

Det er også et faktum at
Regjeringen har klart å satse både på skattelettelser
og på velferd, på sykehus og på velferd
i kommunene, samtidig. Jeg mener at det fortsatt vil være
mulig.

 Magnhild Meltveit Kleppa – til
oppfølgingsspørsmål.

 Det må kjennast merkeleg for dei foreldra
som i dag strevar med eigenandelar i SFO og leirskule, som går
ein kanossagang for å få betre tilpassa undervisning
for barna sine, fordi det blir kutta i kommunane som følgje
av dårleg økonomi. Det må kjennast merkeleg
når Erna Solberg svarar at ho er oppteken av
neste generasjon. Ho er oppteken av å vekkforklara at det
er 26 000 fattige barn, for det var det i 2001.

Men faktum er jo at Noreg og USA
bruker ein spesiell statistikk. Dersom vi brukte den statistikken
som andre land i Europa bruker, ville talet
ha vore langt høgare – kanskje opp mot
60 000. Men eg skal utfordra henne
på eitt punkt, der ho kan hjelpa fattige familiar. Det
er på bustøtta, dersom ho går direkte
inn og hevar inntektsgrensa for bustøtte, til lys og varme
til fattige familiar. Det er ei ordning som blir prøvd
i forhold til både inntekter og utgifter, så der
skulle ho ha alle moglegheiter til å treffa rett.

 Regjeringen har lagt frem en boligmelding der
det faktisk sies at det viktigste
virkemiddelet fremover for denne regjeringen i boligpolitikken
når det gjelder den sosiale fordelingen, er bostøtten.
Det betyr at vi kommer til å styrke bostøtten
i årene som kommer, på samme måte
som denne regjeringen har stått bak den sterkeste styrkingen
av bostøtten som har vært gjort av noen
regjering. Det er faktisk slik at bostøtten har økt
markant under Bondevik-regjeringen – som en del av fattigdomspakken,
og som en del av vår målretting mot dem som har
det absolutt vanskeligst.

I boligmeldingen ligger det konkret
forslag om å omfordele et tilskudd som vi mener ikke
gir samme målrettethet mot dem som er fattigst, fra boligtilskudd
til utleieboliger over til bl.a. å øke kompensasjonsgraden
i bostøtten som et viktig og målrettet tiltak.

Hvorvidt vi kan øke inntektsgrensene,
og da gå vekk fra de absolutt fattigste og over til dem
som ligger i sjiktet over, som altså ikke er
målretting mot dem som har dårligst økonomi,
må vi vurdere i forbindelse med hvert enkelt budsjett,
og det gjør vi. Denne regjeringen har satset mer på bostøtte
enn det noen tidligere regjering har gjort.

 Per Sandberg – siste oppfølgingsspørsmål.

  Mitt spørsmål går til
kommunalministeren.

La meg først få lov til å si
at det er litt morsomt med slike spontanspørretimer. Nå har
det vært oppe tre representanter fra Arbeiderpartiet,
Hanssen, Schjøtt-Pedersen og Sandal, som alle
har kritisert skattelettelser som de selv har stått bak.
Og så har samtlige tre representanter fra Arbeiderpartiet
kritisert kommuneopplegget, som de selv har stemt for og stått
bak. Det er jo litt interessant med
Arbeiderpartiet i den sammenheng.

Men mitt spørsmål til statsråden
er i forhold til kommuneopplegget for 2005. Vi har registrert
hva statsråden og Regjeringen legger inn som økning
i 2005. Stortinget har vedtatt et par reformer som er ganske
store, og som er en utfordring for kommunesektoren.
Vil den økningen som Regjeringen legger opp til her, også dekke
inn de utgiftene som følger av de utfordringene som kommunesektoren
får bl.a. i forbindelse med barnehagereformen og psykiatrireformen?

 Presidenten vil bare skyte
inn at det ikke er noe galt i å øve
selvkritikk. På 1980-tallet var det en meget utbredt øvelse.

 Det er slik at vi har antydet en ramme som
de frie inntektene må holde seg innenfor, en ramme som
er veldig vid i årets forslag til kommuneproposisjon. Én
av grunnene til det er at det fortsatt er usikkert hva kostnadene
for barnehagene kommer til å bli neste år. Det
er flere faktorer som er uklare. Det ene er selvfølgelig
hvor mange barnehager vi klarer å bygge i år.
Det andre som er viktig, er at det for øyeblikket
pågår et lønnsoppgjør.

Hvis man ser tilbake på kostnadsveksten
i barnehagesektoren, knyttet til de to siste større lønnsoppgjørene som
vi har hatt, har det vært en prosentvis høyere
utgiftsøkning for barnehagene enn det har vært
på kommunesektoren generelt. Det betyr også noe
i forhold til hva kostnadene knyttet til gjennomføringen
av neste trinn kommer til å bli. Det er lagt inn penger
både i forhold til rammene, i forhold til barnehagene og
i forhold til psykiatriopptrappingen. Men den endelige fordelingen mellom frie
inntekter og øremerkede inntekter kan ikke vi
foreta før vi er ferdige med budsjettbehandlingen. Vi må ha
alle disse uklare faktorene klare for oss.

 Da er tiden for den muntlige spørretimen mer
enn omme, og vi går over til den ordinære spørretimen.

Før spørsmålene
på dagens kart tas opp til besvarelse, vil presidenten
gi ordet til statsråd Morten Andreas Meyer, som ønsker å gi
en korreksjon til svar gitt på spørsmål nr.
22, fra representanten Britt Hildeng, i spørretimen den
12. mai.





                    
                    
                    

 Det blir en rekke endringer i den
oppsatte, endrede spørsmålslisten,
og presidenten viser i den sammenheng til den oversikt som er omdelt
på representantenes plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 1, fra representanten
Steinar Bastesen til statsministeren, vil bli besvart av utenriksministeren.

Spørsmål 2, fra representanten
Morten Høglund til utenriksministeren, er trukket tilbake.

Spørsmål 5, fra representanten
Finn Kristian Marthinsen til finansministeren, er trukket
tilbake.

Spørsmål 9, fra representanten
Inger S. Enger til olje- og energiministeren, vil bli besvart av
nærings- og handelsministeren på vegne av olje-
og energiministeren, som er bortreist.

Spørsmål 11, fra representanten
Ranveig Frøiland til samferdselsministeren, vil
bli besvart av justisministeren på vegne av samferdselsministeren,
som er bortreist.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 9


    
        

Spørsmål 8


    
        

Spørsmål 10


    
        

Spørsmål 11


    



                    

 Dette spørsmålet,
fra representanten Steinar Bastesen til statsministeren, vil bli
besvart av utenriksministeren.

 Jeg har et spørsmål til statsministeren
som vil bli besvart av utenriksministeren:

«I Grunnloven § 1 heter det
at Norge er et fritt, selvstendig, udelelig og uavhendelig
rike.

Hvor langt må integrasjonen i EU være
kommet før det er aktuelt å endre denne
grunnlovsparagrafen ved et eventuelt norsk medlemskap
i EU?»

 De konstitusjonelle forhold knyttet til et
eventuelt norsk EU-medlemskap stod sentralt
i St.meld. nr. 40 for 1993-94, Om medlemskapet i Den europeiske
union. Det ble i meldingen ikke identifisert noen
forhold som skulle tilsi at et medlemskap ville
være i konflikt med Grunnloven § 1. Verken
den integrasjonsprosessen som EU senere har gjennomgått, eller
utkastet til ny konstitusjonstraktat har skapt grunnlag for å endre
denne vurderingen.

Jeg finner det ikke riktig å gå inn
på en teoretisk utlegging av Grunnlovens
grenser basert på en hypotetisk antakelse om
at utviklingen i EU skulle ta en annen retning enn det i dag er
mulig å forutse.

 I Grunnloven § 49 lyder det:

«Folket
udøver den lovgivende Magt ved Storthinget.»

Hvordan harmonerer det med Grunnloven når
vi underordner oss og EUs direktiver og forordninger står over
Grunnloven? Er det ikke på tide å forandre
Grunnloven?

 Det spørsmålet har
jeg jo allerede besvart.

I St.meld. nr. 40 for 1993-94 ble disse spørsmål nøye gått
igjennom, og det ble altså ikke identifisert
noe forhold som skulle tilsi at det ville være
i konflikt med Grunnloven § 1. Det vi senere har
sett, gjør heller ikke det, så svaret
er nei.

 Presidenten vil bare skyte
inn, før spørreren får ordet til et eventuelt
ytterligere tilleggsspørsmål, at det vel etter
norsk statsrett er Stortinget som forvalter Grunnloven og endringer
i Grunnloven, ikke Regjeringen.

 Det er korrekt.

Vi gikk ut av en union i 1905 – for
hundre år siden. Høyre har
jo erklært at de vil gå inn i en ny union. Legger Høyre
opp til en gave til det norske folk ved at vi
snarest mulig skal gå inn i en ny union? I 2005 er det
hundre år siden vi var i en union. Er det virkelig
Høyres mening at vi skal gå inn i en ny union?
Er det en gave?

 Det ville være meget fristende å ta
opp en diskusjon med representanten Bastesen om substansen i EU-spørsmålet.

Ja, jeg er enig i at det å bli medlem
av EU ville være godt for norske forhold,
sett fra mitt partis side. Men som Bastesen også er
klar over, er det altså et kompromiss som ligger til grunn
for Sem-erklæringen, og dette spørsmålet
står ikke på Regjeringens arbeidsliste.

Når det gjelder de formelle spørsmål
som Bastesen egentlig stilte spørsmål om, har
jeg altså gitt klare svar på dem.





                

 Dette spørsmålet
er trukket tilbake.





                

 Dette spørsmålet
er trukket tilbake.





                

 Dette spørsmålet,
fra representanten Inger S. Enger til olje- og energiministeren,
vil bli besvart av nærings- og handelsministeren på vegne
av olje- og energiministeren.

 «I meldinga om forsyningssikkerheten
blei forbrukerens rolle vektlagt grundig. Ett tema som ikke
var nevnt, gjaldt regninger kraftselskapene sender til kundene.
Regningene fra kraftselskapene er ikke helt korrekte.
Strømmen skal leses av hver 3. måned, for noen
1 gang pr. år, mens regningene fordeler forbruket i langt
mer detaljerte intervall. Folk som skrur av strømmen på hytta
om vinteren, får altså likevel regning
for kostbart vinterforbruk.

Hva vil statsråden gjøre
for å endre denne uheldige praksis?»

  Med virkning fra 1. januar 2005 har NVE innført
krav om installering av timesmåling hos forbrukere med
et årlig forbruk større enn 100 000 kWh.
Dette kravet omfatter ca. 85 000 målepunkter,
som står for ca. 60 pst. av det samlede
strømforbruket. Disse forbrukerne får dermed strømregninger
som fordeler forbruket presist over året og døgnet.
Spørsmålet fra representanten Enger retter seg derfor
mot de forbrukere som ikke har timesmåling. Jeg vil
imidlertid presisere at også mindre
forbrukere kan installere timesmåler for egen regning dersom
de selv ønsker det.

For mindre forbrukere som ikke
har installert timesmåler, benytter man en forbruksprofil
for å anslå hvordan det faktiske forbruket har
vært innenfor en periode. Forbruksprofilen
gjenspeiler i hovedsak den gjennomsnittlige forbruksprofilen til
forbrukere uten egen timesmåler i nettområdet.
Bruk av forbruksprofil var en av hovedkomponentene i åpningen
av kraftmarkedet for mindre forbrukere, og gjorde det
mulig for disse fritt å kunne velge å skifte kraftleverandør
uten krav om kjøp av egen timesmåler.

Alle målepunkter skal avleses
minimum én gang i året. For husholdninger med
forventet årlig strømforbruk større enn
8 000 kWh skal avlesning skje minimum hver tredje
måned. Avlesningen danner grunnlaget for faktureringen.
Det er nettselskapene som har ansvaret for måleravlesningen.

Jeg vil for øvrig gjøre oppmerksom
på at forbrukere står fritt til å avlese
sin måler oftere og rapportere inn målerstanden
til nettselskapet. Det er ikke uvanlig at dette blir hensyntatt
av nettselskapet og kraftleverandøren.

Periodevis måleravlesning innebærer
at man ikke måler det faktiske forbruket time
for time, men måler det faktiske samlede forbruket for
perioden. Jeg presiserer at dersom forbrukeren
har redusert sitt totalforbruk i løpet av perioden, vil
måleravlesningen selvfølgelig registrere dette.

Regjeringen varslet økt fokus på forbrukernes
stilling i kraftmarkedet i stortingsmeldingen om forsyningssikkerheten
for strøm, som ble lagt fram før jul i fjor og
behandlet 18. mai i år. Regjeringen ønsker at
toveiskommunikasjon, som muliggjør avlesning time
for time, skal tas i bruk i kraftmarkedet. Teknologien
er under utvikling, men er i dag fortsatt kostbar. Det forventes
imidlertid at kostnadene går ned. Noen nettselskaper
har allerede i dag installert slik teknologi, i enkelte tilfeller etter initiativ
fra NVE. FoU-prosjektet «Forbrukerfleksibilitet ved effektiv
bruk av IKT» blir benyttet til å fremskaffe kunnskap
om hvordan dette best bør gjennomføres for bl.a. å unngå feilinvesteringer.
Dette prosjektet skal ferdigstilles innen sommeren 2004.
Til høsten vil NVE gi sin vurdering til Olje- og energidepartementet.

Dagens praksis med måling av strømforbruk
er etter mitt syn i hovedsak tilfredsstillende, men bruk
av forbruksprofil kan ha ulemper ved store prisendringer innenfor
avregningsperioden og for kunder som har en forbruksprofil som avviker
fra gjennomsnittlig forbruksprofil i nettområdet. I slike
tilfeller, eksempelvis for hyttekunder som skrur av strømmen
på hytta om vinteren, kan disse være
tjent med å oversende målerstanden til sitt lokale
nettselskap oftere enn andre forbrukere. Mange nettselskaper
har i dag egne avlesningsordninger for sine hyttekunder.

 Det er rett som statsråden sier, at
hovedsakelig blir det riktig,
men vi er mest opptatt av det som ikke blir riktig.

Det at vi ikke får korrekte
strømpriser, er blitt et større og større
problem etter hvert som prisene svinger så mye. Vi
har nå en prisvariasjon fra 25 øre pr. kWh og
opp til 1 kr. Når dette kommer på en
sjablongregning, er det klart at det kan bli helt feil for forbrukerne.

I andre sammenhenger er vi opptatt
av at forbrukerne skal ha de beste rettigheter. Blant
annet var det i forsyningssikkerhetsmeldinga, som statsråden
sjøl nevnte, nevnt at forbruker måtte få mulighet
for å skifte selskap ofte. Det var det full enighet om.
Men slikt som dette, som faktisk er reelle utgifter som folk ikke
skulle hatt, tas det ikke så nøye
på.

Jeg vil be statsråden være enda
klarere på hva som faktisk kan gjøres for at vi
som forbrukere kan få en riktig regning.

 Som representanten er klar over, er ikke
dette mitt spesialområde. Men det er klart at en gjennomsnittsbetraktning
når det gjelder strømpris, fører til
at befolkningen totalt sett betaler et riktig beløp, mens
det blir feil individuelt. Det betyr at når man, forhåpentligvis
i en ikke altfor fjern fremtid, får riktig strømpris
individuelt, vil i snitt halve befolkningen få høyere
strømregning og halve befolkningen få lavere strømregning.
Det er klart at av hensyn til dem av oss som er opptatt av å spare
strøm på de tider hvor det er høye
strømpriser, vil det være fornuftig å få disse
tingene på plass.

Etter mitt skjønn er det
på den ene siden et forbrukerperspektiv i dette – det
skal være riktig i forhold til det man får,
og det man betaler – og det er et enøkaspekt i det,
som heller ikke skal underslås. Det må være
et økonomisk incentiv hos forbrukeren, der det gir seg
utslag på regningen når man virkelig gjør
noe i forhold til det å spare strøm. Så vidt
jeg kan forstå av det notatet jeg har foran meg, er det
teknologiutviklingen som kan gjøre noe med dette, og forbrukernes
press på leverandørene.

 Jeg takker for svaret.

Jeg er klar over at det ikke er statsråd
Gabrielsens departement. Likevel vil jeg følge
opp noe her, for dette er faktisk en form for tørrårssikring,
og det er mye motivasjon i det. Vi blir flinkere til å spare
hvis det lønner seg. Slik er vi innrettet. Jeg tror det
er viktig at også departementet legger press
på nettselskapene, slik at de utformer gode ordninger.

Nå ble det nevnt at de som bruker
over 100 000 kWt, har timesmålere. Det viser jo
at systemet faktisk fungerer hvis forbruket bare er stort
nok. Dette bør også kunne gjelde vanlige
forbrukere.

I Sverige skal de fra 2008 komme
med månedsavregninger, og det vil grovt sett bli 2/3
bedre enn det vi gjør det i Norge. Det finnes
mange muligheter hvis en bare er oppmerksom på dem.
Det er greit at hver enkelt forbruker skal passe på, men
jeg synes også det er viktig at de som har et
overordnet ansvar her, ser sitt ansvar i å gjøre dette
så riktig som mulig.

  Jeg deler for så vidt representanten
Engers synspunkter – jeg vet ikke om jeg akkurat
skal kalle det bekymring – men det er klart at å ha
incentiv for å spare er viktig. Det er klart at hvis vi
sparer 1 kW, så har vi spart, uansett om det er 25 øre eller
1 kr, men det er også klart at i det øyeblikket vi
vet at time for time-muligheten er til stede, vil det være
et ekstra incitament.

Når svenskene har vedtatt en strategi
der de skal gjøre dette i 2008, er det med det faktum som
bakteppe, som jeg sa, at det er en kostnadsside ved det, for ellers
hadde de gjort det øyeblikkelig. Det er klart at de kostnadene som
kommer i forbindelse med at man innfører dette, er det ikke
så mange andre enn forbrukeren
man kan velte dem over på. Men hvorom allting er, tror
jeg det vil være fornuftig å gjøre
dette når det er kostnadseffektivt. Jeg vil si at det er
ingen spesiell, god grunn til at vi skulle vente lenger enn svenskene.
Vi liker jo å være foran svenskene!

 Det gir presidenten sin tilslutning
til!

Vi går så tilbake til spørsmål
8.





                

 Dette spørsmålet,
fra representanten Ranveig Frøiland til samferdselsministeren,
vil bli besvart av justisministeren på vegne av samferdselsministeren.

 Eg skal få stilla følgjande
spørsmål til statsråden:

«I revidert nasjonalbudsjett våren
2003 er det vedteke at det skal byggjast nye gassferjer. Ferjesambanda
som skal nytta desse ferjene, er også bestemt.
Arbeidsledigheita ved verfta er stor, så slike oppdrag
er viktige, og det hastar.

Korleis er framdrifta?»

  Regjeringen kunngjorde
10. februar i år at driften av riksvegferjesambandene
E39 Mortavika–Arsvågen og
E39 Halhjem–Sandvikvåg skal konkurranseutsettes.
Det er satt krav om at disse to sambandene skal driftes med nye
ferjer som bruker flytende naturgass, LNG, som drivstoff. Dette
er i tråd med Regjeringens mål om økt
bruk av naturgass innenlands og en mer miljøvennlig
ferjeflåte. Løyve for drift av de to
sambandene skal tildeles for en periode på ti år,
med antatt oppstart 1. januar 2007.

Samferdselsdepartementet har besluttet at det
i denne saken ikke skal nyttes tradisjonelt anbud, men
derimot konkurranse med prekvalifisering
og etterfølgende forhandlinger. Dette henger bl.a. sammen
med at kontraktsinngåelsen omfatter ny teknologi, som vanskelig
lar seg forene med tradisjonelt anbud.

Statens vegvesen er løyve- og tilskuddsmyndighet
for riksvegferjer og administrerer anskaffelsen av ferjene. Kunngjøring
av konkurransen ble offentliggjort i EØS-området 3. april
i år. Fristen for å søke om
prekvalifisering var 10. mai. Statens vegvesen mottok i
alt seks søknader innen denne fristen. Alle
de seks søkerne er norske rederier. Statens vegvesen
vurderer nå de innkomne søknadene, og i slutten
av mai vil konkurransegrunnlaget med invitasjon til å levere
tilbud sendes til de prekvalifiserte løyvesøkerne. Etter
tilbudsfristens utløp vil det innledes forhandlinger med
de utvalgte tilbyderne. Løyve for sambandene vil etter
planen tildeles slik at de nye ferjene kan kontraheres innen
utgangen av året.

 Eg takkar for svaret.

Bakgrunnen  for  at  Stortinget  gjorde  dette
 vedtaket – det var jo ikkje lagt fram noko
frå Regjeringa si side – var at situasjonen
når det gjaldt sysselsetjing
ved verfta våre, var, og er, dramatisk.

Den andre grunnen var at vi no må ta
i bruk gass i transportsektoren og skaffa oss den kompetansen som
er nødvendig, slik at vi kan vera med og konkurrera
med utlandet om å få bygd båtar og ferjer
som går på gass. Dette er viktig industripolitisk,
det er viktig sysselsetjingspolitisk – og no er det altså gått
eitt år! Enno er vi ikkje komne så langt
at desse ferjene kan bestillast. Det har teke altfor lang
tid, og eg håpar inderleg at det no vert fortgang slik
at vi får bygd ferjene.

Og så er det to forhold til som må liggja
til rette om det skal verte norske anbydarar. Det er at
anbodsspråket må vera norsk, og at det
må vera eit forskings- og utviklingsprosjekt.

  Jeg har muntlig blitt kjent med at anbudsspråket
skal være norsk, og jeg vil i hvert fall følge
opp det poenget. Jeg er veldig enig med representanten i det. Jeg
skal iallfall gjøre det jeg kan, og forsikre meg om at
opplysningene jeg fikk i dag, er riktige. Jeg er også enig
med representanten i at saken må ha en skikkelig framdrift.
Jeg mener at de opplysningene jeg nå gir på vegne
av samferdselsministeren, handler om at det er blitt slik.

Når det gjelder de andre
forholdene i saken, ber jeg om forståelse for at jeg ikke
kan gå inn på dem, fordi det ikke er
mitt vanlige konstitusjonelle ansvarsområde
for tiden. Men jeg er vel kjent med sysselsettingsutfordringene,
og selvfølgelig også vel kjent med det
tunge og sterke engasjementet i Stortinget for å bruke
naturgass som drivstoff på ferjer.

 Eg har sjølvsagt forståing
for at denne statsråden ikkje kan alle
desse detaljane – men dette er så utruleg
viktig.

Det står at desse ferjene kan kontraherast
innan utgangen av året. Det er på grensa, synest
eg – halvtanna år etter at Stortinget
har gjort desse vedtaka! Det går for lang tid. Det må setjast
inn alt som er mogleg for å gjera dette hurtigare, byråkratane
må jobba litt fortare – for det er ein like
dramatisk situasjon når det gjeld arbeidsløysa ved
verfta, og det er like viktig å skaffa seg kompetanse. Eg
håpar inderleg at settestatsråden her gjer det
han kan for at desse prosjekta går til norsk industri,
og at det vert lagt til rette for det.

  Denne statsråden må forholde
seg til alle ulike former for konkurranse etter
kjente spilleregler, men jeg oppfattet det som representanten markerte
i den første kommentaren. Mitt kjennskap til embetsverket
i Samferdselsdepartementet og i Vegdirektoratet er at de er arbeidsintensive, og
at de drifter ting både effektivt og kreativt.
Men det er mitt generelle inntrykk jeg legger til grunn, at verden fortsatt
er slik.

 Dermed er sak nr. 1 ferdigbehandlet.





                

 Det foreligger ikke
noe referat.





                    
                    
                    

