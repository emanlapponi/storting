 Presidenten vil foreslå at det gis anledning til en kommentarrunde, begrenset til et innlegg på inntil 5 minutter fra hver partigruppe. Dette er i samsvar med forretningsordenens § 34 a. 




Presidenten vil så foreslå å fravike forretningsordenens § 34 a slik at det etter hvert innlegg fra opposisjonspartiene gis anledning til en kommentar fra finansministeren og deretter en sluttkommentar fra representanten for opposisjonspartiet, på inntil 2 minutter hver. 




Videre foreslås at det åpnes for en kommentar fra finansministeren eller statsministeren på inntil 3 minutter på slutten av debatten. 




- Dette anses vedtatt. 




 Vi har hatt nokre svært gode år i norsk økonomi. Men no har dei internasjonale konjunkturane snudd, og det vil få konsekvensar også for oss i Noreg. Finanskrisa spreier seg og ser ut til å bli langt meir alvorleg enn dei fleste av oss rekna med for berre nokre veker sidan. 




I denne situasjonen har det vore svært viktig å gjere ei avveging mellom å føre ein for ekspansiv politikk, med fare for høg rente, og å bruke for lite pengar og bidra til ei for kraftig avkjøling av økonomien. Vi må ta omsyn til både dei som får problem med å betene låna sine ved høg rente, og dei som står i fare for å misse jobben sin når temperaturen i økonomien går ned. 




Regjeringa legg opp til å bruke akkurat 4 pst. av forventa realavkastning av Statens pensjonsfond - Utland. Denne oljepengebruken meiner vi er godt tilpassa den situasjonen vi har no, og han er i tråd med handlingsregelen. Handlingsregelen opnar nemleg for at det kan brukast både noko mindre enn 4 pst. i ein oppgangskonjunktur og noko meir enn 4 pst. i ein nedgangskonjunktur. 




Aldri før har fleire personar her i landet vore i arbeid. Arbeidsløysa er halvert dei siste tre åra. Verdiskapinga i Noreg er høgre enn ho nokon gong har vore. Det er likevel stor utryggleik knytt til korleis norsk økonomi vil utvikle seg vidare denne hausten og gjennom neste år. Det er teikn til at sysselsetjingsveksten har blitt lågare, og vi må rekne med at arbeidsløysa kan kome til å auke noko. Vi vil følgje utviklinga nøye. Særleg vil vi ha eit skarpt blikk på arbeidsmarknaden. 




Regjeringa legg fram eit forslag til budsjett som er godt tilpassa situasjonen slik han er i dag. Dersom avkjølinga av økonomien skulle bli kraftigare enn føresett, har vi økonomisk handlekraft til å gi meir gass. 




Innanfor den ansvarlege ramma som Regjeringa har valt, er viktige velferdsordningar prioriterte. Dei regionale helseføretaka får styrkt sin økonomi med 6,5 milliardar kr utover den generelle løns- og prisstigninga for neste år. Dette gir rom for både auka basisløyving og auke i aktivitetsnivået. Gledeleg er det også at det blir lagt til rette for ei ny inntektsfordeling, og at ho kan gjennomførast på to år, etter det opplegget som Magnussen-utvalet skisserte. 




Eg gler meg over at det blir satsa offensivt på tiltak mot fattigdom. Fleire vil få tilbod om kvalifiseringsprogram og kvalifiseringsstønad. Bustønaden blir lagd om og styrkt. Rettleiande sosialhjelpssatsar blir auka med 5 pst. utover prisstigninga, og tiltak for rusmiddelavhengige får eit vesentleg lyft. Samla blir budsjettet auka med 1,25 milliardar kr på dette feltet. Det er også ein del av fattigdomssatsinga at løyvingane til bistand blir auka til 1 pst. av bruttonasjonalinntekta. Dette utgjer ein auke på 3,9 milliardar kr, og er historisk. 




Kommunane får meir pengar neste år enn det dei var førespegla i mai. Dei frie inntektene aukar med 4,7 milliardar kr, dvs. nesten 3/4 milliard kr over den øvre grensa som blei signalisert i kommuneproposisjonen i vår. Det gir rom for fleire og betre tenester i eldreomsorga og i skulane landet over. 




Trafikantar og næringslivsfolk kan i dag gle seg over at transportplanane for denne perioden blir overoppfylte. Det er eineståande. Løyvinga til jernbane aukar med 1,3 milliardar kr, til veg med 1,6 milliardar kr. 




Rettferdig fordeling er svært viktig for regjeringspartia. Vi går vidare i arbeidet med å styrkje fordelingsprofilen, og formuesskatten blir forbetra. Personar med dei høgste formuane må bidra meir til fellesskapet. Botnfrådraga blir auka vesentleg. Det fører til at 110 000 færre personar skal betale formuesskatt neste år. Samtidig blir arveavgifta gjord meir rettferdig. Satsane blir sette kraftig ned, og innslagspunkta blir sterkt auka. Minst 90 pst. av arvtakarane vil betale mindre arveavgift enn i dag. Det er vanlege menneske som får lettane. 




Alle desse endringane maktar vi å gjennomføre fordi vi ikkje har prioritert skattelette i denne stortingsperioden. 




Finansministeren har nettopp presentert eit budsjett som har ein fin balanse mellom ansvarleg økonomisk politikk og tiltak som motverkar stigande arbeidsløyse. Det viser ansvar, handlekraft og dynamikk. 




 Dagens regjering har mye å takke norske skattebetalere og norsk næringsliv for. Aldri tidligere har en regjering hatt mer penger til disposisjon, og således er det enkelt for en finansminister å stå og dele ut mye penger. 




Det går mye penger ut over statsbudsjettet, til mange ordninger. Mye er positivt. Men la meg først dvele ved det som finansministeren og statsministeren har sagt på inn- og utpust nå i flere dager, ut fra den situasjonen vi har, med en internasjonal finanskrise. Jeg registrerer at både finansministeren og statsministeren har vært opptatt av og sagt at dette budsjettet skal treffe godt den situasjonen vi nå er i. Det setter jeg et stort spørsmålstegn ved. 




Spesielt for veldig mange mennesker i Norge i dag som er bekymret for den høye renten, som er bekymret for høye boutgifter, som er bekymret for høye matvarepriser, som er bekymret for høye drivstoffutgifter, osv., viser dette budsjettet ingen løsning for den situasjonen veldig mange mennesker nå er i, og kan komme i. Hvis man f.eks. hadde satset på klare avgiftslettelser i folks privatøkonomi, som f.eks. - som jeg nevnte - når det gjelder matmoms, drivstoffavgifter og en rekke andre avgifter, ville man kunne gitt en god håndsrekning til det norske folk gjennom direkte å påvirke deres lommebok positivt. Men denne regjeringen kommer ikke folk i møte. Det ville vært et veldig godt signal gjennom dette statsbudsjettet, som dreier seg om så mye penger, at man gav noe tilbake til dem som faktisk bidrar til den inntektssiden som Regjeringen er glad for å bruke. 




Vi konstaterer også at innenfor det skatte- og avgiftsopplegget som Regjeringen nå har lagt opp til, er de skrittene man tar når det gjelder arveavgift, positive. Med de grepene man gjør både når det gjelder formuesskatt og arv, er jeg bekymret for at privat kapital kan komme til å flytte ut. Det møter heller ikke den krisen man har internasjonalt, som kan komme til Norge og bli ytterligere forsterket her i Norge. 




Så til noe av det Regjeringen har sagt at den har prioritert i budsjettet: 




Kommuneøkonomien: Ja, Regjeringen går noe over det den sa i kommuneproposisjonen. Problemet er at norske kommuner, som i disse dager skal starte sitt budsjettarbeid i det ganske land, har varslet store kutt på en rekke av de velferdstjenestene som norske kommuner leverer. Det er ut fra det som lå i kommuneproposisjonen. Den marginale økningen som Regjeringen nå legger opp til for å styrke kommuneøkonomien, vil neppe redde mange sykehjemsplasser, lærerstillinger eller det velferdstilbudet som mange kommuner vurderer å kutte i. Det er bekymringsfullt. 




Kommunenes Sentralforbund, KS, som er kommunenes interesseorganisasjon, har sagt noe slikt som at 6 milliarder kr er det som må til. Regjeringen bevilger 4,7 milliarder kr. Derfor får man et gap. Da hjelper det ikke at man kommer med rentekompensasjonsordninger for skole, kirke, svømmeanlegg og sykehjem - Regjeringen sier altså at staten skal dekke renteutgiftene - for veldig mange norske kommuner har ikke råd til å ta opp disse lånene uansett. Derfor er jeg bekymret for den situasjonen norske kommuner kan komme i de kommende år. Det vil selvfølgelig gå ut over innbyggerne. Og det er jo litt trist, i et land som har store inntekter, som har en stor olje- og gassrikdom, at dette ikke kommer folk bedre til nytte. 




Samferdselsløftet: Jeg hadde gleden av å se statsministeren si på tv at det skulle komme flere titalls milliarder til vei. Arbeiderpartisjefens undersåtter klappet og var helt fanatiske. De sa at dette er kjempebra - endelig! Ja, men hvor ble det av disse titalls milliarder til vei? Men medaljen har også en bakside, for det som nå skjer, er at bompengene skal økes med 20 pst. - norske bilister skal betale mer av denne kaken. Og hvor mye vei får vi? Det blir jammen ikke mange kilometer mer motorvei i forhold til den økningen man la opp til. Hvis man virkelig skulle gjort et løft på samferdselssektoren, fikk man jo gjøre det. Det er dessverre ikke et skikkelig løft, slik vi ser det. 




Helsesektoren: Det sies nå at det bevilges mer penger. Men slik vi leser de tallene vi har fått presentert, vil altså ikke alle de kuttene som helseforetakene har varslet, bli reversert. Tvert imot ser vi f.eks. innenfor rehabilitering at det ikke er noen økning, og vi ser at psykiatrimidler nå legges inn i rammene til kommunene, slik at de kommer i en helt annen situasjon enn den de har vært i. Vi kan ikke se at det er et skikkelig løft på helsesiden, og det er bekymringsfullt når vi nå vet at helsekøene har økt med 20 000 pr. år, og vi risikerer at det fortsetter. 




 Først en liten kommentar til representanten Leirsteins angrep på statsministeren. Jeg tror han har hørt dårlig etter og kjenner statsministeren dårlig hvis han tror at statsministeren slår rundt seg med titalls milliarder kroner på ett enkelt års budsjett. Det han snakket om, var den neste nasjonale transportplan. Så statsministeren har sine ord i behold ved at vi nå for dette året legger opp til en overoppfyllelse av den nasjonale transportplanen vi er i ferd med å gjennomføre, før vi får en ny. 




Så må jeg si at jeg gleder meg til Fremskrittspartiet legger fram sitt alternative statsbudsjett, for her røyk det ut mange milliarder. Det er riktig, som representanten Leirstein sier, at vi 

kan

 prioritere å bruke mange milliarder kroner på skatte- og avgiftsletter nå. Det ville kanskje blitt noen hundre kroner på hver av oss i måneden. Det ville hjulpet veldig lite for dem som nå føler seg utrygge på grunn av renten og arbeidsplassene sine. På alle andre viktige velferdsområder har jeg bare hørt overbud i forhold til det offensive budsjettet som Regjeringen selv har lagt fram. Derfor gleder jeg meg til å se alternativet, og så gleder jeg meg til at det ikke blir vedtatt, for det er å gamble med folks økonomi. 




Vi skal nemlig klare to ting nå når vi går ut av denne ekstraordinært sterke høykonjunkturen: Vi skal klare å ta vare på den lave arbeidsledigheten inn i en periode med lavere vekst. Samtidig må vi ikke bruke så mange oljemilliarder at vi ikke gir rom for lavere rente. Det er denne balansegangen vi nå følger når vi i statsbudsjettet ligger på 4 pst., slik som handlingsregelen sier. Vår regel for hvordan vi håndterer oljeinntektene, dreier seg om at vi i gode tider bruker litt mindre, og i dårligere tider bruker vi litt mer. For neste år har vi lagt oss på akkurat 4 pst. Vi mener at det treffer denne situasjonen veldig godt, tar vare på den lave arbeidsledigheten og legger til rette for rentenedgang. 




 Jeg synes det er veldig, veldig hyggelig at finansministeren gleder seg til å lese Fremskrittspartiets budsjett. Alle de andre gangene hun har lest det, har jeg ikke sporet den gleden i hennes ansiktsuttrykk. Men dette kommer vi tilbake til når finanskomiteen skal presentere sin innstilling om noen uker. 




Det er selvfølgelig en god del muligheter i dette statsbudsjettet også for kutt og effektivisering. Derfor vil Fremskrittspartiet komme tilbake til det. Det at man bl.a. øker bistandsbudsjettet med 3 milliarder kr helt ukritisk bare for å nå 1 pst. av brutto nasjonalprodukt, virker mer som tallmagi og at man ønsker å oppnå et tall, enn at man ønsker å se på hva disse pengene faktisk går til. 




Så er man kjemisk blottet for å se på effektivisering i offentlig sektor. Man burde alltid holde øye med og se på om det innenfor statlig byråkrati, statlige direktorater, statlige departementer, offentlig sektor også er et effektiviseringspotensial. De samme effektiviseringskravene som privat næringsliv hver eneste dag må gå igjennom, bør også gjelde i offentlig sektor. 




Jeg nevnte i mitt innlegg i stad noen områder hvor vi føler at det er mangler. Det er klart at dette er områder som Fremskrittspartiet ønsker å prioritere. For det er bekymringsfullt når Regjeringen sier til det norske folk at nå vil de f.eks. oppleve en mye bedre eldreomsorg og en mye bedre skole, mens norske kommuner som har ansvaret for disse oppgavene - for det har jo ikke finansministeren - varsler at det trolig vil komme kutt. 




Vi har hatt et kraftig og godt lønnsoppgjør, som gir utslag i kommunesektoren, og det bekymrer meg at dette ikke bekymrer finansministeren. Nå hadde man mulighet til å gjøre noen store grep også innenfor samferdselssektoren, slik man faktisk lovte. Det er interessant at man lovte flere titalls milliarder kroner til vei i Nasjonal transportplan, for der ligger det jo allerede flere titalls milliarder til vei. Så så mye var det løftet verdt. Det er greit å gi løfter når man kanskje må ut av regjeringskontorene om ett år, slik at de løftene må innfris av eventuelt andre regjeringer enn av egen regjering. 




 Finanskrisen krever at vi som politikere viser ansvarlighet og langsiktighet. Det viktigste nå er å skape trygghet for hjem og jobb. Det er ikke nok å si at man 

tar

 situasjonen alvorlig; man må også gjøre det - president: Hvis du kunne fått finansministeren til å følge med? - for når jeg hører på finanstalen til finansministeren, får jeg et inntrykk av at man ikke har tatt alvoret inn over seg. Her var det mye «business as usual». 




Det siste døgnet har bankkrisen rykket nærmere. Det skaper usikkerhet både for sparere og for næringslivet. Finanstalen var totalt blottet for tiltak for hvordan Regjeringen vil møte og begrense den bankkrisen vi nå ser nærme seg Norge. Jeg vil derfor allerede nå varsle at Høyre kommer til å innkalle finansministeren på nytt til Stortinget for å redegjøre for hvordan Regjeringen vil begrense konsekvensene av bankkrisen. 




Mange familier opplever at de nå får betalingsproblemer på grunn av altfor høye renter. Jeg merker meg at finansministeren i hvert fall utenfor denne sal lover lavere rente. Jeg håper at hun får rett, for dette budsjettet gir ikke Norges Bank mye drahjelp i forhold til å sette renten ned. 




Det er selvsagt ingen gitt å være skråsikker med hensyn til akkurat hvor krittstreken går når det gjelder oljepengebruk i dagens situasjon. Men det som er Regjeringens problem, er at man ikke har brukt de tre årene, de tre gode årene, til å investere for fremtiden, at man ikke har brukt de tre årene til å investere i infrastruktur, i høyere utdanning, i forskning og i vekstfremmende skattelettelser. Finansministeren skryter av at det er et krafttak for høyere utdanning. Det krafttaket dreier seg om å rette opp egne, gamle kutt i høyere utdanning og i forskning. Problemet er at Regjeringen har gitt full gass i høykonjunktur. Det har svekket bedriftenes konkurranseevne, det har ført til et høyere kostnadsnivå, og det har ført til en for høy rente. Hovedproblemet er at Regjeringen øker de offentlige utgiftene for sterkt og finansierer det med nye byrder for næringslivet. Regjeringen velger skatteskjerpelser fremfor trygge jobber. De møter finanskrisen med skatteskjerpelser for bedriftene våre og for dem som investerer i arbeidsplassene våre. Det ligger ca. en milliard kroner i økt skatt for bedriftene og for dem som investerer i bedrifter i Norge. Det er Regjeringens svar på finanskrisen og svaret til alle dem som føler utrygghet for jobbene. Det dreier seg om økt formuesskatt, det dreier seg om økt skatt ved generasjonsskifte i bedrifter. Når en datter skal overta en bedrift etter at pappa har styrt den i 20-30 år, er svaret fra Kristin Halvorsen at staten skal gå inn og kreve enda mer i den omstillingsperioden. Vi trenger trygge jobber, og vi trenger et livskraftig næringsliv hvis vi skal finansiere velferden fremover. 




Denne regjeringen er flink til å bruke penger, og den er flink til å skryte av at den bruker penger. Men jeg vil minne om oppslaget i Dagbladet på søndag, hvor både KS og Unio sa at det blir mindre velferd med den rød-grønne regjeringen enn det det ble under sentrum-Høyre-regjeringen. Sannheten er at vi senket skattene og fikk helsekøene ned, mens dagens regjering øker skattene og har også levert økte helsekøer til det norske folk. Svaret er derfor ikke bare å bruke mer penger, men også å gjennomføre reformer slik at man får flere resultater. Poenget er jo at Regjeringen kan skryte av at man har brukt mer penger på vei, men samferdselsministeren bekrefter overfor Høyre at det ikke er blitt bygd mer vei under denne regjeringen. Det er fordi man ikke gjennomfører de nødvendige reformer og samarbeider med privat sektor i løsningen av oppgavene. Og det er resultatene Regjeringen kommer til å bli møtt med, og ikke nødvendigvis bare hvor mye penger man skulle bevilge. Jeg tror fortsatt folk husker at Regjeringen sa at den skulle fjerne fattigdommen, at eldreomsorgen skulle skinne, og at kommunepolitikerne skulle være fornøyde. Regjeringen har selv skapt en forventningskrise som de nå rammes av, og jeg frykter - eller jeg frykter ikke, jeg tror - at Regjeringen vil bli husket som løftebruddregjeringen. 




 Jeg tror at ledelsen i Høyre har måttet bestemme seg før jeg gikk på talerstolen i dag, for å be meg om å komme til Stortinget og snakke om finanskrisen, for jeg tror at alle de som hørte hva jeg sa, hørte at jeg snakket mye om hvordan dette budsjettet nå møter en utrygg situasjon for mange, og om hvordan vi skal legge til rette for at vi framover tar med oss både den lave arbeidsløsheten og den høye sysselsettingen og legger til rette for et lavere rentenivå. Når det er sagt, vil jeg si at jeg når som helst er beredt til å komme og diskutere andre forhold rundt finansuroen og hva slags virkninger den har for oss. Det kortsiktige arbeidet med tanke på det som nå er den største utfordringen med de kortsiktige svingningene, nemlig mangelen på likviditet i markedene, er det Norges Bank som nå håndterer meget offensivt, for å sørge for at vi får et finansmarked som snarest mulig fungerer. Men vi er en del av en internasjonal økonomi, og vi vet at det i disse tider er betydelig usikkerhet rundt dette. Jeg kommer når som helst. 




Så til angrepene på statsbudsjettet, for de er meget forutsigbare fra Høyre. Jeg lurer jo på hvor mange milliarder kroner Høyre ønsker å stramme inn på dette statsbudsjettet. Da vil jeg advare sterkt, og det er fordi vi er i en situasjon hvor vi tror at veksten for neste år blir rundt 2 pst., i 2007 var den på 6 pst. Vi har fire-fem år med meget sterk vekst bak oss. Det har ført til 200 000 - og mer enn det - flere i jobb bare fra 2005 og til nå. Å sørge for at samfunnet og alle enkeltmenneskene kommer seg helskinnet gjennom en slik betydelig omstilling, krever at man har en offensiv politikk som treffer. Det er det vi gjør når vi har ligget under i oljepengebruken i de årene vi har bak oss, fordi det var så gode tider. Nå ligger den på 4 pst., mens den under Bondevik-regjeringen lå over 4 pst., fordi da var det dårligere tider. 




Derfor er dette et godt, balansert budsjett. 




 Jeg tror ikke finansministeren kan ha hørt hva jeg sa i innlegget mitt, for jeg snakket ikke om å kalle inn finansministeren for å redegjøre for finanskrisen. Vi har lest i budsjettet at Regjeringen mangler svar i forhold til hvordan man skal skape trygghet for jobbene. Jeg understreket: Hvordan vil man begrense bankkrisen? Det er der finansministeren burde ha gitt noen tydeligere svar i dag på hvordan man vil begrense bankkrisen, som vi nå ser rulle nærmere Norge. 




Jeg sa heller ikke at Høyre nå varsler store kutt i statsbudsjettet. Jeg understreket tvert imot at det er vanskelig i dagens situasjon å si akkurat hvor krittstreken går i forhold til oljepengebruk. Det vil vi faktisk måtte trenge noen dager for å se på konsekvensene av. Det kritikken vår dreier seg om, er at den underliggende utgiftsveksten i budsjettet er for sterk, at man øker de offentlige utgiftene for sterkt, finansiert med skatteskjerpelser for næringslivet. Finansministerens svar til småbedriftene langs kysten vår, til de små og mellomstore bedriftene, til verdiskaperne og til arbeidsfolkene er at de skal få større byrder. I alle land rundt oss diskuterer man nå hvordan man skal bedre rammebetingelsene for bedriftene, men svaret fra Kristin Halvorsen er økt skatt. Jeg holdt på å si at nesten uansett hva man spør finansministeren om, så er svaret økt skatt. Men nå har vi fått dokumentert at det ikke blir mer velferd av økt skatt, og det blir heller ikke tryggere arbeidsplasser i små og mellomstore bedrifter, hvis finansministeren skal fortsette å øke skattene. 




 Når vi skal møte folket til valg neste år, kommer vår regjering til å bli målt i forhold til én ting, og det er om vi driver politikken i samme retning som vi sa før valget. 




Da får jeg bare snakke for meg selv, for jeg brenner dypest sett for to ting. Det ene er å ta vare på klimaet på kloden for mine barn og barnebarn, hvis jeg er så heldig å få noen, slik at vi som sitter her, ikke går inn i historien som den generasjonen som ødela vårt eget og våre barns livsgrunnlag på samme måte som virus gjør. Det andre er mer rettferdig fordeling og full sysselsetting i en tid der forskjellene mellom rike og fattige på kloden øker, fordi jeg er oppvokst i et hjem der jeg lærte av mine foreldre alltid å ta de svakestes parti. Jeg tror at folk ser at vår regjering tar viktige skritt i riktig retning i begge sakene. 




Jernbanen kommer som en kule, fordi vi bygger jernbane med begge hender som aldri før. Det må vi, fordi det å reise kollektivt i stedet for å bruke bil er noe av det viktigste folk selv kan gjøre for å bremse klimaendringene og bedre lokalmiljøet. Derfor dobler vi satsingen på kollektivtransport i storbyene, samtidig som vi jobber for å få gods vekk fra veiene. Det vet vi er viktig også for trafikksikkerheten, når det i hver femte dødsulykke i veitrafikken er godsbiler involvert. 




For dem som likevel må bruke bil, fortsetter vi omleggingene av engangsavgiften, så det skal lønne seg for folk å velge miljøvennlig når de kjøper seg en ny bil. Fordi det tar 20 år å skifte ut bilparken, må folk kjøpe miljøvennlige biler nå. Til dere på Bygdøy: Store, bensinslukende biler er altså ut. 




Vi satser stort på klimaforskning, energisparing og fornybar energi, fordi det er nødvendig i en miljøvennlig energiframtid. Der gasskraft kommer til å være viktig for mange land i verden, sørger vi for å bringe fram den teknologien for rensing av gasskraftverk som verdens internasjonale miljøer mener er nødvendig. Vi styrker arbeidet for miljø og klima i Norge, og vi gjør det vi kan for å stoppe ødeleggelsen av naturmangfoldet. 




Men det jeg tror man legger mest merke til rundt omkring i verden, er at vi faktisk når målet om at 1 pst. av inntektene til landet vårt skal gå til bistand. Det er et symbolsk mål, men samtidig er det et mål som har reell betyning både for de fattige i verden, for utjevning, og for internasjonal solidaritet, samtidig som det bidrar til raskt å løse det som er en av de største utfordringene for klimaet, nemlig raseringen av regnskogen. Det å øke bistanden med 3,9 milliarder kr er et formidabelt løft. Det er noe som kommer til å merkes internasjonalt. 




I Norge minsker vi forskjellene i all vår politikk. Skal vi minske forskjellene mellom folk, må vi ikke bare sørge for en rettferdig inntektsfordeling der folk med høye inntekter betaler mer i skatt enn dem med lave inntekter. Skal vi gjøre noe med de forskjellene som er bygd opp her i landet, må vi faktisk skattlegge arv, og vi må skattlegge dem som har mye formue, hardere enn i dag. Derfor øker vi formuesbeskatningen for de aller rikeste med de største næringseiendommene, og vi øker arveavgiften for de 5 pst. rikeste. Så bruker vi det til å gi arveavgiftslette til alle de andre. 




I tillegg bruker vi handlingsrommet til å satse på velferd i kommunene, på skolene og eldreomsorgen, og til videre satsing på Kulturløftet. Vi er opptatt av å gjøre noe med forskjellene i alt vi gjør. Derfor lager vi et lærerbudsjett der vi satser på rekruttering av lærere, etterutdanning av lærere, og satser på tidlig innsats i skolen, slik at ungene lærer mer og mestrer skolen slik den er. 




Vi utvider bostøtten og sørger for at den omfatter 50 000 flere mennesker. 100 000-150 000 får nå en rettighetsfestet inntektssikring for å dekke høye boutgifter. Vi løfter de laveste trygdene, vi løfter de veiledende sosialhjelpssatsene, og vi sørger for at flere av dem som har behov for hjelp fra rusomsorg og fri rettshjelp, får det. Her ligger forskjellen mellom oss og høyresiden. Høyresiden brukte handlingsrommet sitt på skattelette. Vi bruker det på å styrke fellesskap og rettferdig fordeling. 




Jeg tror at folk vil se at vi går i den retningen vi sa før valget. 




 Det er vanskelig å spå, særlig om framtiden, heter det i ordtaket. Det vil mange kunne underskrive på, med de siste dagers og ukers dramatiske hendelser in mente. Da Regjeringen la fram revidert nasjonalbudsjett før sommeren, var også utsiktene ganske annerledes enn det som ble presentert av finansministeren her før i dag. Etter det har finansmarkedene verden over blitt rystet i sine grunnvoller. Lånerenten har skutt i været, og enorme børsverdier er forduftet. Sentralbankene verden over har gått inn med krisetiltak, og banker nasjonaliseres over en lav sko. Det var ganske sterkt å sitte foran tv-en i går og høre hva den islandske statsministeren meddelte sitt eget folk. 




Denne finansuroen smitter jo også over på realøkonomien: mindre trygge arbeidsplasser og færre investeringer i næringslivet. Ingen er heller lenger i tvil om at virkningene også vil komme her hjemme. Det handler om at banker ikke lenger låner ut penger til fornuftige næringslivsinvesteringer, og at sparebanker faktisk ikke får lånt penger til en rimelig fornuftig pris. Det vil etter hvert få konsekvenser, konsekvenser som finansminister så vel som regjering og storting må ta inn over seg. De som trodde at veien til framgang gikk gjennom å overlate markedene til seg selv, og som stolte blindt på at det ville sørge for de beste løsningene, har måttet ta et oppgjør med egen virkelighetsoppfatning. Vi trenger offentlige, bestemte rammer som tar mer hensyn til den svake part framfor sterke kapitalinstitusjoner. Kapitalinstitusjonene - har vi sett - har ikke først og fremst øye for interessene til minstepensjonisten, til studenten eller til det unge paret som akkurat har etablert seg i egen bolig og venter sitt første i barn. 




Kanskje kan en annen lærdom også trekkes av det som har skjedd. Pengeverdier er viktige verdier, men de er jammen flyktige i sin karakter. Fokus på andre og mer stabile verdier, verdier som er uavhengige av daglige børssvingninger, kan også bli en effekt av de rystelser som vi nå har sett. 




Dette er det siste budsjettet som fremmes i denne stortingsperioden, og på mange måter siste kapitel i Soria Moria. Fra Kristelig Folkepartis side kan vi heller ikke anbefale noen oppfølger til Soria Moria, men vi kan notere noen plussider i budsjettet. Bistanden økes. Finansministeren var litt rask med å trekke de historiske konklusjoner, for også Willoch-regjeringen hadde 1 pst. innenfor sitt budsjett når det gjelder bistand. Spørsmålet er imidlertid om tradisjonell hjelp til verdens fattige nå skal få en konkurrent, ved at de klimaskader som verden er påført, skal betales gjennom bistandsbudsjettet. Det er et stort paradoks. 




Vi ser at det er en samferdselssatsing, som er nødvendig og riktig. Ikke minst vil vi fra Kristelig Folkepartis side arbeide for gode trafikksikkerhetstiltak og en miljøvennlig avgiftsprofil. 




Så har vi fått rentefrie lån, eller la oss si resirkulerte rentefrie lån til skoler og kirkebygg. Det støtter vi selvsagt, men vi skulle ønske at Regjeringen aldri hadde skrinlagt den gode ordningen som Bondevik II-regjeringen presenterte. 




Så til noe som er vanskelig for oss å fordøye. Eldreomsorg ble, så vidt jeg kunne registrere, ikke nevnt med ett ord i finansministerens redegjørelse. Det betyr jo at her har ambisjonene sviktet totalt. Vi har et forlik med Regjeringen. Vi ønsker bedre kvalitet for de eldre, og vi ønsker at demente skal få en bedre omsorg. Dette er en svikt fra Regjeringen som vi ikke kan sitte stille og se på. 




Når det gjelder høyere utdanning, er man tilbake der man var, men det er ingen satsing. Og når det gjelder skolen, er vi mer opptatt av at de timene man faktisk har, blir fylt med læring og kvalitet enn at timetallet skal økes. 




I dagens situasjon er det ingen grunn til skatteskjerpelse for næringslivet. De familieeide bedriftene, ikke minst, trenger alt annet enn en skatteskjerpelse i dagens situasjon. Det er et dårlig signal, ikke minst med tanke på det arbeidsmarkedet som kan utvikle seg. 




Jeg kommer tilbake til andre ting i mitt andre innlegg. Men jeg har lyst til å spørre finansministeren, som stipulerer en arbeidsledighetsvekst på bare 1/4 pst. for neste år, og det kan etter min mening tyde på at man ikke helt har tatt høyde for det som har skjedd de siste dagene: På hvilken måte vil Regjeringen ha en dialog med Stortinget for å møte de utfordringene vi nå ser, fram til vi vedtar et endelig budsjett? 




 For det første må jeg jo si at jeg er veldig enig i det representanten Syversen, på vegne av Kristelig Folkeparti, sier om sin og Kristelig Folkepartis vurdering av finanskrisen og den lærdommen som ligger i den. Og så var det vel antydninger til litt skryt innimellom? Det tar jeg selvfølgelig veldig begjærlig til meg på en dag da det kommer til å ule rundt ørene på oss - med mye annet. 




Jeg har også, må jeg si, blitt mye mer imponert over hva Kristelig Folkeparti klarte å få til når det gjaldt bistand, i forrige regjeringsperiode. Selv om man ikke nådde 1 pst. av BNI da, var det faktisk en opptrapping hele veien. Men når man kommer litt bak dørene, ser man at det faktisk har kostet ganske betydelig når det gjelder politiske prioriteringer. Så det skal Kristelig Folkeparti ha honnør for. Jeg er glad for at de kan glede seg sammen med oss i dag for at vi har nådd 1 pst. av BNI. 




Så til noen av de utfordringene som vi får. Når det gjelder eldreomsorg: Det Stortinget har som målsetting, ligger jo inne i budsjettet, nemlig 1 000 nye sykehjemsplasser eller omsorgsboliger. Jeg er helt enig i det representanten Syversen sier om de utfordringene vi har på demensområdet. Det er én viktig grunn til at kommuneopplegget er bedre enn det vi hadde planlagt, og varslet Stortinget om, fordi vi ser at stadig flere av de eldste eldre er demente. Vi vet at det er krevende både for den offentlige omsorgen og for de pårørende. 




Så til små og mellomstore bedrifter. Det er jo ikke slik at opplegget med hensyn til arveavgift og formuesskatt er dårlig nytt for små og mellomstore bedrifter. Da tror jeg ikke man har fått med seg hva slags satsreduksjoner som ligger. Vi halverer jo satsen på toppen og øker bunnfradragene, så når 90-95 pst. får lavere arveavgift etter dette budsjettet, vil det være gode nyheter for mange små og mellomstore bedrifter, og for generasjonsoppgjøret der. 




Så til slutt: Vi svarer selvsagt på alle spørsmål som måtte komme nå om budsjettet. Hvis det på noe tidspunkt skulle være sånn at vi mener at det er behov for ytterligere tiltak før Stortinget vedtar budsjettet, vil vi selvsagt umiddelbart henvende oss til Stortinget om det. Men jeg mener at dette budsjettet, tross all usikkerhet, treffer godt i forhold til det som er situasjonen nå, og som vi har visst om en stund, også før de siste ukene med dramatisk finansuro. 




 Takk for tilsvaret. 




Jeg har lyst til å komme inn på et viktig spørsmål, som i hvert fall var viktig for regjeringspartiene før de kom i regjering, nemlig fattigdomsbekjempelsen. Fattigdommen skulle fjernes med et pennestrøk. Vi snakket her om reguleringer som var nødvendige. 




Nå skal jeg gi en konkret beskrivelse av hvordan situasjonen er innenfor rusomsorgen, noe jeg betviler at regjeringspartiene egentlig ønsker å høre, men som de burde gjøre noe med. Her har man latt helseforetakene ta styringen i form av et beinhardt anbudsregime. Markedet rår, og det ene tiltaket etter det andre må gi opp, til stor fortvilelse for dem som trenger det. Det sier sitt når Frelsesarmeen ikke lenger er inne på den største helseregionens tilbud til rehabilitering av rusmiddelskadde. Det største paradokset er at mens plasser legges ned og mange års samarbeid avsluttes med et pennestrøk, går ventetiden opp. I Helse Sør-Øst står flere tusen i kø. Ventetiden for akutt behandling er nå tre måneder i snitt, mens det er en ventetid på fem måneder for langtidsbehandling. 




Hvis vi snakker om en satsing for dem som virkelig trenger det, må jeg si at dette er uverdig, og det er et system som har spilt fallitt. Det krever styring - politisk styring, ikke markedsstyring. Jeg håper at Regjeringen ikke lenger vil sitte stille og se på dette, og vi er med så langt vi kan, for å bidra til en helt annen situasjon for dem som virkelig trenger det. Vårt ønske om samarbeid for å løfte dem som trenger det mest, trenger ikke finansministeren å tvile på. 




 Dagens finanskrise er svært alvorlig. Vi veit ikke hva som står framfor oss. Konsekvensene til nå viser allerede at vi står overfor en systemkrise. Vårt land har imidlertid et bedre utgangspunkt enn andre, fordi vi har overskudd på handelsbalansen, overskudd på statsbudsjettet, enorme naturressurser under konsesjonssystemets kontroll og en arbeidsom befolkning - godt utdannet i praktiske og teoretiske fag. 




Dagens internasjonale finanskrise kommer som et resultat av at finanspapirer er blåst opp i verdi - langt høyere enn verdien i realøkonomien. Finansbobla er punktert, tillitskrisen slår inn i finans- og børsmarkedet med enorm rystelse. Fellesskapet gjennom sentralbankene, sikringsfond og skattebetalerne er blant dem som må brukes i arbeidet for å forsøke å gjenopprette tilliten internasjonalt. Dette gjelder uansett blåfarge på andre lands regjeringer - lyseblå eller mørkeblå. Det var sterkt å høre Bush-administrasjonens finansminister, Henry Paulson, tidligere sjef for Goldman Sachs, si på amerikansk fjernsyn siste uka i september: Jeg liker ikke det jeg foreslår, jeg er imot det, men vi har ikke noe valg - skattebetalerne er allerede på kroken! 




Blandingsøkonomi, korrigering av markedskreftene og statlige reguleringer som sikrer en sunn, rettferdig konkurranse, vil igjen komme til heder og verdighet, ikke nødvendigvis fordi flere av dagens ledere i næringsliv og politikk vil, men fordi folk vil kreve det for å få større trygghet. Vi må tørre å utfordre dagens markedsforståelse hos en rekke økonomer som hittil har hatt stor påvirkning på hva som er god samfunnsstyring. Vi må over fra oppblåsing av økonomiske bobler - denne gang finansbobla uten underliggende reelle verdier - til realverdier basert på det som har bygd Norge, nemlig hardt arbeid og beskjedent forbruk som skaper overskudd, som så reinvesteres i ny virksomhet. 




Alle som har trodd på denne lærdommen, og også praktisert den under seinere års jappetid, får nå økt bevågenhet og respekt fra den rød-grønne regjeringa. Vi må arbeide for å unngå at folk må betale for spekulasjoner de ikke sjøl har ansvaret for. Det er viktig at man enes om en felles virkelighetsforståelse, for i neste omgang å foreta en kritisk gjennomgang av rammer og reguleringer for finansinstitusjoner og deres framtidige roller. Vi må i framtida gjennom regelverk sikre en klarere rolledeling mellom ulike typer finansinstitusjoner. Bankvesenet ble opprinnelig nettopp bygd på innskuddsbase, rolledeling og habilitet. Som folkevalgte må vi sikre at dette igjen blir virkelighet, framfor samrøre som har fått utvikle seg i denne sektoren internasjonalt. Som nasjonens fremste folkevalgte må vi nøye gå inn i disse problemstillingene. 




Mange privatpersoner og familier i Norge er i dag urolige for de konsekvensene den internasjonale finanskrisen vil kunne få for deres liv. Unge nyetablerere, personer med nedsatt arbeidsevne - dette er grupper som vi spesielt må gi trygghet gjennom aktiv innsats. 




Det er et beskjedent, ekspansivt budsjett som legges fram i dag. Det øker den offentlig finansierte aktiviteten, folk får større trygghet når privat sektor svekkes - et budsjett som signaliserer vilje til å bygge landet, en klar satsing på opprusting av fellesskapsverdier, velferd, bedre kommunikasjoner, internasjonal solidaritet samt miljøvern. Ungdommens skattestimulans til å spare til egen bolig styrkes. Fiskerfradraget i skattbar inntekt økes kraftig, og ny og økt avskrivingssats på 10 pst. for tekniske installasjoner i bygg innføres. Avgiften på sukkertilsatt drikke økes. Det er bra for helsa til dagens ungdommer når de når voksen alder. 




Rus, psykiatri og kriminalomsorg prioriteres fordi det gjelder våre mest verdig trengende samfunnsborgere, som dermed får en bedre mulighet til en bedre livssituasjon og til å utføre gagns arbeid med sin arbeidsevne, når en gjennom kvalifiseringsprogrammet stimuleres til å bygge videre på det en er god til - jeg understreker: bygge videre på det en er god til - og få sjølrespekt gjennom ordinær arbeidsinnsats, med den arbeidsevne som en har. 




Statsbudsjettet er utformet under sin tid og sine forutsetninger, før den internasjonale finanskrisa ble så kraftig og viste sine dramatiske konsekvenser internasjonalt. Senterpartiet er derfor svært tilfreds med at statsministeren har sagt at dersom forutsetningene for norsk økonomi for kommende års budsjett endres vesentlig - og jeg understreker vesentlig - må de rød-grønne gå gjennom budsjettet for å se på de tiltakene som trengs for å korrigere, gi framtidstro og trygghet for de mennesker som uforskyldt kan komme i en vanskelig situasjon. Senterpartiet, som et jordnært, praktisk parti med mange tillits- og folkevalgte i viktige lederposisjoner rundt om i Norges land, må ta dette ansvaret, basert på en klar framtidstenkning hvor modernisering av kommunikasjoner og satsing på økt produksjon og foredling av fornybar energi står sentralt. 




Senterpartiets slagord, «vekst er ikke å forbruke mer, men å forvalte bedre», blir en god rettesnor framover. 




 Det er ikke tvil om at vi ved framleggelsen av dette statsbudsjettet - jeg tror det gjelder både rundt regjeringsbordet, i posisjon og i opposisjon - føler større usikkerhet med hensyn til situasjonen enn det en kanskje noen gang har gjort ved framleggelsen av et statsbudsjett. Det vil kanskje overraske noen, men det gjør at jeg appellerer til at tiden ikke er inne for å være veldig skråsikre om hva som er rett å gjøre i denne situasjonen. Det gjelder Regjeringen, og det gjelder nok oss i opposisjonen også. Det er ikke tid for å dyrke skyttergraver, det er tid for å finne gode løsninger for landet og være klar til å snu seg rundt hvis situasjonen krever det, fordi det er så stor usikkerhet. Usikkerheten er så stor fordi ingen av oss vet hvor langt og hvor dypt inn i realøkonomien denne krisen kommer til å gå. 




Jeg tror kanskje at det helt på slutten av denne runden kan være på sin plass å oppfordre til at dette bør bli en litt annerledes budsjetthøst enn det vi har hatt de siste årene, fordi det kan være behov for å finne løsninger, samlende løsninger, forklare smertefulle grep i økonomien, osv., på tvers av partigrensene etter hvert som vi får mer innsikt når ukene og månedene går og Stortinget skal vedta et budsjett oppunder jul. Det er iallfall min oppfordring fra Venstres side at vi er klare til å se litt på tvers av tradisjonelle grenser for å finne de gode løsningene når vi måtte bli sikrere på hva som er rett å gjøre. Jeg håper at det er en utfordring som også regjeringspartiene tar. 




Jeg er klar over at det er et valg til neste år, og at det er viktig å dyrke avstander og skillelinjer, og jeg tror ikke vi skal ha problemer med å klare det. Men det er også tid for å ta de nødvendige fellesløft hvis det kreves. 




Det gjør at jeg vil, i noe forsiktige ordelag, gi uttrykk for at jeg kan føle noe uro for om det gjøres det som kan gjøres i dette budsjettet, for å gi de nødvendige bidrag til at renten kan gå nedover. Jeg tror det viktigste bidraget i denne situasjonen er å gjøre hva vi kan for at rentetoppen er nådd, og at sentralbanksjefen med størst mulig trygghet kan begynne å skru renten nedover ved første korsvei. Budsjettet er svakt ekspansivt. Det kan være det rette, men det kan også være at det er noe i overkant. Jeg vil ikke være skråsikker på det, men jeg vil iallfall ha plantet den usikkerheten med hensyn til om det burde ha vært holdt igjen en håndfull milliarder til å bruke utover høsten og vinteren etter hvert som vi begynner å få mer oversikt over denne situasjonen. 




Det er ingen tvil om at det brukes mye penger i dette budsjettet. Jeg har sett på statsrådene i innerste ring at de prøver å skjule gode smil. De har vunnet mange budsjettkamper, det er ingen tvil om det. Jeg har også vært med på det, og vet at det er grunn til å glede seg over slike seire også. Det er selvsagt slik at mange vil ha mer, og noen er mer vinnere enn andre. Så jeg vil være helt tydelig på at det her er mye penger til mange gode formål som har støtte, og jeg skal ikke bruke veldig mye tid på det. 




Hvis jeg skal være så frekk å trekke fram én som tross alt har imponert meg litt, må det være statsråd Solheim, som bestyrer to departementer og er seierherre på begge departementsområdene. Hva er det den mannen har på finansministeren? (Munterhet i salen) 




Så til de to områdene som er viktige for Venstre, og hvor jeg har lyst til å påpeke at vi gjerne skulle ha sett noen andre grep. Da er vi altså over på der hvor vi kan være noe uenige. Det ene er: I en usikker situasjon er det sikreste vi kan gjøre, å sikre oss at jobber beholdes, og at nye jobber og gjerne nye bedrifter skapes. Og jeg må si at jeg ikke synes forslaget til statsbudsjett sender de rette signalene til dem som sliter med å holde de bedriftsansatte i jobbene sine, og som jobber med å lage nye bedrifter. Jeg forstår at det er mye god symbolikk i å piske de rikeste i Norge, og jeg synes ikke synd på så veldig mange av dem, men jeg er veldig opptatt av at vi skal ha noen rike mennesker som har råd til å eie noen produksjonsmidler og bedrifter og investere i noen nye bedrifter i dette landet. Og da er jeg så å si villig til å se forbi det jeg ikke liker, og si at jeg trenger dem, Norge trenger dem. Det å piske 10 pst. eller mindre med 90 pst., som finansministeren gjorde rett som det var i sitt innlegg, misliker jeg sterkt av hensyn til framtidens bedrifter og det private eierskap. Utenlandsk privat eierskap og statlig eierskap har gode forhold i Norge, men vi gjør altså noe negativt for de norske private eiere. Dette er Senterpartiet også med på. 




Klimaforliket leverer på alle områder, kanskje med ett unntak, og det er rammevilkår for fornybar sektor. Det skal jeg gjerne få lov til å komme tilbake til. 




 Jeg setter stor pris på den tonen som representanten Sponheim tar, for det er ikke tvil om at det er urolige tider med mye usikkerhet. De store linjene - det store bildet - i forhold til dette budsjettet har vi jo visst om i et års tid. Vi som må jobbe med dette hver dag, har jo visst at det var finansuro. Vi har ikke visst hvor dramatisk det kunne bli de siste ukene, men vi har hele veien visst at vi nå skulle lande denne høykonjunkturen på en slik måte at vi kom best mulig gjennom den. Da er det en balanse mellom arbeidsplasser og arbeidsløshet, det å passe på at den er lav inn i en tid med lavere vekst, samtidig som budsjettet skal legge til rette for lavere rente i en situasjon hvor pengemarkedsrenten drar rentenivået opp. Og dette er resultat av vår avveining av hvor den balansen må ligge. Det er fordi man ser at familier som har tatt opp store boliglån, som har strukket strikken langt, som har måttet etablere seg for første gang på det tidspunktet hvor boligmarkedet var på toppen, nå er bekymret og urolig. Den virkelig store utfordringen de kan få, er hvis en i familien har mistet jobben mens de har planlagt for to inntekter. Da er deres økonomiske situasjon helt annerledes. Og den balansegangen må vi derfor klare å treffe. 




Så i forhold til småbedriftene: Det er jo ikke slik at vi øker skattetrykket. Vi holder oss på nivået fra 2004. Men det er riktig, som Lars Sponheim sier, at vi foreslår at de som har aller mest i Norge, skal bidra mer. Og det er dessverre slik at når det gjelder arveavgiften, så er en viktig grunn til at den mangler legitimitet eller forståelse blant det norske folk, at folk ser at de absolutt rikeste har kunnet planlegge seg rundt arveavgift og ikke har betalt. Nå tetter vi de hullene, samtidig som vi tar hensyn til de små familebedriftene. 




 La meg først få gi uttrykk for at jeg forstår denne vanskelige avveiningen som er knyttet til arbeidsledighet, og jeg er helt sikker på at er det noe Regjeringen er veldig redd for før valget neste høst, er det en stigende - eller kanskje sterkt stigende - arbeidsledighet. Det er derfor det er så viktig å prøve å treffe rett akkurat nå. Er ekspansiviteten for stor, vil det fort gi et driv i økonomien i en tid hvor arbeidsledigheten ennå ikke er der - selv om skyene er ganske tunge rundt - og da vil det fort kunne bli en høyere arbeidsledighet enn det ellers måtte være. Det er derfor det etter mitt skjønn er viktig å gå veldig forsiktig ut nå, og så heller være klar enten gjennom høsten eller utover våren, og ikke minst i revidert nasjonalbudsjett, hvor en forhåpentligvis har en bedre oversikt over situasjonen. 




La meg likevel få gi uttrykk for at når det gjelder formuesskatt og skatteomleggingen, som i tallstørrelser ikke er veldig stor, sender vi et veldig målrettet signal til dem som tar på seg oppgaven med å være private eiere i Norge, og som vil komme enda dårligere ut i konkurransen med utenlandske kapitalister som eier i Norge, og selvsagt med staten som eier. Etter mitt skjønn burde vi stimulere flere til å ville eie norske arbeidsplasser og til å satse på norske arbeidsplasser og bedrifter framover, fordi det alltid i en nedgangskonjunktur, som vi ser ut til å gå inn i nå, også vil være et oppbrudd i økonomien når de nye jobbene og de nye bedriftene skal lages. 




La meg likevel få avslutte med å sende en oppfordring. Noe griper meg av og til mer enn de hjemlige forhold, og det var å høre statsministeren for vårt broderfolk i vest i går i krisemøte i Alltinget nærmest si at landet kan gå konkurs. Det er jo slik at blod er tykkere enn vann. Og jeg tror det gjorde noe med oss alle. Så jeg vil avslutte med en oppfordring til finansministeren og statsministeren om å ha tett kontakt med vårt broderfolk og med sine kollegaer i vest og se hva vi kan bidra med av kunnskap og innsikt, og kanskje muskler, for å sørge for at de kommer seg gjennom dette. Av og til så trenger naboer gode naboer. 




 Presidenten vil foreslå at finansministerens redegjørelse om Regjeringens forslag til statsbudsjett og nasjonalbudsjett for 2009 blir lagt ut til behandling i et senere møte. 










Det anses vedtatt. 





                    
                    
                    

