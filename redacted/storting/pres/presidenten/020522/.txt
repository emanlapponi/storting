 Den innkalte vararepresentant for
Rogaland fylke, Inger Lise 

Aarrestad,

 har
tatt sete.

Valg av settepresident

 Presidenten vil foreslå at
det velges en settepresident for Stortingets møte
i dag – og anser det som vedtatt.

Presidenten ber om forslag på settepresident.

 Jeg tillater meg å foreslå Elisabeth
Røbekk Nørve.

 Elisabeth Røbekk Nørve
er foreslått som settepresident. – Andre
forslag foreligger ikke, og Elisabeth Røbekk
Nørve anses enstemmig valgt som settepresident for dagens
møte.

Representanten Jens Stoltenberg vil
fremsette et privat forslag.

 På vegne av Kristin Halvorsen
og meg selv vil jeg fremsette et forslag om
tiltak for å oppnå større åpenhet
og bevissthet om lederlønninger.

 Forslaget vil bli behandlet på reglementsmessig
måte.





                    
                    
                    

 Stortinget mottok torsdag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsminister Kjell Magne
Bondevik

statsråd Torild Skogsholm

De annonserte regjeringsmedlemmer er til stede,
og vi er klar til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. –

Vi starter da med første
hovedspørsmål, fra representanten Jens Stoltenberg.

 Jeg har et spørsmål til statsministeren.

Kristelig Folkeparti, Høyre
og Fremskrittspartiet har sikret flertall
for en lovendring som gjør det mulig med
en kraftig oppjustering av festeavgiftene. Det berører
flere hundre tusen mennesker som i dag bor i bolig på festet
tomt. Resultatet av lovendringen som de borgerlige partiene
har sikret flertall for, innebærer økte
bokostnader for svært mange mennesker. Jeg er redd vi bare
har sett starten med de eksemplene vi nå har fått
fram i mediene, for vi må regne med at langt flere festeavgifter
kommer til å bli oppjustert etter hvert som kontraktene åpner
for justeringer og gamle kontrakter løper ut.

Vi har sett konsekvensene. I Røyken
har et eldre pensjonistektepar
blitt avkrevd 23 000 kr i økte
avgifter pr. år, og i Strømmen utenfor Oslo
har et borettslag blitt avkrevd 20 mill. kr
ekstra, eller 200 000–300 000 kr
ekstra for å overta leilighetene. Det innebærer
kraftig økte bokostnader. Spørsmålet
er om statsministeren mener at dette er rimelig.

 Tomtefesteloven er en lov av 1996, som for øvrig
trådte i kraft fra nyttår, etter forslag
fra Stoltenberg-regjeringen. Jeg er klar over at Arbeiderpartiet
stemte mot en del av forslagene i loven.

Denne loven tar sikte på å balansere
hensynet til de som fester tomt, og de som er bortfester av tomt.
Dette gjelder festekontrakter fra før 1983, som altså nå snart
vil være 20 år gamle. For mange av disse
festekontraktene er det bestemmelser som gjør at en regulering
av avgiften bare vil være i samsvar
med alminnelig prisstigning og ikke
noe mer enn det. Der hvor det blir snakk om større reguleringer,
er i tilfeller hvor de har en tomteverdiklausul. Der er det ifølge
loven adgang til å regulere avgiften opp til maksimum 9 000 kr
pr. mål dersom det er markedsverdien på tomter
i vedkommende område. I mange tilfeller vil den være
mindre og ikke gi grunnlag for en så stor økning.

Loven skal evalueres senest i 2004. Regjeringen
er for sin del åpen for å kunne gjøre
det tidligere dersom det viser seg at det blir urimelig og utilsiktet
store utslag.

Jeg vil også gjøre
oppmerksom på at den saken som har versert i mediene – så vidt
jeg husker på Strømmen – om mulige krav
om kjøp av tomter som boligene står på, har
ingen ting med loven av 1996 å gjøre. Problemstillingen
hadde vært nøyaktig den samme
med den gamle loven, så her er det sauset sammen en del
ting som ikke har noe med hverandre å gjøre.

 Jeg kan ikke se at statsministeren
overhodet var i nærheten av å svare på mitt
spørsmål. Det jeg stilte spørsmål
om, var hvorvidt han mente det var rimelig at et eldre
pensjonistektepar
som i et langt liv har bodd i en bolig på en festet tomt,
skal få 23 000 kr i økte
bokostnader på et år. Det er et direkte resultat
av loven, som legger markedsverdi til grunn som utgangspunkt, og
som gir grunneier vesentlig større muligheter til å oppjustere
festeavgiftene.

Jeg gjentar spørsmålet: Mener
statsministeren at 23 000 kr i økte
avgifter er rimelig for et eldre pensjonistektepar?

 Dette må i tilfelle være
en tomt på opp mot 3 mål hvis økningen
er på 23 000 kr. En har som sagt bare
adgang til maks å kunne øke med opptil 9 000
kr pr. mål, så det må i tilfelle være en
betydelig stor tomt. Jeg kan ikke gå inn i enkelttilfeller
her og nå ta stilling til det.

Vi har sagt oss villig til å se på virkningene
av loven, om nødvendig også tidligere
enn i 2004, som er fastsatt som evalueringstidspunkt. De reguleringsmekanismene som
er fastlagt i loven, er et forsøk på å balansere
hensynene til de som fester tomt, og de som bortfester tomt, med
en makspris på 9 000 kr pr. mål der en
har en tomteverdiklausul. I forbindelse med alle andre
kontrakter der en ikke har det, har en ikke
adgang til slike reguleringer.

Dette tilfellet kan virke sterkt og urimelig,
men jeg kan ikke drive saksbehandling av enkeltsaker over
Stortingets talerstol. Det tror jeg den forrige statsminister fullt
ut er enig i.

Jeg var absolutt i nærheten av å svare
på spørsmålet, det var meget nær.

 Presidenten skal ikke påta
seg å drive avstandsbedømmelse i denne sammenheng.

Det blir oppfølgingsspørsmål – Knut
Storberget.

 Jeg beklager at Regjeringa er så passiv
i forhold til akkurat denne utfordringen. Det å henvise
til evalueringen innen 2004 løser jo faktisk
ingen problemer for dem som i dag både
har fått flyttevarsel, har fått varsel om at tomteleien
stiger med flere tusen prosent, og som også faktisk
er brakt inn i et dilemma ved at man nå må gå i retten
med sine kontrakter.

Jeg hadde forventet at Regjeringa faktisk nå bidrog
til å løse problemene for de mange som
kommer opp i slike saker, og i det minste gjorde som Aftenposten
skriver på dagens lederplass, ile noe langsomt, og kanskje også prøvde å skape noen
avbøtende tiltak.

Ser ikke statsministeren nå for
seg muligheten av å ile langsomt, dvs. i det minste
skape overgangsordninger, som man helt sikkert ville kunne få flertall
for i denne sal?

 Jo, jeg er enig i at det er grunn til å ile
langsomt.

Når det gjelder den grunnen som det
offentlige rår over, bl.a. Statskog og Opplysningsvesenets
Fond, er det sendt ut retningslinjer om at en skal ha overgangsordninger
som gjør at en absolutt iler langsomt. Og svært
mange av dem som har festet tomt, har det som kjent på offentlig
eid grunn gjennom enten Statskog eller Opplysningsvesenets
Fond. Så det har Regjeringen tatt følgene av.

Når det gjelder øvrig grunn,
privat grunn, sendte Stoltenberg-regjeringen selv ut et
høringsbrev i august 2001 med en del forslag til endringer
i tomtefesteloven. Jeg synes det er rimelig at vi nå bearbeider
de høringssvarene som Stoltenberg-regjeringen selv bad
om. Det skal vi gjøre, og på det grunnlaget skal
vi se om vi også finner behov for å gjøre
noe raskere enn opprinnelig forutsatt, i 2004. Men jeg synes også dette
krever en ordentlig saksbehandling ut fra det høringsbrevet
Stoltenberg-regjeringen selv sendte ut. Det ville være
urimelig ikke å behandle det på en skikkelig
måte.

 Inga Marte Thorkildsen – til
oppfølgingsspørsmål.

 Hvilken regjering som i bunn og grunn har ansvar
for dette, er for SV revnende likegyldig. Det som interesserer oss
svært mye, er at det er mange som nå har opplevd
en dramatisk økning i en avgift, noe som faktisk kan føre
til at noen må flytte fra gård og grunn.

Jeg lurer på om det virkelig er rimelig å ta
utgangspunkt i at man skal balansere
hensynene, om det egentlig er mulig, når det f.eks. er
slik at en del av de som har festekontrakt, faktisk har betalt ned
hva tomta er verdt, og i tillegg har investert i infrastruktur i
tomta, noe som gjør at det blir enda mer urimelig
når de da får en sterk økning i festeavgiften,
som i ytterste konsekvens altså kan føre
til at de som har minst penger, er nødt til å flytte.

 Jeg er enig i at hvis noen tvinges
til å flytte fra gård og grunn på grunn av
oppjustering av festeavgiften, så er det et utslag ingen av
oss vil akseptere. Derfor er vi villig til å se på utslag av
denne loven.

Som sagt: Når det gjelder offentlig
grunn, har Regjeringen selv lagt opp til at en skal ha en overgangsordning,
ile langsomt, slik at slike tilfeller ikke oppstår.

Hvis det oppstår i privatrettslige
tilfeller eller på privat grunn, er det klart
at de som fester tomt, ikke uten videre skal godta de
avgiftsøkningene de måtte bli pålagt. De
har interesseorganisasjoner de kan benytte seg av, de har i verste
fall advokater de kan benytte seg av, og Regjeringen er villig til å se
på utslagene hvis de blir helt urimelige.

Men på den annen side må vi
nok innrømme noen hver av oss som har vært
borti dette, at en del av de festeavgiftene som var tidligere, var
helt symbolske, og kanskje for noen egentlig urimelig
lave. Det var festeavgifter nede i 200–300 kr
i året, og det var også urimelig overfor dem
som bortfester. Nå har man forsøkt å finne
en bedre balanse mellom
dette. Men blir det ubalanse i noen retning, er Regjeringen
villig til å se på det på nytt.

 Vi går til neste hovedspørsmål.

 Jeg har et spørsmål til statsministeren,
fordi Bondevik-regjeringen ved Forsvarsdepartementet har besluttet øyeblikkelig å stanse
erverv av en del materiell fra Israel og også fryse
eksisterende kontrakter. Dette innebærer at det ikke
skal mottas materiell på allerede inngåtte kontrakter
med Forsvaret, at det ikke skal mottas materiell med vesentlig
innhold av israelske underleveranser, at det ikke skal
inngås nye kontrakter, at det ikke skal gjennomføres
materiellrelaterte møter, at israelsk personell ikke
skal delta i aktivitet knyttet til service, oppfølging,
reparasjon e.l. av materiell anskaffet tidligere fra Israel, og
at det ikke skal sendes forespørsel.

Dette nører i realiteten opp under
antisemittiske holdninger overfor Israel, og er en fiendtligsinnet
holdning. Hvordan kan statsminister Bondevik være
bekjent av å opptre slik – fiendtlig – overfor
Israel?

 For det første opptrer ikke
denne regjering fiendtlig overfor Israel. Vi har tvert imot av mange
blitt kritisert for at vi burde vært skarpere i kritikken
av Israel i den aktuelle konflikten i Midtøsten.

Selv har jeg klart tatt avstand fra å bruke
boikott av eventuelle varekjøp fra Israel som noe virkemiddel
i den aktuelle situasjonen, slik enkelte andre har slått
til lyd for.

Jeg er glad for at spørsmålet
er stilt, for det gir meg anledning til også fra
Stortingets talerstol å slå fast at norske
myndigheter ikke har innført boikott av varer
fra Israel, heller ikke på forsvarssektoren,
og har heller ikke som intensjon å gjøre
det.

Når det gjelder kjøp og salg
av forsvarsmateriell, eksisterer det som kjent en del regler. Når
det gjelder eksport, selger ikke Norge
våpen til land som er i krig, hvor krig truer, eller
hvor det er borgerkrig. På den bakgrunn vil kjøp
av forsvarsmateriell fra Israel som eventuelt måtte
utløse norske gjenkjøpsforpliktelser, ikke
kunne være aktuelt, for det ville være
i strid med norske regler for våpeneksport. Det
vil i tilfelle gjelde kontrakter over 75 mill. kr, hvor slike gjenkjøpsforpliktelser
normalt slår inn.

Når det gjelder våpenkjøp – og
i dette tilfellet fra Israel – vurderes det løpende både
ut fra våre behov og ut fra den til enhver tid
rådende situasjon i leverandørlandet. Det
eksisterer ingen generelle retningslinjer for anskaffelse av forsvarsmateriell
fra land som er i krig. Det eksisterer imidlertid særskilte
retningslinjer vedrørende anskaffelse av forsvarsmateriell
fra Israel, som sist ble presisert 14. januar 1998.
Disse betyr at eventuelle våpenkjøp fra Israel
skal forelegges Forsvarsdepartementet og godkjennes av forsvarsministeren.
De retningslinjer som representanten Hagen nå viste til,
oppstod på bakgrunn av at det hadde skjedd en klarering
av slikt kjøp uten at en hadde fulgt instruksen om at det
skulle forelegges den politiske ledelse. Derfor skjedde det en innskjerping
og en såkalt frys, for at man skulle ha en gjennomgang
av hva som måtte ligge av mulige kontrakter. Men det er
ingen boikott.

 Da lurer jeg på hva i all verden statsministerens
definisjon av boikott er når det gjelder forsvarsanskaffelser.
Det er ingen regler – meg bekjent er det ingen lovhjemmel
for regler når det gjelder anskaffelser. Det er retningslinjer
og stortingsvedtak for eksport av norsk forsvarsmateriell,
men ikke den andre veien. Det er bare
regler for Israel. Ingen andre av verdens land er det noen
regler for. Det er i seg selv en fiendtligsinnet handling å plukke
ut akkurat landet Israel. Og når man fryser, bl.a. ved
at det ikke skal gjennomføres materiellrelaterte
møter – man skal ikke møtes,
man skal ikke snakke sammen – når man ikke
skal ta imot materiell fra eksisterende kontrakter, når
man ikke skal tillate israelsk personell å delta
med service på allerede kjøpt materiell, er dette
i sum en boikott når det gjelder forsvarsmateriell som ikke noen
gang har vært gjennomført i forhold til noe annet
land.

Jeg har lyst til å gi statsministeren
en sjanse: Vil statsministeren sørge for at dette direktivet,
som er vedtatt av Forsvarsdepartementet fordi det var litt skriverier
i Dagbladet, øyeblikkelig oppheves, trekkes tilbake, og
at statsministeren igjen, med sin regjering, inntar en mer vennligsinnet
holdning overfor Israel?

 Denne regjeringen har en vennligsinnet holdning
til Israel, og den står vi for. Men vi forbeholder oss også retten
til å kritisere venner dersom det er behov for det. Mine
beste venner gir meg av og til et korrektiv. Jeg setter
mye mer pris på slike venner enn venner som sier
seg enig i alt jeg sier og gjør. De beste
vennene er de som også er modige nok til å gi
korrektiv. Slike Israel-venner er vi. Vi forbeholder oss retten
til å si fra dersom vi mener at Israel f.eks.
driver overdrevne gjengjeldelsesaksjoner, på den samme måten
som vi kritiserer palestinerne
for ikke å ha gjort nok for å stanse
grufulle terrorhandlinger, som vi også har fått
eksempler på de aller siste dagene.
Så Norges holdning til Midtøsten
og Israel er det ingen grunn for Carl I. Hagen til å så noen
som helst tvil om.

Når det gjelder retningslinjer, eksisterer
det slike for eksport, og dersom kjøp av forsvarsmateriell
fra Israel utløser et gjenkjøpskrav, kan vi ikke
kjøpe av hensyn til eksportreglene. Når det gjelder
import, er det retningslinjer om at det skal gjennomgås
av politisk ledelse. Derfor er det foretatt en frys – for å få en
gjennomgang. Vi skal sørge for at de vanlige rutinene gjelder.
Det skal ikke være noen boikott. Det
skal statsministeren sørge for.

 Det blir oppfølgingsspørsmål – Morten Høglund.

 Av statsministerens siste svar til representanten
Hagen kan jeg ikke se at han svarte på spørsmålet
om hvorvidt man ville trekke tilbake disse forskriftene hvoretter
det bl.a. ikke er anledning til å ha møter
med israelske kolleger. Dette er relativt dramatisk, og det går
langt utover det som handler om gjenkjøp, eksport
og import av forsvarsmateriell. Det handler om samkvem og kontakter.
Det handler om oppfølging av servicekontrakter, service
på materiell fra allerede inngåtte kontrakter.

Dette er noe som blir lagt merke til, ikke
minst i Israel, men også i USA, og signalene
vi sender, kan være ganske urovekkende.
Vi er tidligere kjent med at Norge har hatt og har handelsboikott
mot regimer som Burma, og at vi tidligere har hatt det mot apartheidregimet
i Sør- Afrika, noe som var godt begrunnet og
naturlig. Og det er ikke unaturlig at man trekker paralleller
til den type boikott, selv om vi selvsagt ser at dette
er mye mer begrenset.

 Som jeg har klargjort i min 17. mai-tale,
og som jeg har sagt nå to eller tre ganger fra
Stortingets talerstol, er det ikke aktuelt for Regjeringen å innføre noen
boikott mot Israel, ei heller når det gjelder forsvarsmateriell.
Bakgrunnen for dette skrivet som representantene Hagen og Høglund
har referert til, var en episode hvor gjeldende retningslinjer fra
1998 om at kjøp av materiell fra Israel skulle klareres politisk
av Forsvarsdepartementet, ikke ble fulgt. Det gav behov
for en gjennomgang av hele situasjonen med hensyn til
hva som er på gang av mulige kjøp. Dette skal til
Forsvarsdepartementets politiske ledelse for klarering. Derfor dette
såkalte frysskrivet.

Forsvarsministeren vil selv sørge
for – og statsministeren skal gjerne påse – at
en kommer tilbake til normale rutiner når en nå har
fått gjennomgått denne situasjonen, som var ekstraordinær
og som krevde en belysning. Når den er gjennomført,
blir det normale forhold.

 Vi går videre til neste
hovedspørsmål.

 Jeg vil gjerne stille statsministeren et spørsmål.

SV la i går fram en rapport om Forskjells-Norge,
som bruker offentlig statistikk, samler offentlig statistikk, og som
kan konkludere med at forskjellene i Norge øker. Det
er særlig fordi den aller rikeste tidelen, eller
5 pst. av det norske folk, virkelig drar fra det store
flertallet, først og fremst fordi de har store inntekter
fra kapital og aksjeutbytte, som er meget lavt beskattet.

Jeg lurer på om statsministeren er
enig med SV i at det er et bedre samfunn hvis man har
små forskjeller mellom folk. All samfunnsforskning
viser at det slår ut både i forhold
til helse, i forhold til folk flests muligheter til å ta utdanning
og i forhold til kriminalitet hvis man klarer å holde et
samfunn med små forskjeller mellom folk.

Er statsministeren enig i det?

 Statsministeren er enig i at vi har for store
forskjeller i vårt samfunn, og at det er ønskelig å utjevne
dem. Det var bakgrunnen for at jeg under sentrumsregjeringen sørget
for at vi fikk utarbeidet en stortingsmelding som gav et analysegrunnlag
for hvordan forskjellene i Norge har utviklet seg, og foreslo
tiltak for å rette opp det.

I forlengelsen av dette arbeidet har Samarbeidsregjeringen
spesielt fokusert på hvordan vi skal hjelpe folk
ut av fattigdom, for det viktigste i arbeidet
for utjamning må jo være å hjelpe
dem som er fattige, til å komme ut av fattigdommen. For å illustrere
det: Det hjelper ikke de fattige om Kjell Inge
Røkke har en million mer eller mindre
i inntekt. Det eneste som kan hjelpe de fattige, er at de selv får
midler til å komme seg ut av fattigdommen. Derfor synes
jeg at også SV skulle være
mye mer opptatt av den siden ved Forskjells-Norge. Der må jeg
si at jeg er skuffet over den rapporten SV la fram i går.
Det er stort sett gamle nyheter, beskrivelser fra statistikk
osv. om forskjeller i samfunnet, men det er få eller lite
av konkrete tiltak for å hjelpe mennesker ut av fattigdom.

Samarbeidsregjeringen la fram forslag til slike
tiltak på 250 mill. kr mer enn det Stoltenberg-regjeringen
foreslo i fjor høst, og vi akter å følge
opp til høsten med nye forslag til tiltak og en egen handlingsplan
for kampen mot fattigdom i Norge. Jeg synes vi skal bli mer konkrete når
det gjelder dette, og først og fremst fokusere på hvordan
vi skal løfte opp dem som har det vanskelig
i vårt samfunn, og hjelpe dem til å få en
bedre livssituasjon. Det er det viktigste, og det akter
denne regjeringen å følge opp. Her har vi invitert
SV til samarbeid. Den invitasjonen står ved lag.

 Statsministeren vet utmerket godt at hvis det
er ett parti på dette stortinget som har fremmet et utall
av forslag og til stadighet har utfordret stortingsflertallet til
virkelig å gjøre noe for å bekjempe fattigdommen
i et av verdens rikeste land, er det SV. Den romsligheten synes
jeg statsråden skulle koste på seg og gi også andre
partier anerkjennelse når de gjør en
skikkelig jobb.

Jeg er overrasket over at Regjeringen, som
har sagt at den skal være opptatt av å bekjempe
fattigdom, nå ber om mer tid. Regjeringen klarer ikke å finne
de fattige så presist at den er helt sikker på at ikke
det går en eneste krone for mye til noen som
sliter mye fra før, mens det i den andre enden
av skalaen, blant dem som virkelig er rike i Norge, ikke
er noen finsikting. Der deler man ut skattelette i hytt
og pine uten å spørre hvor pengene egentlig går.
Men hvis man virkelig skal bekjempe fattigdom, er det viktig med
hvilket utgangspunkt man bekjemper fattigdommen fra, nemlig om man
har et samfunn med store forskjeller i bunnen eller et
samfunn med mindre forskjeller i bunnen. (Presidenten
klubber.)

Er statsministeren enig i at det er et bedre
utgangspunkt for å bekjempe fattigdom hvis man har et samfunn med
større likhet?

 Presidenten ber om at taletiden blir
overholdt.

Dessuten går presidenten
ut fra at det var en forsnakkelse at statsministeren ble degradert
til statsråd.

 Det var en forsnakkelse, som jeg dypt beklager!

 Det skjønte jeg, så det tar
jeg meg ikke nær av.

Jeg har allerede svart ja på Kristin
Halvorsens gjentatte spørsmål, så det
skulle det være unødvendig å repetere.

Jeg har tidligere gitt – og jeg har
heller ikke noe problem med å gjenta
det fra Stortingets talerstol – anerkjennelse til SV for
at de har et sterkt engasjement på dette området.
Men det har faktisk – med respekt å melde – også andre
partier, bl.a. mitt eget parti, og Samarbeidsregjeringen, som jeg
nå leder. Vi har ikke bare satt oss
ned for å forske og finne ut av hvilke grupper dette først
og fremst gjelder. Vi fremmet jo forslag om 250 mill. kr mer
til strakstiltak utover det Stoltenberg-regjeringen foreslo
i fjor høst; den hadde også noen
forslag. Det viser jo at vi ikke bare har drevet
med utredninger for å vinne tid.

Når vi nå skal gå videre,
tror jeg det er riktig også å treffe
presist hvem dette først og fremst gjelder. Det gjør vi
med nye tiltak til høsten. Vi deler ikke ut skattelette
i «hytt og pine». De skattelettene vi fremmet
i fjor, gikk dels til næringslivet og dels til folk med
lavere og midlere inntekter. Det står vi ved.

 Det blir oppfølgingsspørsmål – Siv
Jensen.

 Jeg må først si at jeg er
helt enig med statsministeren i at det er viktigere å bekjempe
fattigdommen nedenfra enn å drive misunnelsespolitikk overfor
de ytterst få som har mye, men som samtidig bidrar på en
viktig måte gjennom kapitaltilførsel til norsk næringsliv.

Da er det mer interessant å få vite
hva Regjeringen de facto gjør for å bekjempe fattigdommen.
Dette har vært en vedvarende debatt siden valget i fjor,
og Regjeringen har i festtaler vært svært flink
til å snakke om hvor viktig det er å bekjempe
fattigdommen, uten at vi har sett konkrete resultater av det. Regjeringen
og statsministeren er veldig flinke til å drive sammenligningsmanøvrer
i forhold til hva tidligere regjeringer har gjort, og hva denne regjeringen
gjør – uten at de synlige resultatene kommer. Derfor
vil jeg utfordre statsministeren med å spørre:
Hva har Regjeringen gjort? Og hva kommer Regjeringen i snarlig fremtid
til å gjøre som vil gi synlige resultater?

 For det første kom vi med
konkrete tiltak i det budsjettet vi la fram i fjor, utover det Stoltenberg-regjeringen
foreslo. Vi økte barnetillegget til uførepensjonister,
som er blant dem som er fattige. Vi foreslo å holde kontantstøtten
utenfor beregningsgrunnlaget ved utmåling av økonomisk
sosialhjelp, for vi synes ikke at de som har kontantstøtte,
skal straffes, men der fikk vi dessverre, så vidt jeg husker, ikke
stortingsflertallet med oss – merkelig nok. Vi foreslo økt
innsats for rusmisbrukere. Vi foreslo justeringer av de veiledende
sosialhjelpssatsene. Vi foreslo økt tilskudd til lys og
varme under bostøtteordningen, og vi foreslo økt
minstefradrag i skatten. Det var konkrete tiltak, som Siv Jensen åpenbart ikke
har fått med seg eller ikke husker.

Vi jobber nå videre med ytterligere
tiltak. Jeg kan bl.a. nevne: Det gjelder tiltak innenfor
boligsektoren, det går på å bygge ut
sosiale nettverk for dem som faller igjennom der, og det
går på arbeidsmarkedstiltak og rehabilitering
av rusmiddelbrukere. Det kommer til høsten.

 Jens Stoltenberg – til
oppfølgingsspørsmål.

 Regjeringens problem i kampen mot
fattigdom er at man velger å gi mange milliarder kroner
i lavere skatt først og fremst til dem som har mest. Dermed
blir det mindre penger igjen til satsing overfor dem som
har minst. Det er også begrunnelsen som Regjeringen
stadig bruker for ikke å kunne bevilge mer til viktige
sosiale formål, at budsjettbalansen er så stram. Den
er stram fordi man bruker opp pengene på lavere skatt.

Det er heller ikke riktig, slik statsministeren
nå har sagt flere ganger, at hans regjering brukte mer
til dem som har minst. Man kuttet på en lang rekke områder
for å finansiere noen av
tiltakene – 60 mill. kr mindre til langtidssykmeldte
for å få dem tilbake i jobb, flere titalls millioner
kr mindre til arbeidsmarkedstiltak for å få langtids arbeidsledige
tilbake i jobb, og kutt når det gjelder tiltak for sosial
boligbygging. Det gjorde man i et budsjett der man fikk
flere milliarder kr ekstra å rutte med. Likevel valgte
man å kutte på tiltak for dem som har aller minst. Det
er Regjeringens problem, og jeg spør om statsministeren
erkjenner at alle løftene nå ikke
går i hop.

 Jeg fastholder at Samarbeidsregjeringen gjorde
en klart større innsats enn Stoltenberg-regjeringen når
det gjelder tiltak for å bekjempe fattigdom i Norge. Jeg
er klar over at det er et ømt punkt for Stoltenberg, men
det er et faktum. Det var kanskje litt overraskende at en samarbeidsregjering tok
dette grepet.

Når det gjelder et par av de tiltakene
som Stoltenberg nå nevnte, er jo dette – som
han selv sa – tiltak for å få folk tilbake
i jobb. Det er jo helt i samsvar med Arbeiderpartiets linje, den
såkalte arbeidslinja – noe av det viktigste
for å få folk ut av fattigdom er å få dem
tilbake i jobb, og det er jeg enig i. Tiltak som har det som siktemål,
har jeg vanskelig for å forstå skal
kritiseres nettopp av Arbeiderpartiet.

Så sies det at vi gir mange
milliarder i skattelette til dem som har mest. Det er heller ikke
riktig. Når det gjelder personbeskatningen, økte
vi minstefradraget utover Stoltenberg-regjeringens forslag, altså skattelette
til dem som har minst – skattelette i bunnen. Jeg antar
at representanten Stoltenberg tenker på utbytteskatten.
Det var for å unngå en uheldig dobbeltbeskatning,
som var nokså særnorsk, og det var for å få folk
som har kapital, til å bruke den i næringslivet
i stedet for å plassere den i eiendom, hytter, hus, båter eller
hva det måtte være.

 Det blir oppfølgingsspørsmål – Øystein Djupedal.

 Jeg er glad for at statsministeren sa seg enig
i at han er bekymret over at forskjellene er blitt så store.
Hvis man skal gjøre noe med dette, må man først vite
hva man skal gjøre. Det vi har lagt fram i rapporten vår,
er en overveldende dokumentasjon på at forskjellene gjennom
1990-tallet har økt dramatisk. Det betyr at en sjuendedel
av arbeidsstyrken står utenfor det ordinære arbeidsmarkedet,
og det betyr at det har blitt vanskeligere for unge mennesker å komme
inn på boligmarkedet. Egenandelene har økt til
dels dramatisk innenfor helse- og sosialtjenester
og når det gjelder barnehagesatser. Nesten samtlige parametre,
inntekt og formue inkludert, viser at forskjellene i Norge
har økt. Denne regjeringen har valgt å ha fokus
på et finmasket nett for de fattigste, så ikke
en uverdig trengende skal få en eneste krone, mens pengene
flyter i andre retninger. Der er aksjeutbyttebeskatningen
et meget godt eksempel – 1,5 milliarder
kr har de rikeste i Norge fått.

Det jeg var veldig overrasket over, og som
jeg ber om statsministerens kommentar til, er følgende:
Hans egen sosialminister sier i dagens avis
at dette er resultatet av en misunnelsespolitikk. Jeg vil gjerne
at statsministeren avkrefter at dette er Regjeringens holdning til
disse alvorlige problemene.

 Jeg hørte i morges en annen i radioen,
nemlig hr. Djupedal, som deltok i en debatt med Jagland på en
bar i går. Der sa representanten Djupedal noe som var meget
interessant, som jeg er enig i, og som er helt i samsvar med hva
sosialministeren selv har fremført, nemlig at vi må bruke
mer såkalt skreddersøm, ikke konfeksjonssøm.
Altså: Vi skal finne fram til hvordan vi skal nå de
riktige gruppene med tiltak. Det skjønner jeg nå SV
har slått over på, og det synes jeg er bra. Det
er vel et godt grunnlag for å jobbe sammen om den tiltaksplanen
mot fattigdom som Regjeringen vil legge fram til høsten.

Jeg er også enig med Djupedal
i at man må vite hva man skal gjøre.
Det var bakgrunnen for at sentrumsregjeringen la fram Utjamningsmeldinga,
som gav oss et godt analysegrunnlag. Det er også grunnlaget
for at vi fram til høsten har trukket inn forskningsmiljøer,
offentlige myndigheter og frivillige organisasjoner for å komme
fram til tiltak som kan virke – ikke fordi vi
er så redd for at det skal brukes en krone for mye på noen
som ikke nødvendigvis trenger pengene, men for å bruke
dem slik at de når fram til dem som bør nås.
Og det skjønner jeg at SV er enig i – som et utgangspunkt.

 Presidenten er noe betenkt over at
nattelivet på Oslos barer trekkes inn i stortingssalen,
men i betraktning av at det er en statsminister fra Kristelig Folkeparti
som gjør det, så får det passere.

Magnhild Meltveit Kleppa – til
oppfølgingsspørsmål.

 Det er bra at statsministeren i dag nemner
Utjamningsmeldinga. Det kan av og til sjå ut som om Bondevik
II-regjeringa har gløymt den meldinga. Ein av
fem strategiar var nemleg eit meir rettferdig skattesystem. Årsaka
til at dette vart halde så sterkt fram, var at ein ville
ha høve til å trekkja inn frå dei
som har mest, for å løfta meir i botnen.

Då kommunalministeren presenterte
kommuneproposisjonen, trekte ho på skuldrene og sa: Regjeringa
har ikkje meir pengar! Det vart eit stramt opplegg, og
vi veit kven det går ut over. Det går ut over
dei som treng spesiell oppfølging i skulen, i
barnehagar osv. – det er svake grupper.

Er det slik at Regjeringa har lagt til side
den strategien som går på ei meir rettferdig fordeling,
og at statsministeren er samd med sin sosialminister, som seier
at no må SV slutta å masa? Senterpartiet
har heller ikkje tenkt å slutta å masa.
Vi vil halda fram kampen mot auka forskjellar.

 Det har heller ikke Regjeringen tenkt,
så i så måte er vi på samme
lag.

Jeg fastholder at det viktigste
for dem som lider i vårt samfunn, er at de får
hjelp. Og nå synes jeg vi skal rette hovedfokuset mot:
Hvordan bekjemper vi fattigdommen? Regjeringen har ikke, og statsministeren
har langtifra, glemt den utmerkede utjamningsmeldingen
som spørreren og statsministeren var sammen om ansvaret for.
Den ligger i bunnen når vi nå jobber videre med våre tiltak
mot fattigdom i Norge.

Samarbeidsregjeringen ønsker også et
mer rettferdig skattesystem. Det var grunnen til at vi økte
minstefradraget, som jo først og fremst når dem
som trenger det mest. Det var også grunnen til
at vi har skjøvet opp innslagspunktet for toppskatten,
fordi det allerede var begynt å ramme ganske
vanlige inntekter, i strid med det som var intensjonen.

Vi kommer for øvrig også til å jobbe
videre med å redusere boligskatten, som også er
urimelig for mange vanlige folk – for å nevne
et annet eksempel.

 Vi går videre til neste
hovedspørsmål.

 Jeg har også et spørsmål til
statsministeren.

I dag legger bystyret i Vardø ned
all politisk virksomhet med øyeblikkelig virkning. Vi kan
selvfølgelig starte en diskusjon om alt det som er blitt
gjort for Vardø og alt det som er blitt gjort for Finnmark.
Jeg ser at det i en del lederartikler
i avisene er startet en slik debatt, men jeg tror oppriktig talt ikke
det er særlig fruktbart.

Det vi ser fra Vardø nå,
er et signal om avmakt – avmakt i forhold til at tjenestetilbud
bygges ned, og at arbeidsplasser forsvinner. Det som har skjedd,
er at man rett og slett gir opp, og man ser seg ikke lenger
i stand til å ivareta de oppgaver og forpliktelser
som man har. Det fører heller ingen vei å si at
det de folkevalgte i Vardø gjør, er ulovlig, så mitt
spørsmål til statsministeren blir: Hvordan vil
statsministeren møte den situasjonen som nå er
oppstått i Vardø?

 Jeg er for så vidt enig med representanten
Enoksen i at det hjelper lite å møte
folk i Vardø med at det som nå skjer hvis bystyret legger
ned sine verv, er i strid med loven. Den adgangen har
en faktisk ikke. Derfor må dette problemet
angripes på annen måte.

Det er riktig at det har skjedd en nedbygging
av antall arbeidsplasser i Vardø over lengre
tid og under skiftende regjeringer, også under
den hvor representanten Enoksen var ansvarlig
kommunalminister. Dette har skjedd både når
det gjelder offentlige arbeidsplasser og når det gjelder
private arbeidsplasser. Derfor har også denne
regjering varslet at vi vil søke å kanalisere
nye statlige arbeidsplasser til Vardø. Det arbeidet er
i gang, og det tas alvorlig av denne regjering, både
av kommunalministeren og ikke minst av arbeids- og administrasjonsministeren,
som er den som har det direkte ansvaret for dette. Slike forslag
vil komme.

Jeg synes at istedenfor å nedlegge
verv, som jeg skjønner er et rop ut fra en vanskelig
situasjon, bør kommunen gå inn i et samarbeid
med staten, både gjennom fylkesmannen og aktuelle
departement, for å finne avbøtende tiltak på den
vanskelige situasjonen som har oppstått. Dette er Regjeringen
for sin del åpen for.

For øvrig når det gjelder
kommuneøkonomien
generelt, er det riktig at den i mange kommuner er stram. Regjeringen
har lagt opp et forslag i kommuneøkonomiproposisjonen som
står seg godt mot tidligere kommuneøkonomiproposisjoner, også fra
regjeringer som Senterpartiet har deltatt i.
Det betyr ikke at vi har løst problemet, langt
derifra. Men vi søker innenfor den
ansvarlige økonomiske ramme vi må basere oss på, å bedre
kommuneøkonomien
gradvis gjennom en vekst på 1 1/4 pst. i forhold
til foregående år.

 Jeg registrerer at statsministeren har et nærmest
desperat behov for å sammenlikne det denne regjeringen
gjør, med det den forrige regjeringen han ledet,
gjorde. Jeg hadde faktisk tenkt å avstå fra dette
i denne omgang. Jeg hadde også tenkt å avstå fra å nevne
kommuneøkonomien, men holde meg til det som skjer i Vardø.
Denne gangen er det Vardø det gjelder, men jeg tror faktisk
vi ganske fort kan komme til å se at dette også vil
komme til å spre seg til andre plasser.

Jeg har lyst til å ta et konkret
eksempel på det som folk opplever som
fullstendig meningsløst i en del av den omorganiseringen
som skjer i dag. Jeg har lyst til å bruke Aetat
som et eksempel på dette. I helgen
ble jeg kjent med at i et område av landet som jeg kjenner
veldig godt, er flere kontorer slått sammen til et regionkontor.
Avstanden mellom to av disse kontorene er så stor
at det ikke er mulig for de ansatte å pendle
fra sin gamle arbeidsplass og til sin nye arbeidsplass. Dette har
ført til at de fortsatt får beholde sin gamle
arbeidsplass som arbeidssted, men de sitter bak låste dører
og skal gjøre interne arbeidsoppgaver. De tar ikke
imot brukerne. Det betyr at brukerne av tjenesten må pendle
fem timer fram og tilbake, mens de ansatte, med 20 års
kompetanse, fortsatt sitter på kontoret, men ikke
får lov til å betjene kundene.

Anser statsministeren dette for å være
en meningsfull måte å drive modernisering
på?

 For det første er jeg enig
med representanten Enoksen i at det er flere kommuner enn Vardø som
er oppe i en vanskelig situasjon.
Regjeringen er innstilt på å gå inn i
en dialog og søke å bistå innenfor
de rammer vi har til disposisjon. Mange kommuner har drevet effektiviserings-
og rasjonaliseringsarbeid gjennom mange år, og føler
at de ikke har noe særlig mer å gå på i
så måte. Andre har nok fortsatt et ytterligere
potensial for dette. Slike muligheter skal og
må undersøkes.

Når det gjelder Aetat, er de inne
i en omorganiseringsprosess som er vel kjent for Stortinget,
og som også til dels har vært til behandling
her. Å ta standpunkt til hvordan enkeltkontorer nå organiserer
seg, avstander og forhold som har med de ansatte og de som skal
betjenes av kontoret, å gjøre, er umulig for statsministeren å ta
over Stortingets talerstol. Det tror jeg representanten Enoksen har
sans for. Vi foreslår i revidert nasjonalbudsjett å styrke
Aetat med 15 mill. kr for å lette overgangsproblemer.

 Det blir oppfølgingsspørsmål – Inge Ryan.

 Vardø er ikke enestående
når det gjelder å oppleve avmakt. Jeg mottar massevis
av både mailer og telefoner fra enkeltpersoner
og kommuner som faktisk er oppgitt over situasjonen. Men samtidig
mottar jeg også henvendelser fra folk som gleder
seg til å komme i gang og bidra med å utforme
en framtidsrettet og ny distriktspolitikk. Den bebudede distriktskommisjonen
fra statsministeren er svært godt mottatt av mange. Men mange
er utålmodige etter å komme i gang,
for de ser at det haster med å finne nye grep i distriktspolitikken.

Mitt spørsmål til statsministeren
er derfor: Er statsministeren enig i at det er viktig å komme
raskt i gang med dette arbeidet, og er Regjeringa i rute
med denne viktige jobben for Distrikts-Norge?

 La meg først gi representanten Ryan
en velfortjent honnør for at han har tatt en konstruktiv
innfallsvinkel til hvordan vi skal komme videre i distriktspolitikken.
Det er ikke bare et spørsmål
om å gå videre i gamle spor og være
opptatt bare av bevilgninger til gamle virkemidler, som også i stor
grad ikke har hatt den ønskede effekt, men være
villig til å tenke nytt, nye virkemidler. Der har Ryan
og SV vært fortjenstfull i forhold til veldig mange andre
i denne debatten.

Ryan foreslo også opprettelse
av en distriktskommisjon nettopp på denne bakgrunn.
Det stilte jeg meg positiv til, og det akter vi å følge
opp. Jeg er enig i at en ikke skal vente for lenge. Men
som representanten Ryan utmerket godt vet, sitter det for tiden
et ekspertutvalg, oppnevnt av den forrige regjering, som
nå kan gi oss verdifullt grunnlagsmateriale. Vi er åpen
for at etter underveisrapporten fra dette utvalget, som
kommer til høsten, kan tidspunktet være inne
for en bredere politisk sammensatt kommisjon. Det vil vi vurdere
når dette kommer, og gjerne i konsultasjon også med
SV.

 Oddbjørg Ausdal Starrfelt – til
oppfølgingsspørsmål.

 Eg vil gjerne få stilla eit oppfølgingsspørsmål
til samferdselsministeren.

Eg er samd med Regjeringa i at me får
mange mailar og mange meldinger frå Distrikts-Noreg om
frustrasjon – frustrasjonar over Bondevik-regjeringa
sin manglande distriktspolitikk. Mange vil, men får det
ikkje til, for verkemidla er ikkje
til stades. Og den dropen som fekk begeret til å flyta
over i Vardø, var nedlegginga av Vardø flyplass.
Det same for så vidt i Narvik. Og då vil
eg spørja samferdselsministeren: Hadde ho kontakt med andre departement?
Skaffa ho seg ei oversikt over nedlegginga av statlege arbeidsplassar
i Vardø, og for så vidt i Narvik, før
ho kom med forslag om å leggja ned flyplassane? Hadde ho
kontakt med Vardø kommune, med Narvik kommune, for å sjå på kva
som var mogleg å få til, og kva som dei kunne
bera, for ein kan lett stella seg i ein situasjon der
ein moraliserer over at folk vert frustrerte. I Arbeidarpartiet
forstår me veldig godt at dei er frustrerte.

 Samferdselssektoren er veldig sentral
i forhold til distriktspolitikken i Norge. Det har den vært,
og det vil den fortsatt være. Jeg er veldig opptatt av
at vi skal finne gode distriktsløsninger innenfor
samferdselen, så også innenfor
luftfarten. Derfor gikk vi til det steget å foreslå de
nedleggelsene, fordi vi så at i disse regionene hadde man
en gevinst å hente på at det ble et annet trafikkgrunnlag
på de nærmeste flyplassene. Derfor vil regionen
som sådan vinne på at vi tar de grepene.

Jeg vil også minne om, for
så vidt i likhet med det statsministeren har gjort, at
det var under den forrige regjeringen transportplanen
ble lagt fram, der det ble bedt om at man skulle foreta en sånn
gjennomgang av lufthavnene i Norge. Det ble gjennomført,
og vi har fulgt opp det.

 Carl I. Hagen – til oppfølgingsspørsmål.

 Jeg går tilbake til statsministeren.

Det dreier seg om Vardø kommune.
Vardø kommunes frie driftsinntekter var ifølge
Statistisk sentralbyrå 34 876 kr pr. innbygger
i fjor, 50 pst. over landsgjennomsnittet. Vardø kommunes
administrasjon koster 5 121 kr
pr. innbygger, nesten dobbelt så mye som landsgjennomsnittet.
Legedekningen pr. 1000 innbyggere er 0,99, mot landsgjennomsnittet
0,77. På alle felter er Vardø i særklasse
i forhold til landsgjennomsnittet: høyere barnehagedekning,
flere eldre med hjemmetjenester, dobbelt så mange
barn under oppfølging av barnevernet, høyere driftsutgifter
pr. plass i institusjonsomsorgen for eldre, osv. Og det er tre færre
elever pr. klasse i barneskolen i forhold til landsgjennomsnittet.

Er statsministeren enig i at man også må lete
i kommunens egen styring etter årsaken til eventuelle
problemer? Når de ligger over i utgifter i forhold til
landsgjennomsnittet, kan det hende at det faktisk er de lokale politikere
som har ansvaret selv, og da skal man ikke skylde på staten.

 Som jeg sa i et tidligere svar, er det behov
for i mange kommuner å gå gjennom ressursbruken.
Mange kommuner har gjort det i stor grad, de har effektivisert og
rasjonalisert, og føler at de har kommet inn til beinet
og ikke klarer mer. Noen kommuner, som jeg sa
i et tidligere svar, har nok fortsatt et potensial
for en bedre ressursutnyttelse. Jeg kjenner ikke
til detaljene i Vardøs situasjon
på de ulike områdene som representanten Carl I.
Hagen nå nevnte eksempler på,
men jeg synes nettopp på en slik bakgrunn at
det vil være mer konstruktivt at staten og Vardø kommune
går inn i en dialog, f.eks. gjennom fylkesmannen, om hvordan
en eventuelt kan utnytte ressursene enda bedre.
Nedleggelse av politiske verv er ikke en slik konstruktiv fremgangsmåte.
Staten er åpen for en dialog.

 Marit Arnstad – til oppfølgingsspørsmål.

 Vi får vel gi dem i Vardø den kreditten
at det ikke er kommuneøkonomien
de har klaget på. De klager over at de mister arbeidet,
de klager over at det er flere hundre arbeidsplasser som
har forsvunnet, og det er mye i et lite samfunn som Vardø.
Likeens klager de over at de mister flyplassen, og det
er også alvorlig for en plass i distriktene.

Jeg tror det er viktig å ta dette
på alvor, sammen med avmakt, og også i									
forhold til det at det kan spre seg til andre deler av
Distrikts-Norge. Jeg tror det er en kombinasjon av en rekke forhold
som skaper denne avmakten: at statlige arbeidsplasser forsvinner,
at SND-virkemidlene blir kuttet, at fiskeriene blir sentralisert,
og at en føler en overstyring fra staten i en rekke forhold.
Og den avmakten er alvorlig, for uten lokaldemokratiet stopper Norge.
Når statsministeren her sier at vi må tenke
nytt i distriktspolitikken – implisitt at vi som ikke tenker
nytt, vi er gammeldags og foreldet – så venter
vi i spenning på innholdet i de nye tankene som statsministeren
har tenkt å gjøre seg, og så får
vi håpe at ikke flere kommunestyrer har nedlagt sine
verv før det innholdet blir synlig.

 For å ta det jeg er enig med representanten
Arnstad i først. Jeg er enig i og tror situasjonen i Vardø er
alvorlig, og den skal tas på alvor. Jeg tror ikke
de går til nedleggelse av sine politiske verv
for moro skyld. De gjør det nok fordi de føler
at situasjonen er desperat. Men jeg tror på en annen fremgangsmåte
for å komme ut av den situasjonen. Det staten har den mest
direkte styring på, er jo mulige statlige arbeidsplasser,
og det har vi sagt at vi ønsker å bidra til å kanalisere
til Vardø kommune. Det skal følges opp. Ellers
inviterer jeg Vardø til en dialog med statlige
myndigheter om hvordan en kan komme ut av en vanskelig situasjon
i en kommune som har tapt 530 stillinger i statlig og privat sektor
i løpet av de siste 15 år. Det er klart at det
merkes i en kommune med et slikt innbyggertall.

Når det gjelder nye tiltak i distriktspolitikken,
viser jeg til kommunalministerens distriktspolitiske redegjørelse.
Den er nettopp holdt, og den inneholder en rekke konkrete
forslag til en ny politikk, og vi skal følge opp gjennom
en distriktskommisjon. Jeg anbefaler Senterpartiet å komme
litt mer over på SVs konstruktive linje.

 Vi går til neste hovedspørsmål.

 Eg prøver meg igjen på å gje
statsministeren litt avlastning, og stiller eit spørsmål
til samferdselsministeren.

Samferdselsministeren skal no gjennomføra
overgang til aksjeselskap på mange område i sektoren,
bl.a. produksjonsavdelinga i Statens vegvesen. Me i Arbeidarpartiet
er imot dette. Me trur at det vil verta meir kommers og mindre
samfunnsstyring, noko som i siste instans vil gje mindre
og dårlegare veg for pengane.

No, sju månader før omdanninga,
er det meste uklårt både for oss og
dei tusenvis tilsette i etaten. Me veit ikkje om me får
meir igjen for pengane, slik målet var, og me har ikkje
peiling på kva omstilllinga kostar. Arbeidsmannsforbundet seier
at ho vil kosta 7 milliardar kr, og statsråden seier
680 mill. kr. Dei tilsette veit lite
om kor lenge dei vil ha arbeid og på kva slags vilkår.
Me har dei siste vekene stilt ein del spørsmål
om dette. Me får generelle svar, og det verkar som om statsråden
helst ville sleppa å svara. Me har fått ei utgåve
av ein rapport, unnateken offentlegheit! Forstå det den
som kan.

Difor vil eg spørja statsråden:
Kva kostar omstillinga – 680 mill. kr eller
7 milliardar kr? Og korleis vil ho få dei
tilsette på lag i det vidare arbeidet?

 Nå er det slik at det også er
en del regjeringer tidligere som har vært igjennom noen
omgjøringer til AS, og tidligere arbeiderpartiregjeringer
har god erfaring med det. Derfra vet man at omdanning til AS ikke
i seg selv medfører store kostnader. Den store utfordringen
når det gjelder produksjonsvirksomheten i Statens vegvesen,
er nettopp konkurranseutsettingen av virksomheten. I den
forbindelse er det rimelig å anta at det vil være
behov for effektivisering og nedbemanning – alt avhengig
av hvor god man er i denne konkurransen.

I denne type omstilling vil det alltid
ligge kostnader. Det er helt riktig at det i dag ikke
foreligger en total oversikt over kostnadene,
for vi er ennå ikke kommet til det stadiet
at denne konkurransesituasjonen har inntrådt.

Vegdirektoratet har nylig utarbeidet et innspill
i forbindelse med oversendelse til departementet av forslag til åpningsbalanse.
Departementet går nå igjennom dette, og med kvalitetssikring
av en ekstern konsulent. Kostnadene vil være avhengig av
det antall personer som omfattes av nedbemanningen. Omfanget av
dette vil da bli gjenstand for styrets vurdering. De tall som Vegdirektoratet
har spilt inn, indikerer en samlet omstillingskostnad på 2,2 milliarder kr.
Dette er et beløp og en analyse som vi
må, som jeg sier, ha en ekstern kvalitetssikring av. Departementet
vil komme tilbake til omstillingskostnader i forbindelse med en
total presentansjon av åpningsbalansen i budsjettet til
høsten.

 Eg takkar statsråden for svaret. Svaret
er då at eigentleg er det ikkje nokon kostnad
i seg sjølv, men at ikkje-kostnadene så langt er
rekna til 2,2 milliardar kr. Det er
klart at det trengst mykje omstilling i ein sektor med 10 000–11 000
tilsette, der mange skal seiast opp. Vår bekymring er at
det einaste ein oppnår med dette, er ei styrt
avvikling, og at ein ikkje tek vare på den
kompetansen som dei tilsette i Vegvesenet har.

I ei pressemelding frå 7. mai seier
departementet at allereie frå 2003 vil innsparingane dekkja
kostnaden. Eg har lyst til å spørja: Korleis stemmer
det med denne utarbeidde rapporten? Viser den at ein vil tena
pengar så fort?

Så har eg lyst til å gjera
statsråden merksam på – det er mogleg
ho veit om det – at svenske erfaringar syner
at der dei trudde det skulle kosta 1,2 milliardar kr å omstilla Vägverket,
ikkje til eit AS, men til ei forvaltingsbedrift, er resultatet
no 4,5–5 milliardar kr. Eg er bekymra
for at det vil kosta meir enn det smakar i Noreg òg.

 Nå oppfatter jeg dette egentlig som
et lite forsøk på en omkamp om vi skal
ha et AS eller ikke. Det har Stortinget forholdt seg til,
så der anser jeg det som at beslutningen er tatt.

Det er også viktig å understreke
at når representanten Starrfelt her viser til de 10 000–11 000
ansatte, så snakkes det om forvaltning 

og 

produksjon,
mens spørsmålet til meg var rettet i forhold til
produksjonen. Hvis vi konsentrerer oss om produksjonen, er der åpne
spørsmål i forhold til hva kostnadene vil være.
Men vi vet at vi får en effektivisering av måten
vi får gjennomført både investering,
drift og vedlikeholdsoppgaver på, som gjør at vi
samlet sett tjener på denne omstillingen i Vegvesenet.

 Det blir oppfølgingsspørsmål – Bjørgulv Froyn.

 Det viktigste er ikke
omkamp om et vedtak som allerede er fattet. Det viktigste
er å få fatt i hva som egentlig foregår
når det gjelder denne omorganiseringen av Statens vegvesen
til et AS, og kostnaden.

Mitt spørsmål til statsråden
er: Er det bekvemt å stå overfor kostnader som
kan tyde på å dreie seg om
milliarder av kroner? Er det bekvemt å stå overfor
tusener av ansatte som får en utrygg hverdag?
Og er det bekvemt å si nei til de tiltak som man kunne
ha brukt disse pengene til når det gjelder veiutbygging,
rassikring og kollektivtransport?

 Aller først vil jeg understreke
at det er ikke snakk om å gjøre Statens
vegvesen om til et AS. Det er snakk om å gjøre
Statens vegvesens produksjonsvirksomhet om til et AS, og det er
en meget stor forskjell.

Så er det slik at de kostnadene det
her er snakk om, gjelder pensjonsløsninger, ventelønn
osv. Dette er kostnader som vil ligge der uansett, og som pr. i
dag er rimelig skjult, men som vi nå får tall
på. Dette vil bli ivaretatt gjennom åpningsbalansen,
som senere vil bli presentert for Stortinget. Jeg har ikke
noe imot at disse tallene kommer på bordet, og at vi ser
hva det koster.

Vi har også kommet langt
på vei i dialogene med de ansatte om nettopp
hvordan vi skal få ivaretatt hensynet til fortrinnsrett
til andre stillinger i staten, ventelønn, førtidspensjonering
osv.

 Statsråden starta sitt fyrste svar
med å vise til at andre regjeringar òg
har omdanna selskap til AS. Men statsråden må jo
innrømme at det denne regjeringa gjer, ligg langt over
det som andre regjeringar har tenkt på. Her tar
dei Posten, NSB, Luftfartsverket og
produksjonsavdelinga i Statens vegvesen og gjer om til AS utan
at det har vore gjort noko grunnleggjande arbeid
på førehand, og utan at dei tilsette
har vore tekne med i prosessen. Det er jo klart at det
må skape uro blant dei tilsette, og det har jo òg
vist seg når organisasjonane til dei tilsette både
demonstrerer og bryt all kontakt med departementet. Ser statsråden
dei problema som dette skapar når dei tilsette sine
organisasjonar ikkje føler at dei kan vere
med på eit slikt arbeid?

Så viste statsråden til opningsbalansen,
der skal svaret på det meste kome. (Presidenten klubbar.)
Men den opningsbalansen kjem ikkje før budsjettet
til hausten, og omdanninga skal skje 1. januar 2003.

 Taletiden er ute.

 Jeg vil minne om at to av de selskapene som
det er snakk om, er særlovsselskap i dag. Forskjellen på et
særlovsselskap og et aksjeselskap er minimal. Det betyr
at disse selskapene i praksis var omdannet til aksjeselskap allerede
før denne regjeringen tiltrådte. De ansatte har
vært invitert til å være med i prosessen hele
veien, og er det selvsagt i fortsettelsen. Jeg har registrert
at det er en viss uro i Statens vegvesen, og jeg er selvfølgelig åpen
for dialog i forhold til de punktene hvor man føler
usikkerhet. Det er også slik at den største
gjenstående utfordringen går i forhold til usikkerheten
omkring åpningsbalansen, og vi har sagt at den skal legges
fram når vi skal legge fram budsjettet til høsten.

 Siste hovedspørsmål
i den muntlige spørretimen blir stilt av Kenneth Svendsen.

 Spørsmålet mitt går
til samferdselsministeren.

Jeg var nylig i møte med
folkeaksjonen for 4-felts E6 i Østfold. Møtet fant sted
i Sarpsborg. På scenen stod det én rose
for hvert dødsfall pr. år – 20 roser
i en bukett. Om 10 år vil det stå 200 roser der.
Og før Nasjonal transportplan er oppfylt
for Østfold vil det antakeligvis stå 400 roser – én
for hvert dødsfall – på den scenen. I
tillegg kommer alle de hardt skadde. Har vi råd
til å miste disse 400 de neste 20 årene? Og som
sagt: I tillegg kommer de hardt skadde.

Men det stopper ikke der. Vi har
de samme problemene i Oslo, i Akershus, i Vestfold – for ikke å snakke
om i resten av landet, der nesten 340 mennesker blir drept pr. år.
11 500 personer er skadd i trafikken. Det vi nå trenger,
er en nasjonal dugnad, et nasjonalt løft
for å få veiene på plass. Vil statsråden
ta initiativ til en slik nasjonal dugnad?

 Denne nasjonale dugnaden er jeg med på hver
dag, og jeg har tenkt å fortsette så lenge denne
regjeringen sitter.

Det er med stor glede jeg registrerer at Fremskrittspartiet
er svært opptatt av trafikksikkerheten på norske
veier. Vi har absolutt et felles utgangspunkt når vi ser
disse utfordringene, det være seg når
det gjelder E6 gjennom Østfold, eller når det
gjelder andre veier rundt om i hele vårt
land, når det gjelder rassikring på Vestlandet
og i Nord-Norge, og når det gjelder de alminnelige trafikkforhold
rundt om, som gjør at så lenge vi ikke
klarer å få bygd og utbedret de veiene som bør
utbedres og bygges, må vi foreta andre trafikksikkerhetsmessige
tiltak. Dette har vi et stort arbeid i gang i forhold til, og det
har vi tenkt å fortsette – det er en nasjonal
dugnad, med bidrag så vel fra staten som fra trafikantene
som ferdes på norske veier, f.eks. gjennom bompenger.

Jeg kan helt klart slå fast at vi
fra statens side kommer til å komme med viktige
bidrag i tiden fremover både når det
gjelder investering, drift og vedlikehold, og vi kommer til å komme
med tiltak generelt når det gjelder trafikksikkerhet. Jeg
har selvfølgelig stor forventning til at Fremskrittspartiet
vil støtte oss i disse tiltakene, alt fra fartsreduserende
tiltak og til hva det ellers kan være.

 Det er med all mulig respekt en forunderlig
nasjonal dugnad man deltar i. Det er faktum
at man i 1990 brukte 9,5 milliarder kr til veier, mens
man tok inn ca. 20 milliarder fra bil og bilbruk.
I år bruker man 10,5 milliarder kr og tar inn
ca. 40 milliarder kr fra bilbruk. Man har altså nesten ikke hatt noen økning
i kronebeløpet de siste ti årene. Det er faktisk
en reell nedgang i bruken til bygging av veier. Den nasjonale
dugnaden samferdselsministeren legger opp til, er å produsere
flere fotobokser, flere humper på veiene, prikkbelastning,
radarkontroller, mens det som virkelig hjelper, som vi ser på E6
til Gardermoen, der dødstallet har gått dramatisk
ned, er bygging av nye veier, og der gjør Regjeringen absolutt
ingenting. Det er der jeg etterlyser en nasjonal
dugnad. Vil statsråden ta initiativ
til en nasjonal dugnad for å bygge
sikre veier i dette landet?

 Jeg er litt usikker på om vi lever
i samme land – hvis det er slik at vi ikke gjør
noe på veisiden! Det kan vises til uhorvelig mange gode
tiltak vi har gjort på veisiden, både
når det gjelder bygging av nye veier, bruer og tunneler – det
tror jeg ikke det er noen tvil om.

Så er det slik at når det
gjelder fiskale avgifter her i landet, er ikke de øremerkede.
Enten vi vil det eller ikke, er det ikke slik
at det er en automatikk i at bilavhengige avgifter går
til samferdselsformål. Derfor er det viktig at vi plukker
ut de beste og viktigste prosjektene
først og får gjennomført dem. Den innsatsen
har vi tenkt å fortsette med, og vi kommer med jevne mellomrom
til å legge fram Nasjonal transportplan,
hvor det blir mulighet for Stortinget til å forholde seg
til både planer på lang sikt og budsjettene
de enkelte år i forhold til prioriteringene hvert år.

 Tiden for den muntlige spørretimen
er nå omme. Vi går over til den ordinære
spørretimen.





                    
                    
                    

 Det blir en lang rekke endringer
i den oppsatte spørsmålslisten, og presidenten
viser i den sammenheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 2, fra representanten
Sigvald Oppebøen Hansen til finansministeren, må utsettes
til neste spørretime, da statsråden er bortreist.

Spørsmål 3, fra representanten
Per Roar Bredvold til kultur- og kirkeministeren, vil bli besvart
av olje- og energiministeren på vegne av kultur- og kirkeministeren, som
er bortreist. Etter anmodning fra olje- og energiministeren
blir dette spørsmålet flyttet og besvart før
spørsmål 10, som skal besvares av samme statsråd.

Spørsmål 4, fra representanten
Signe Øye til landbruksministeren, må utsettes til neste
spørretime, da statsråden er bortreist.

Spørsmål 11, fra representanten
Karita Bekkemellem Orheim til barne- og familieministeren, vil bli
besvart av sosialministeren på vegne av barne- og familieministeren,
som er bortreist. Spørsmålet vil bli tatt opp
av representanten Eirin Faldet.

Spørsmålene 12 og 14, fra
henholdsvis representantene Ågot Valle og Arne Lyngstad
til barne- og familieministeren, må utsettes til neste
spørretime, da statsråden er bortreist.

Spørsmål 13, fra representanten Siri
Hall Arnøy til barne- og familieministeren, vil bli besvart
av helseministeren som rette vedkommende.

Spørsmål 15, fra representanten
Marit Arnstad til fiskeriministeren, vil bli besvart av
sosialministeren på vegne av fiskeriministeren, som er
bortreist.

Spørsmål 17, fra representanten
Svein Roald Hansen til arbeids- og administrasjonsministeren, er
overført til kommunal- og regionalministeren som rette
vedkommende. Spørsmålet må imidlertid
utsettes til neste spørretime, da kommunal- og regionalministeren
er bortreist.

Spørsmål 20, fra representanten
Oddbjørg Ausdal Starrfelt til nærings- og handelsministeren,
må utsettes til neste spørretime, da statsråden
er bortreist.

Spørsmål 21, fra representanten
Gjermund Hagesæter til kommunal- og regionalministeren
vil bli besvart av arbeids- og administrasjonsministeren på vegne
av kommunal- og regionalministeren, som er bortreist.

Spørsmål 22, fra representanten
Odd Roger Enoksen til forsvarsministeren, blir etter anmodning
fra statsråden flyttet og besvart før spørsmål
1, dvs, først i spørretimen.

 Det første spørsmålet
som vil bli behandlet, er altså spørsmål
22.





                    
                    








        

Spørsmål 22


    
        

Spørsmål 1


    
        

Spørsmål 2


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 3


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 23


    
        

Spørsmål 24


    



                    

 Dette spørsmålet
er utsatt.

Spørsmål 3 vil bli tatt opp
senere i spørretimen.





                

 Dette spørsmålet
er utsatt til neste spørretime.





                

 Dette spørsmålet,
fra representanten Per Roar Bredvold til kultur- og kirkeministeren,
vil bli blir besvart av olje- og energiministeren på vegne
av kultur- og kirkeministeren.

 Jeg tillater meg å stille følgende
spørsmål til kirke- og kulturministeren som vil bli
besvart av olje- og energiministeren:

«Når en prest og en sogneprest
er gift samtidig som de har boplikt i hver sin prestebolig i hver
sin kommune, oppstår en uvanlig situasjon. Dette blir nå tilfellet
i Eidskog kommune i Hedmark.

Synes ikke statsråden, på generelt
grunnlag, det eksisterende regelverket
er noe firkantet, og at det derfor bør være
rom for mer smidighet, og kanskje aller helst at boplikten heller
bør basere seg på frivillighet?»

 Det er praksis for å gi fritak for
boplikten når plikten vil være til hinder
for at et presteektepar kan bo i samme bolig. Skriften sier: «Det som
altså Gud har sammenføyd, skal mennesker ikke skille.» For
det tilfellet representanten Bredvold beskriver, betyr dette at
det vil være en kurant sak for den ene av ektefellene å få fritak
for boplikten. Spørsmålet om prestens bosted
var formodentlig et forhold som de berørte menighetene også var
kjent med under prosessen med å tilsette ny prest.

De fleste prestestillinger i Den norske
kirke er tillagt tjenestebolig med boplikt. Ordningen med tjenestebolig for
prester har lang tradisjon. Den er begrunnet både
i folks behov for å ha lett tilgang til presten og i muligheten
for forflytning og rekruttering, særlig til utkantstrøkene.
I tillegg kommer at boligen ofte brukes som et arbeidsredskap
i menigheten. For menigheten oppleves det gjerne som berikende at
presten er en del av lokalmiljøet.

Prest som ikke ønsker å bo
i presteboligen, kan søke om fritak for boplikten.
Fritak blir gitt når det foreligger særlige
grunner. Som eksempler kan jeg nevne helsemessige
forhold, eller at presten nærmer seg pensjonsalder. For øvrig
vil søknader om fritak for boplikt måtte avgjøres etter
en konkret vurdering av både de tjenstlige
hensyn og de personlige forholdene som gjør seg gjeldende
i det enkelte tilfellet. Prestens ønske skal tillegges
stor vekt, men boplikten bør ikke praktiseres
så liberalt at ordningen med tjenesteboliger gradvis avvikles,
uten at konsekvensene er klarlagt og akseptert både
i presteskapet og i Kirken for øvrig.

Spørsmålet om boplikt var oppe
som sak på Den norske Kirkes presteforenings
siste generalforsamling i september 2000. Om lag to tredjedeler
av forsamlingen stemte da for å beholde boplikten. Når
presteskapet aksepterer plikten, er nok årsaken at man
ser at det vil være vanskelig å beholde
et tilbud om bolig, uten at det også er plikt
til å bo i den boligen som stilles til disposisjon. Dette
er en vurdering som Kultur- og kirkedepartementet er enig i.

 Jeg takker statsråden for et godt
svar. Jeg tolker det dit hen at den omtalte saken vil løse
seg til alles beste. Det vil si at den ene boplikten frafalles,
og det er bra.

Men det bør allikevel ikke være
en sak, Det bør være en selvfølge,
slik jeg ser det, at prestene selv må få lov til å bestemme
hvor de ønsker å bo, og hvordan de ønsker å bo.
I avisen Glåmdalen av 16. mai står det:

«Egil
Sundby, direktør for Opplysningsvesenets fond, sier
til Glåmdalen at det ikke fins noen
retningslinjer for hvordan fondet skal behandle denne typen dispensasjonssøknader
fra boplikt.»

Og:

«Det er i utgangspunktet ikke
så lett for prester å få dispensasjon
fra boplikten.»

Det er der det kommer inn at det må være
mer smidighet i slike saker, men jeg tolker svaret fra statsråden
dit hen at det vil det nå bli.

 Når det gjelder slike tilfeller som
representanten Bredvold tar opp her, er det en etablert
praksis at det vil bli gitt unntak fra boplikten. Det sier
seg selv at et presteektepar skal bo i samme bolig, og dermed vil
de få dispensasjon.

Når det gjelder andre delen
av Bredvolds synspunkter, nemlig at presten selv skal få bestemme
hvor han skal bo, hører det spørsmålet
helt klart sammen med boplikten. Det er ikke slik, slik
ordningen er i Kirken i dag, at presten selv kan bestemme
dette. På visse bestemte vilkår kan
det innvilges dispensasjon fra boplikten, men det må vurderes
i det enkelte tilfelle, slik som jeg detaljerte det i mitt første
svar.

 Jeg takker nok en gang for svaret.

Men retningslinjene, i hvert fall slik som
jeg tolker dem ut fra det som ble sagt i den artikkelen, er forholdsvis
vage, og kanskje de rett og slett mangler. Man må se på dette,
slik at man får retningslinjer som er både smidige,
enkle og greie å forholde seg til. Dagens samfunn forandrer
seg, og jeg tror det er flere prester i dag enn det var før
som ønsker å få sin egen bolig,
for på den måten å gli inn i lokalsamfunnet.

 Spørsmålet om prestenes boplikt
har vært tatt opp i ulike sammenhenger. Det er selvfølgelig
ulike argumenter, men samlet sett har også Den
norske kirkes presteforening kommet til at dette er en
tjenlig og god ordning. Som jeg refererte til, var et bredt flertall
på siste generalforsamling enig i at boplikten for prestene
måtte videreføres, ut fra de argumentene som er
positive i forhold til dette.

Det er selvfølgelig også slik
at i enkelte tilfeller er det gode grunner for å fravike
boplikten. Etter den informasjon jeg har, er det en fleksibilitet
og en forståelse i systemet som gjør det mulig
for en prest som har gode argumenter, enten han nærmer
seg pensjonsalder, det er sykdom inne i bildet, eller
det er andre gode grunner, som i dette tilfellet
som representanten Bredvold nå tar opp, at boplikten kan
fravikes. Men som generell ordning er det fremdeles boplikt for
prester i Den norske kirke.





                

 Dette spørsmålet,
fra Karita Bekkemellem Orheim til barne- og familieministeren,
vil bli tatt opp av representanten Eirin Faldet og besvart av sosialministeren
på vegne av barne- og familieministeren.

 Siden det er to vikarer som står her, får
vi gjøre det beste ut av det.

Jeg stiller følgende spørsmål:

«Gjennom nyhetsoppslag 12. mai 2002
hørte vi at forholdene rundt våre barnevernsinstitusjoner ikke
er gode nok. Manglende tilsyn og kvalitet er et faktum.
Bondevik II trakk et ferdig utarbeidet lovforslag som
ville ha sikret en godkjenningsordning for de private institusjonene.

Vil nå Regjeringen endre
oppfatning i denne saken og fremme de nødvendige lovforslag
som ligger klar til beslutning i departementet?»

 Dette spørsmålet ble behandlet
i Odelstinget så sent som 18. april
i år. Foranledningen var at representantene Bekkemellem
Orheim og Faldet fremsatte et forslag til godkjenningsordning i
Dokument nr. 8:29 for 2001-2002. Forslaget var identisk med det
forslaget til godkjenningsordning som ble fremsatt av regjeringen
Stoltenberg i Ot.prp. nr. 15 for 2001-2002 som senere
ble trukket tilbake av den sittende regjering i Ot.meld. nr. 3 for
2001-2002. Forslaget innebærer en ny bestemmelse
som gir Barne- og familiedepartementet hjemmel til å gi
forskrifter om kvalitetskrav til barnevernsinstitusjoner, samt en
særskilt godkjenningsordning for private institusjoner.
I forslaget er fylkeskommunen foreslått som godkjenningsinstans.

Den eneste grunnen til at forslaget ble trukket
tilbake av den sittende regjering, er det pågående
arbeidet med den fremtidige organisering av fylkeskommunens oppgaver
på barnevernområdet og familievernområdet.
Dersom fylkeskommunen ikke lenger skal ha oppgaver på barnevernområdet,
er det lite aktuelt å opprettholde
forslaget om fylkeskommunen som godkjenningsinstans. Forslaget om
ny organisering har vært på høring. Det
ble i høringsnotatet foreslått fire
alternative modeller: fortsatt fylkeskommunalt ansvar, samlet overføring
av alle oppgavene til kommunene, samlet overføring
av alle oppgavene til staten og en delt løsning
der fylkeskommunens oppgaver deles mellom stat og kommune.
Høringsfristen gikk ut 5. april i år.

I Innst. O. nr. 36
for 2001-2001 der forslaget fra Bekkemellem Orheim og Faldet ble
behandlet, uttalte komiteens flertall at forslaget om godkjenningsordning bør
behandles som en del av den totale gjennomgangen av fylkeskommunens
oppgaver på barnevernområdet. Forslaget ble behandlet
i Odelstinget 18. april i år
og ble av samme grunn ikke tatt til følge av
flertallet.

Den sittende regjering er positiv til en godkjenningsordning,
noe som er fremholdt av barne- og familieministeren en rekke ganger
tidligere i år. Så snart Regjeringen har tatt
stilling til fremtidig organisering, vil et forslag bli oversendt
Stortinget. Det kan legges til at et slikt forslag om kvalitetskrav
og godkjenningsordning lå inne i høringsnotatet
om fremtidig organisering.

 Jeg må si takk for svaret,
og jeg er glad for at Regjeringen ser positivt på den videre
utviklingen i denne saken.

Forslaget som sådant er stilt på bakgrunn
av at vi er litt redde. Vi har gjennom nyhetsoppslag i fjernsynet
hørt at forholdene rundt våre barnevernsinstitusjoner ikke
er gode nok, og manglende tilsyn og kvalitet på tilbudet som
gis til noen av våre hardest rammede
barn, er et faktum. Det er derfor det haster med å komme
i gang med et system som gjør at en kvalitetssikrer barns
hjem, for det er jo det det er.

Jeg aksepterer at en vil se dette i sammenheng
med fylkeskommunens oppgaver, men kan en ikke enn så lenge
bruke fylkeskommunen, som jo har kvalifikasjoner på dette
området, som en godkjenningsinstans – inntil videre?

 Som nevnt er Regjeringen positiv til en godkjenningsordning.
Når dette ikke er kommet, henger det, som også nevnt,
sammen med den fremtidige organisering.

Dette er jo ikke noe arbeid som skal
ta vinter og vår. Utgangspunktet her er at så snart
Regjeringen har tatt stilling til en fremtidig organisering, vil
et forslag i forhold til godkjenningsordning bli oversendt Stortinget.
På vegne av barne- og familieministeren tør jeg
si at det er den samme omsorg og oppmerksomhet omkring dette som
representanten Faldet har, og sånn sett er holdningene
like.

 Grunnen til at jeg stresser dette litt, er
at de barna som har plass på en sånn institusjon,
kanskje har større behov for trygghet, nærhet
og kjærlighet og et faglig godt tilrettelagt tilbud som
ivaretar det enkelte barns spesielle livssituasjon. Det offentlige
har jo ansvaret for disse barna, og da er det også det
offentliges ansvar at tilbudet blir så godt som mulig,
og at det er en god kvalitet. Og det er derfor jeg stresser dette
med en offentlig godkjenning av institusjonene så fort
som mulig. For disse barna har ikke tid til å vente,
og vi har et system for at det offentlige har ansvaret for dem.
Og da håper jeg at sosialministeren tar med tilbake til
barne- og familieministeren at dette haster det faktisk med.

 Ja, det vil sosialministeren ta med tilbake.

Disse barna har behov for en helt spesiell
oppmerksomhet, det er Regjeringen helt innforstått med,
men det henger nøye sammen med organisering og
ansvar. Og som sagt tidligere, så snart organiseringen
er avklart, vil det som går på oppfølging,
med forslag i forhold til godkjenningsordning og kvalitetskrav,
bli oversendt til Stortinget.





                

 Dette spørsmålet
er utsatt.





                

 Dette spørsmålet,
fra representanten Siri Hall Arnøy til barne-
og familieministeren, vil bli besvart av helseministeren
som rette vedkommende.

 «Helseutvalget for homofile, som i
20 år har vært myndighetenes viktigste
samarbeidspartner i det hiv-forebyggende arbeid overfor menn som
har sex med menn, trues nå av nedleggelse etter
en bevilgning på 3 mill. kr inneværende år,
en reduksjon i overkant av 25 pst. i forhold
til tildelingen i 2001 og 32 pst. i forhold til i 2000.
Stortinget har tidligere understreket at hiv/aids-forebyggende
arbeid fortsatt må målrettes mot de mest utsatte.

Hvordan mener statsråden
dette kan ivaretas om Helseutvalget må legges
ned?»

 Som ansvarlig statsråd
for dette saksområdet vil jeg i forståelse med
barne- og familieministeren besvare spørsmålet
fra representanten Siri Hall Arnøy.

Stortinget har for budsjettåret 2002
bevilget 26,6 mill. kr til kap. 719 post
70 Handlingsplan mot hiv/aids-epidemien og smittevern.
Midlene skal dekke flere viktige formål og ikke bare
hiv-forebyggende arbeid alene. I tillegg til å følge
opp dette arbeidet gjennom den nye strategiplanen for å forebygge
hiv og seksuelt overførbare sykdommer skal midlene også gå til høyt
prioriterte formål innenfor Tiltaksplan
for å motvirke antibiotikaresistens, Nasjonal
beredskapsplan for pandemisk influensa og andre smittevernoppgaver.

Det beløpet som er avsatt til å forebygge
hiv og seksuelt overførbare sykdommer, er i år
16 mill. kr. Disse midlene er fordelt til Sosial- og helsedirektoratet med
12 mill. kr, til Nasjonalt folkehelseinstitutt
med 3,6 mill. kr og til et levekårsprosjekt
om personer med hiv/aids ved en forskningsinstitusjon med
0,4 mill. kr. Resten er avsatt til de øvrige
formålene som jeg nevnte, til antibiotikaresistens med
8 mill. kr og til smittevern generelt med 2,6 mill. kr.
Det er Sosial- og helsedirektoratet som nå har ansvaret
for tildeling av midler til disse formålene.

For 2001 søkte Helseutvalget om 4,79 mill. kr
og mottok 4,075 mill. kr. For 2002 var søknaden
på nesten 6,5 mill. kr. Direktoratet
har, som spørsmålsstilleren peker på,
gitt tilsagn om 3 mill. kr for 2002. Av dette
beløpet har Helseutvalget allerede fått 1,8 mill. kr
i forskudd, slik at restbeløpet for 2002 vil være
1,2 mill. kr. I søknadsbeløpet
var også inkludert utgifter til forebyggende arbeid
i forhold til rus og selvmord og selvmordsforsøk, og Sosial-
og helsedirektoratet har i sitt tilsagnsbrev vist til at dette må ses
i sammenheng med oppfølging av St.meld. nr. 25 for
2000-2001 Levekår og livskvalitet for lesbiske
og homofile. Helseutvalget kan også søke økonomisk
støtte gjennom andre kanaler enn tilskuddsordningen
til å forebygge hiv og seksuelt overførbare sykdommer.

I oppfølgingen av stortingsmeldingen
har flere departementer satt av midler til informasjon, som forebyggingstiltak
mot selvmord blant homofile. Nylig hadde Barne- og familiedepartementet
en utlysing av slike midler, som Helseutvalget både
kan og bør søke om tilskudd fra. På denne
bakgrunn kan jeg ikke se at en videreføring av Helseutvalgets
arbeid skulle stå på tilskudd fra myndighetene.

Det er svært viktig å forebygge
hiv og seksuelt overførbare sykdommer blant menn som har
seksuell omgang med menn, og vårt samarbeid
med frivillige organisasjoner, både Helseutvalget og LMA,
er sentralt i den forbindelse. Samtidig ligger det mange
andre store utfordringer i Strategiplanen for forebygging
av hiv og seksuelt overførbare sykdommer. Det er viktigere
enn noen gang å finne en riktig balanse mellom
målrettet innsats overfor spesielt utsatte grupper
og generelle tiltak for den allmenne befolkningen. Det er også viktig å intensivere forebygging
av seksuelt overførbare sykdommer i tillegg til forebygging
av hiv. Viktige satsinger framover er: Kunnskaps- og informasjonsnivået
i befolkningen skal bedres, kjønnsperspektivet skal sterkere
inn i planer, prioriteringer og tiltak, den forebyggende
innsatsen overfor asylsøkere, flyktninger og andre
med innvandrerbakgrunn skal styrkes, og stigmatisering og diskriminering av
personer med hiv og aids skal bekjempes.

 Jeg takker statsråden for det utfyllende
svaret.

Jeg er selvfølgelig glad for at det
virker som at statsrådens holdning er at om Stortingets
intensjon i forhold til forebygging skal kunne
oppfylles, vil det også være
nødvendig at Helseutvalget klarer å videreføre
sitt arbeid. Slik jeg forstod statsråden, mente han at
det viktige nå ikke var hvilken post disse pengene
kom fra, men at det var penger. Det er selvfølgelig en
god og praktisk tilnærming som jeg deler. Men like
fullt vil jeg gjerne at statsråden skal presisere dette
ytterligere, i og med at statsråden også viste
til Helsedirektoratet. Er det slik at statsråden mener
at det vil være nødvendig at Helseutvalget
får mer penger, fra et eller annet sted, for å kunne
drive sitt viktige arbeid?

 Jeg tror alle parter er tjent med
at søknadsbehandling ikke finner sted i Stortingets
spørretime.

Det jeg kan si, er at etter min vurdering
er 3 mill. kr en betydelig sum penger til forebyggende
innsats på selve helseområdet. Når Stortinget
i tillegg har bevilget penger til handlingsplanen, som er en følge
av stortingsmeldingen om homofile og lesbiskes levekår,
og det er lyst ut penger til tiltak til bl.a. forebygging av selvmord,
noe som var inkludert i Helseutvalgets søknad til Sosial-
og helsedirektoratet, mener jeg det her burde ligge grunnlag for
at det kan skapes et økonomisk grunnlag for Helseutvalgets
virksomhet som er akseptabelt for dem. Men om det er det, må jo
Helseutvalget selv vurdere, det kan ikke jeg bedømme.

 Jeg skal ikke følge opp
med å gå mer detaljert inn i de enkelte tilskuddene.
Vi får eventuelt komme tilbake til dette når
vi har sett hvordan fordelingen av midlene har vært.





                

 Dette spørsmålet
er utsatt til neste spørretime.





                

 Dette spørsmålet,
som er stilt til fiskeriministeren, vil bli besvart av sosialministeren
på vegne av fiskeriministeren.

 Jeg har følgende spørsmål
til statsråden:

«Norske fiskere er i dag
representert gjennom Norges Fiskarlag og Norges Kystfiskarlag. Selv
om begge organisasjoner representerer fiskere, forskjellsbehandler norske
fiskerimyndigheter de to yrkesorganisasjonene. Norges
Kystfiskarlag har vansker med å få høringsrett, og
får ikke representasjon i relevante fora som
Reguleringsrådet og Den norsk-russiske fiskerikommisjonen, der
Norges Fiskarlag er representert.

Hva vil statsråden gjøre
for å rette opp denne forskjellsbehandlingen?»

 Norges Kystfiskarlag har de siste årene
deltatt aktivt og har kommet med flere innspill i tilknytning til
reguleringen av deltakelsen i og utøvelsen av
fisket. Norges Kystfiskarlag er høringsinstans i alle
saker som vedrører regulering av fisket. Det er således ikke
korrekt at Norges Kystfiskarlag ikke har høringsrett.

Oppgaven å forhandle med Russland
om fellesbestander i Barentshavet
samt å forvalte Norges andel av disse ressursene er tillagt
Fiskeridepartementet. Forhandlingsdelegasjonen utnevnes av Fiskeridepartementet
på grunnlag av en balansert vurdering,
basert på representasjon fra næring og forvaltning,
legitimitet i næringen og forhandlingstaktiske hensyn,
og at delegasjonen må ha en håndterlig størrelse.
Hva gjelder representasjon fra fiskerinæringen legger departementet
vekt på at hele den berørte del av næringen
skal være representert gjennom de delegater som
deltar. Fiskeridepartementet har derfor valgt å ta med
de store organisasjonene som representerer bredden i fiskerinæringen:
Norges Fiskarlag, Fiskeri- og Havbruksnæringens Landsforening
og LO.

Norges Kystfiskarlag er med andre
ord ikke representert i den blandede norsk-russiske fiskerikommisjonen. Det
finnes et mangfold av organisasjoner i norsk fiskerinæring. Noen
av disse organisasjonene er Norges Kystfiskarlag, Sør-Norges
Trålerlag, Norske Sjømatbedrifters Landsforening
og Rederiforeningen for Ringnotfartøy under 70 fot.
Det sier seg selv at man med hensyn til delegasjonens
størrelse til fiskeriforhandlingene med Russland, EU, Færøyene,
Island mv. kun kan ta med de største organisasjonene.

Norges Kystfiskarlag har i dag status som observatør
i Reguleringsrådet. Reguleringsrådets funksjonstid
går ut i år, og nytt reguleringsråd må oppnevnes
før reguleringsforskriftene fastsettes i november/desember.

I tilknytning til at funksjonstiden for Reguleringrådet er
ute, vil rådets funksjon og rådets sammensetning
bli nøye evaluert. I den forbindelse vil Norges
Kystfiskarlags status i Reguleringsrådet bli vurdert på nytt.

 Jeg takker for svaret.

Litt av min intensjon var å få vite
hva som var problemet med å ta Kystfiskarlaget
inn i de organ der Fiskarlaget i dag er medlem, fordi vi jo i andre
næringsmessige sammenhenger vanligvis lar de ulike yrkesorganisasjonene
være representert hver for seg.

Jeg er enig i at det finnes et mangfold av
organisasjoner innenfor fiskerinæringen,
men en god del av dem er medlem av Fiskarlaget, det gjelder bl.a.
ringnotrederne, mens Kystfiskarlaget er en ren yrkesorganisasjon
som representerer fiskerne på samme måte
som Fiskarlaget.

Jeg er glad for at en her vil vurdere Kystfiskarlagets stilling
når det gjelder Reguleringsrådet. Jeg tror kanskje det
er det aller viktigste. Jeg hadde også ønsket
at en her hadde inntatt en kanskje litt åpnere holdning
når det gjaldt forhandlingsdelegasjonen til de norsk-russiske
forhandlingene.

Hvor lang tid kan en regne med at det vil ta
før Regjeringen kommer til å oppnevne et nytt
reguleringsråd, når reguleringensforskriften må være
ferdig i november? Er det mulig å si noe nærmere
om det?

 Reguleringsrådets funksjonstid går
ut i år, og da tilsier det at nytt reguleringsråd må oppnevnes
før reguleringsforskriftene fastsettes i november og desember.
Så dette er tidsplanen på det, og vi vil i den
sammenheng også gjøre den vurderingen
som jeg nevnte.





                

 Dette spørsmålet
er utsatt til neste spørretime.





                

 Dette spørsmålet
er utsatt til neste spørretime.





                

 Dette spørsmålet,
fra representanten Gjermund Hagesæter til kommunal- og
regionalministe-ren, vil bli besvart av arbeids- og administrasjonsministeren.

 Eg har då følgjande spørsmål
til arbeids- og administrasjonsministeren:

«Mange kommunar har slitt økonomisk etter
at selskapsskatten i 1998 fullt ut blei statleg. Med denne omlegginga
mista kommunane nok eit incitament for å leggje til rette
for næringsutvikling. Kommunalministeren har tidlegare
tatt til orde for at ein større del av selskapsskatten
skal bli igjen i den enkelte kommune der bedrifta er lokalisert.
Framstegspartiet er samd i ei slik
omlegging.

Kor langt er statsråden komen i denne
omlegginga, og kva tid kan kommunane forvente å få ein
større del av selskapsskatten tilbake?»

 La meg først si meg enig med representanten
Hagesæter i at det er viktig at kommunene også får
et rent økonomisk incitament for å legge til rette
for næringsvirksomhet. I Sem-erklæringen ble det
derfor slått fast at Regjeringen vil arbeide for å tilføre
kommunene en del av skatten fra selskapenes overskudd. La meg imidlertid
presisere at en slik omlegging isolert sett ikke vil få betydning
for kommunenes totale inntekter. Da den kommunale selskapsskatten
ble avviklet i 1999, ble kommunene kompensert gjennom høyere
personskatt. På samme måte vil en kommunal
selskapsskatt bety at andre kommunale inntekter
vil bli redusert. At mange kommuner sliter økonomisk, skyldes derfor
neppe bortfallet av den kommunale selskapsskatten.

Derimot er det at kommunene får en
del av selskapsskatten, viktig som incitament til å arbeide
for mer næringsvirksomhet. Det ble derfor fra årsskiftet
nedsatt en interdepartemental arbeidsgruppe som skal utrede ulike modeller
for å tilføre kommunene deler av overskuddsskatten.
De gamle reglene for stedbunden beskatning ble ikke oppfattet
som rettferdige. Arbeidsgruppen har derfor fått i oppdrag å utrede
ulike modeller der skatten blir fordelt på kommunene ut
fra andre regler enn dem som gjaldt under det gamle systemet.

Det er ennå for tidlig å si
noe om når forslag til nye regler kan legges
frem, eller når kommunene økonomisk vil
merke omleggingen. En slik omlegging krever grundige forberedelser,
og jeg ser det derfor som svært viktig at et forslag inneholder
robuste fordelingsregler. Når omleggingen kan skje, avhenger
bl.a. av om en velger en modell innenfor eller
utenfor skattesystemet.

 Eg vil innleiingsvis takke for svaret. Eg er
i alle fall nøgd med at ein jobbar med saka,
og at ein også er einig i at det er
viktig at kommunane får eit incitament til å leggje
til rette for næringsutvikling.

Når det gjeld det som blei sagt, at
dette ikkje har noko å seie for kommunanes
totale inntekter, er nok det sikkert også riktig
makroøkonomisk sett, fordelt på alle
kommunane, men eg trur vel at det er enkelte kommunar som har ein
del næringsutvikling, som føler at dei kjem dårlegare ut.

Eg føler i grunnen ikkje
at eg har fått svar på 

når 

ein planlegg å innføre
at kommunane får ein del tilbake. Eg kunne også tenkt
meg å få eit visst signal om kor stor prosent
kommunane skal få av selskapsskatten.

 Det er helt riktig at representanten ikke
fikk svar på når dette vil bli iverksatt – av
den enkle grunn at jeg ikke har noe svar på når
det blir iverksatt. Det er viktig, som jeg sa i det første
innlegget, at dette arbeidet gjøres grundig. Det gamle
systemet fungerte ikke godt i forhold til ulike kommuner.
Vi må derfor utvikle et system som oppfattes som rettferdig,
og som samtidig gir kommunene incitament til å drive aktiv næringsutvikling.
Og vi må ta den tiden som trenges for å få det
til.

Når det gjelder hvor stor del av selskapsskatten
som eventuelt skal tilføres kommunene, henger
det sammen med spørsmålet om hva slags modell
man kan finne frem til som fungerer godt. Så det kan jeg
dessverre heller ikke svare på nå.

 Eg må då konstatere at statsråden
er meir diffus når det gjeld å informere Stortinget
enn når det gjeld å informere delar av næringslivet. I
Bergens Næringsråd har kommunal- og regionalministeren
i år sagt at det mest sannsynleg vil skje med verknad
frå 2004. Det svaret har eg altså ikkje
fått her i dag. Men i og med at dette er sagt, det er kome
på trykk i eit offentleg blad, og det er ikkje
tilbakevist, så reknar eg med at det Regjeringa tek sikte
på, er at ein kan få ei omlegging frå og
med budsjettåret 2004.

 Jeg er helt sikker på at kommunalministeren
står ved alt hun har sagt offentlig. Samtidig har jeg vel
oppfattet spørsmålet i salen her i dag dit hen
at Stortinget, eller representanten Hagesæter, ikke var
interessert i en sannsynlighetsvurdering.
Derfor synes jeg det er riktig å si at vi nå ikke
kan si nøyaktig når forslaget
kommer til å bli fremmet.

 Spørsmål 22 er
allerede besvart.





                

 Det foreligger ikke
noe referat.





                    
                    
                    

