 Representanten Inge 

Ryan

, som har vært permittert,
har igjen tatt sete.

Valg av settepresidenter

 Presidenten vil foreslå at
det velges to settepresidenter for Stortingets møte
i dag – og anser det som vedtatt.

Presidenten ber om forslag på settepresidenter.

 Jeg foreslår Øyvind Halleraker og
Finn Martin Vallersnes.

 Øyvind Halleraker og Finn Martin
Vallersnes er foreslått som settepresidenter. – Andre
forslag foreligger ikke, og Øyvind Halleraker
og Finn Martin Vallersnes anses enstemmig valgt som settepresidenter for
dagens møte.

Representanten Gunnar Halvorsen
vil framsette et privat forslag.

 På vegne av representantene Marit
Nybakk, Rita Tveiten, Kjell Engebretsen, Svein Roald Hansen
og meg selv fremmer jeg forslag om forvaltningen av Oscarsborg festning
og andre festningsverk som er besluttet tatt ut av militær
bruk.

 Representanten Siv Jensen vil framsette et
privat forslag.

 På vegne av Øyvind Vaksdal, Øyvind
Korsberg, Gjermund Hagesæter og meg selv vil jeg fremsette
et forslag om endringer i petroleumsskattesystemet.

 Representanten Rolf Reikvam vil framsette
et privat forslag.

 På vegne av Øystein Djupedal, Lena
Jensen og meg selv vil jeg framsette forslag
om at teknologi innføres som obligatorisk emne
i grunnskolen.

 Representanten Sigvald Oppebøen
Hansen vil framsette et privat forslag.

 På vegner av Hill-Marta Solberg og
meg sjølv vil eg setje fram eit forslag om å innføre
ein garanti slik at langtidsledig ungdom i alderen 20–24 år
blir sikra tilbod om jobb, utdaning eller arbeidsmarknadstiltak.

 Representanten Audun Bjørlo
Lysbakken vil framsette et privat forslag.

 På vegne av representanten Bjørn
Jacobsen og meg selv vil jeg framsette forslag
om å trekke Norges anmodninger og krav til utviklingsland
om å liberalisere handelen med tjenester.

 Representanten Kirsti Saxi vil framsette et
privat forslag.

 På vegne av Hallgeir H. Langeland og
meg selv vil jeg framsette et forslag om å opprette
og medvirke til medfinansiering av et kompetanse- og kultursenter
for villaksen i Tanavassdraget i løpet av denne stortingsperioden.

 Forslagene vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsråd Dagfinn Høybråten

statsråd Einar Steensnæs

statsråd Børge Brende

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg.

Vi starter med første hovedspørsmål,
fra representanten Øyvind Korsberg.

 Mitt spørsmål går
til miljøvernministeren.

For noen uker siden ble det avslørt
i media at det var en dramatisk medlemsflukt fra frivillige miljøvernorganisasjoner,
samtidig som den økonomiske støtten fra Regjeringen øker
kraftig. I tillegg er det store variasjoner mellom de
enkelte organisasjonene med hensyn til hva de mottar i støtte.
Eksempelvis får Natur og Ungdom mer enn 60 pst.
av sine inntekter fra det offentlige, mens andre ikke
mottar fem flate øre i støtte. Fremskrittspartiet fremmet
forslag ved budsjettbehandlingen om at Regjeringen skulle lage
et nytt og rettferdig regelverk. Det ble nedstemt.

Vil statsråden nå sørge
for en skikkelig gjennomgang av regelverket, slik at økonomisk
støtte til frivillige miljøvernorganisasjoner
baserer seg på mer like og rettferdige kriterier,
eksempelvis betalende medlemmer?

 Når det gjelder støtte til
de frivillige miljøorganisasjonene, fremmes det i forbindelse
med hvert års statsbudsjett ikke bare
forslag om hvor mye støtte som skal gis til disse organisasjonene,
men også om støtten til hver enkelt
organisasjon. Det gjorde vi også i høst,
og Stortinget tok stilling til dette. Vi redegjorde også da
for kriteriene og hva som var begrunnelsen. Stortinget vedtok dette.

Når det gjelder støtten til
de frivillige miljøorganisasjonene, er den til sammen på 35 mill.
kr. Dette er organisasjoner som er basert på medlemskap,
og det er også bredt sammensatte organisasjoner.

Jeg har ikke til hensikt å foreta noen
ny gjennomgang av dette. Jeg har tatt til etterretning at Stortinget
gav sin tilslutning ikke bare til summen, men også til
støtten til hver enkelt organisasjon.

 Jeg takker statsråden for svaret,
og er skuffet over at statsråden ikke vil ta
en skikkelig gjennomgang av det sugerøret som enkelte miljøvernorganisasjoner
har i statskassa.

Miljøvernorganisasjonene mottar ikke bare
grunnstøtte fra miljøvernministeren. Eksempelvis
mottok Natur og Ungdom i 2001 1,8 mill. kr fra Barne- og
familiedepartementet. I tillegg fikk den samme organisasjonen støtte
til internasjonalt arbeid med nesten 100 000 kr.
Og ikke nok med det – Natur og Ungdom mottar også økonomisk støtte
til ulike prosjekt.

Siden statsråden ikke vil
ta en gjennomgang av dette, vil han i det minste sørge
for at det ved neste års statsbudsjett blir framlagt en
samlet oversikt over alle typer statlige overføringer
til frivillige miljøvernorganisasjoner,
slik at dette går klart fram for Stortinget?

 Jeg kan love representanten at for
Miljøverndepartementets del vil det også i
forbindelse med neste års statsbudsjett bli fremlagt et
forslag om summen av støtte til de frivillige miljøvernorganisasjonene,
i tillegg til at hver enkelt organisasjon vil bli oppført
med et forslag til støtte. Vi vil også da
redegjøre for kriteriene. Kriteriene er at det skal være
demokratisk valgte styringsorganer i organisasjoner som har miljøvern
som hovedformål. Organisasjonene må ha et bredt medlemsgrunnlag eller
en faglig spisskompetanse. Det vektlegges videre en vurdering av
organisasjonenes betydning og posisjon i norsk samfunnsliv, kompetanse, medlemstall
og organisasjonsstruktur. Dette er det da redegjort for. Hvis Stortinget mener
at dette er kriterier som ikke er riktig, eller
er uenig i det som departementet har fremlagt, står
det selvsagt Stortinget fritt å endre på disse
vilkårene, og også endre støttebeløpet
for hver enkelt organisasjon.

 Det blir oppfølgingsspørsmål – Øyvind Vaksdal.

 Det må etter mitt skjønn være
selvsagt at de organisasjoner som mottar offentlig støtte,
respekterer våre demokratiske spilleregler og norsk
lov. Vi har dessverre sett en del eksempler
på det motsatte.

Natur og Ungdom hadde ulovlige aksjoner i forbindelse
med Snøhvit-utbyggingen og forleden dag en ulovlig aksjon
mot en skogeier som skulle ta ut tømmer fra skogen
sin. Slike aksjoner kan medføre store økonomiske
tap og selvfølgelig fare for sikkerheten.

Vil statsråden på bakgrunn
av dette sørge for at miljøvernorganisasjoner
som aktivt og beviselig bryter norsk lov, mister all statlig økonomisk
støtte?

 Først vil jeg gjøre oppmerksom
på at det var et forlik i energi- og miljøkomiteen mellom
regjeringspartiene og Fremskrittspartiet
hvor også inneværende års bevilgninger
til de aktuelle miljøorganisasjonene – herunder
Natur og Ungdom, som jeg forstår Fremskrittspartiet
har et noe anstrengt forhold til – var godkjent av Fremskrittspartiet.
Men jeg merker meg at Fremskrittspartiet
mener at departementet også burde vurdere
den enkelte organisasjons opptreden i forhold til lovverk o.l..

Hovedformålet med denne støtten
til de frivillige miljøorganisasjonene, som faktisk er
lavere enn støtten til mange andre organisasjoner – det
er ikke mye støtte i Miljøverndepartementets
budsjett til disse – er at vi skal ha et frivillig
engasjement også på miljøområdet.
Regjeringens politikk er at vi skal bruke mindre
til prosjektstøtte, men mer til generell støtte,
slik at disse organisasjonene også har en frihet.
Vi er avhengig av et frivillig engasjement også på miljøområdet.

 Vi går da til neste hovedspørsmål.

 Jeg har et spørsmål til olje-
og energiministeren.

Mange er i dag fortvilet fordi de har mistet
jobben eller står i fare for å miste
den. Dette er veldig alvorlig, og vi i Arbeiderpartiet
er bekymret for at Regjeringa ikke tar denne situasjonen
nok innover seg.

Siden regjeringa Bondevik har overtatt,
har det blitt 75 nye arbeidsledige hver eneste dag. Ikke
minst innenfor olje- og verftsindustrien er
denne situasjonen nå ganske dramatisk, og derfor
var det også på fredag demonstrasjoner
landet rundt, også i statsrådens hjemby Haugesund,
mot Regjeringas passivitet i denne saken. Folk er lei av at f.eks.
viktige oppdrag innenfor oljeindustrien
nå går utenlands i sak etter sak.

Mitt spørsmål er: Har Regjeringa
tenkt å gjøre noe med denne utviklinga, eller
skal Regjeringa fortsette å sitte musestille mens arbeidsplass etter
arbeidsplass blir nedlagt og forsvinner ut av landet?

 Det å bekjempe arbeidsledigheten vil være
et av de viktigste politiske områdene som
Regjeringen vil ha fokus på. Jeg viser til at statsministeren
allerede nå har gått ut og invitert partiene
i Stortinget til en felles innsats for å bekjempe arbeidsledighet med
ulike tiltak.

Det er riktig at de siste års høye
kostnader basert på både høye
renter og høy kronekurs har gjort situasjonen alvorlig
for deler av den eksportrettede industrien vår. Og det
er et mål for Regjeringen å føre
en økonomisk politikk som fører til en mer normal
kronekurs og en lavere rente. Det har vi lyktes med, i og med at
sentralbanken allerede har satt ned renten to ganger og har varslet
at ytterligere kutt kan være aktuelt.

Det er klart at vi også er
avhengig av satsing på kompetanse- og teknologiutvikling.
Der ønsker Regjeringen å satse mer på forskning
og utvikling for å gjøre norske bedrifter
mer konkurransedyktige.

Endelig vil jeg vise
til at jeg innenfor mitt felt har tatt et initiativ
innenfor Topplederforum og satt ned en prosjektgruppe
som skal se nærmere på aktivitetsnivået
på norsk sokkel. Det er bekymringsfullt at skuffende leteresultater
i 16. konsesjonsrunde har ført til en redusert aktivitet,
og det er viktig at vi nå ser på alt som har å gjøre
med arealtilgang, rammebetingelser, småfeltutbygginger,
senfaseproduksjon, kostnadsstrukturer, beslutningsprosesser og teknologibehov.
Alt dette har jeg da utfordret en prosjektgruppe på innenfor
KonKraft/Topplederforum, en gruppe som er bredt sammensatt,
og som skal avgi rapport innen sommeren 2003. Jeg føler
meg trygg på at et slikt samarbeid
vil kunne føre til resultater, slik at både
myndigheter, leverandørindustri, oljeselskaper og arbeidstakerorganisasjoner
kan identifisere områder hvor vi kan øke
vår konkurransedyktighet.

 Siden regjeringa Bondevik overtok,
har det blitt 40 000 nye ledige i dette landet. Det betyr
at vi ikke har noen tid å miste hvis
vi skal greie å bevare arbeidsplasser og sørge
for at det blir bygd nye arbeidsplasser. Det som også har
skjedd, er at mange av de virkemidlene vi kunne ha brukt for å skape
nye arbeidsplasser, har denne Regjeringa fjernet, med støtte
fra Fremskrittspartiet i flere saker.

Jeg synes det er bra at det nå er
tatt initiativ for å prøve å gjøre
noe med situasjonen innenfor olje- og verftsindustrien,
men poenget er at her haster det. Vi har ingen tid å miste!
Det er for lenge å vente til sommeren med å komme
med konkrete tiltak om hva en skal gjøre for å gjøre
norsk leverandørindustri
mer konkurransedyktig. Og det var altså før jul
at et flertall i Stortinget påla Regjeringa å se
på hva som er grunnen til at vi taper i sak etter
sak, med f.eks. verft i Spania, og at mange arbeidsplasser går
tapt.

Så mitt spørsmål
blir: Vil statsråden ta et initiativ
som betyr at det kan skje noe nå – ikke
om et halvt år eller ett år? Vi har
ingen tid å tape!

 Jeg vil vise til at vi allerede har
tatt et slikt initiativ. Jeg vil advare representanten Brustad
mot å framstille historien slik at Arbeiderpartiet
i alle ting har gjort det som var mulig å gjøre
for at vi skulle komme igjennom en vanskelig
situasjon for konkurranseutsatt industri. Det betyr bl.a.
at Stortinget må ta et medansvar for at vi holder en stram økonomisk
politikk, og at vi ikke oppfører oss slik at
det skapes usikkerhet om hvorvidt vi får en ytterligere
rentenedgang, hvorvidt vi får en lavere kronekurs, og hvorvidt
vi får den stabiliteten i den norske økonomiske
politikken som er en forutsetning for å kunne gi konkurranseutsatt
industri de muligheter den har bruk for.

Jeg vil også vise
til at Nærings- og handelsdepartementet nå har
nedsatt en referansegruppe i samarbeid med Olje-
og energidepartementet og de berørte organisasjoner. Det
er et meget positivt samarbeid, men det er klart at sammen med disse
utredningene tar vi løpende beslutninger som skal bidra
til at konkurranseutsatt industri skal få muligheter
for å nå fram med sine tilbud i internasjonal
konkurranse.

 Det blir oppfølgingsspørsmål – Karin Andersen.

 SV er positiv til at Regjeringen nå har
sett at det er behov for en økt innsats, og er spent på oppfølgingen
av den. Da er det spørsmål om Regjeringen har noen
friske penger å legge på bordet for å få til økt
aktivitet.

På energiministerens område
er det flere ting som kan gjøres. Det ene er at det er
et stort potensial for miljøvennlig
energi, der man kan sette i gang, bevilge penger, få utløst
miljøvennlig energi, få arbeidsplasser.

Det andre er at man kan øke
utvinningsgraden i Nordsjøen på de feltene
som fins. Det har Stortinget vedtatt etter et forslag
fra SV. Der kan det, hvis Regjeringen er villig til å legge
penger på bordet, settes i gang virksomhet som får
fram mer olje fra de feltene som allerede er utbygd. Det
vil utløse en økt verdiskaping, og det vil komme
mange arbeidsplasser ut av det. Når vil Regjeringen komme
med konkrete forslag?

 Jeg vil vise til at Regjeringen allerede
har iverksatt en god del av de tiltakene som representanten
Karin Andersen nå viser til. Jeg synes for øvrig
det er meget positivt at Karin Andersen på vegne av SV
tar imot den invitasjonen som statsministeren har gitt til Stortinget,
om et samarbeid for å bekjempe økende
arbeidsledighet.

Når det gjelder økt oljeutbytte
fra allerede eksisterende brønner, er det viktig å understreke
at forutsetningen for å lykkes med dette er økt
satsing på forskning og utvikling. Det er en
hovedsatsing for Regjeringen, og det har også avspeilet
seg innenfor det nåværende
budsjettet, hvor Olje- og energidepartementets forskningsbudsjett
er økt med over 13 pst.

Når det gjelder satsing på miljøvennlige
energikilder, vil jeg vise til at Regjeringen har åpnet
for at alle husholdninger som søker innen
15. mars, skal kunne få installere en varmepumpe,
en pelletskamin eller energistyringssystemer. Og det viser
seg at dette er blitt en formidabel suksess – langt utover
det vi kunne forvente. Nærmere 40 000 husholdninger
i dette landet kan vise seg å være interessert
i en slik installasjon. Alt dette vil, sammen med andre
tiltak, virke positivt for de oppgavene som Karin Andersen nevner.

 Øyvind Vaksdal – til oppfølgingsspørsmål.

 Nedgangen i aktiviteten på norsk sokkel
skyldes i all hovedsak mangel på prospektive arealer
og manglende politisk handlekraft for å ta
de nødvendige grep for å få dette til.

Stortinget behandlet rett før jul
oljemeldingen, og der manglet det ikke på advarsler,
verken fra oljeselskapene eller fra fagforeningene, om
hva som ville skje dersom ikke noe ble gjort. Fremskrittspartiet
var dessverre det eneste partiet som
tok dette alvorlig og fremmet de forslag som var nødvendige
for å gi den ønskede aktivitet, uten å få støtte
fra de andre.

Har statstråden nå forstått
alvoret i situasjonen, og vil han nå sørge for å åpne
opp attraktive leteområder slik at vi kan unngå den
alvorlige krisen som vi nå ser ut til å få i hele
petroleumsnæringen, med oppsigelser og kompetanseoppsplitting
som resultat?

 Jeg vil vise til Stortingets behandling
av oljemeldingen 17. desember i fjor, hvor det ble bred
enighet – riktignok ikke med Fremskrittspartiets
bidrag – om viktige deler av norsk petroleumsvirksomhet.
Det er nå meget viktig at vi legger til rette for prospektive
arealer for oljeindustrien. Vi ønsker
at norsk sokkel skal være konkurransedyktig,
og at det skal være mulig å kunne tilby
oljeselskapene interessante leteområder.

Vi åpner nå i 18. runde – og
inviterer selskapene til å nominere – for nye
områder i Norskehavet. I tillegg har vi
i nordsjørunden utlyst et rekordhøyt antall blokker,
og vi går nå på den såkalte åpne
dørs politikk ved at vi utlyser mer sammenhengende områder. Alle
disse tiltakene er et bidrag for å gi oljeindustrien de
muligheter som fremdeles er i rikt monn på norsk sokkel,
slik at vi kan øke aktiviteten og bidra til verdiskaping
i denne viktige delen av norsk økonomi og arbeidsliv.

 Asmund Kristoffersen – til
oppfølgingsspørsmål.

 Arbeiderpartiets initiativ
for å få innført like konkurransevilkår
for rederier og sjøfolk fikk et gledelig utfall i Stortinget
i forrige uke. Effekten lot ikke vente på seg.
Dagen etter meldte rederiene
at de stoppet all tanke på utflagging. Neste dag ble det
opplyst at det var inngått en kontrakt mellom
et stort offshorerederi og et verksted i Møre
og Romsdal om å bygge en offshorebåt til 200 mill.
kr. Husker jeg ikke feil, var kampen for bedre
betingelser for rederiene en flaggsak
for Steensnæs foran forrige valg, men nå har Regjeringen
vist en uforståelig passivitet.

Spørsmålet blir: Hvorfor
kjempet Regjeringen så sterkt imot å innføre
en nettolønnsordning
som umiddelbart gir slike effekter – som de to eksemplene
jeg har gitt – både for sysselsetting
og for å ivareta det maritime miljø på sjø og
på land?

 Når det gjelder det konstitusjonelle
ansvar, vil jeg vise til at det ligger under nærings-
og handelsministeren. Men representanten Asmund Kristoffersen har
helt rett i at jeg har engasjert meg sterkt i det som har med sjøfolkene
og norsk skipsfarts rammevilkår å gjøre.
Jeg har også registrert den
positive mottakelse som Stortingets vedtak har fått i bransjen.

Når representanten Asmund Kristoffersen
viser til at Regjeringen skulle ha kjempet iherdig imot, er det
nok mye mer nyansert enn det – bl.a. har Regjeringen vært opptatt
av at vi husholderer slik med norsk økonomi at vi ikke
setter annen konkurranseutsatt næring i fare
ved et pengeforbruk som ikke er innenfor
de rammer som Stortinget selv har fastsatt.

Når det gjelder den «uforståelige» motstand,
vil jeg vise til at Arbeiderpartiet også har
en forhistorie i dette. De har kjempet iherdig imot forslag som
er blitt fremmet av tidligere regjeringer i forhold til å forbedre
situasjonen for norsk skipsfart.

 Odd Roger Enoksen – til
oppfølgingsspørsmål.

 Jeg vil tilbake til det som var representanten
Brustads hovedspørsmål.

Jeg er enig i at det er ille at store
utbyggingsoppdrag på norsk sokkel går til bl.a.
spanske verft i en situasjon hvor vi har økende
arbeidsledighet her hjemme. Men det er kanskje på sin plass å minne
om at det var regjeringen Brundtland som i 1995, med Jens Stoltenberg
som nærings- og energiminister, foreslo omlegging av det
inntil da gjeldende utbyggingsregimet med politisk bestemte kontrakter.
På bakgrunn av den såkalte NORSOK-rapporten foreslo
man da at det skulle være markedet som bestemte.
Man hadde ett mål: å forbedre norsk sokkels konkurranseevne.
Kostnadene skulle ned. Det skulle være markedet som bestemte
utbygging. Det var det ene momentet. Det andre var EØS-avtalen,
som var grunnlaget for at man ikke kunne forfordele norske
verft eller norske bedrifter.

Mitt spørsmål til olje- og
energiministeren er: Hvilke muligheter ser statsråden innenfor
EØS-avtalen i forhold til å forfordele norske
verft med utbyggingskontrakter på norsk sokkel?

 Jeg har ikke noe å bemerke
til Enoksens historiebeskrivelse av de faktiske forholdene, men
jeg har for min del vært mer opptatt av å se framover
og se på hva vi kan gjøre med de beslutninger som
Stortinget har tatt, med de rammevilkår som gjelder. Regjeringen
har tatt dette på alvor, så både
innenfor mitt departementet og innenfor
Nærings- og handelsdepartementet er det nå et
arbeid i gang i samarbeid med berørte organisasjoner – TBL,
Fellesforbundet og NITO bl.a. – for å se på dette.
Rapporten skal legges fram i revidert nasjonalbudsjett for 2003.

Så spør representanten Enoksen
om hvilke muligheter norsk leverandørindustri
har innenfor gjeldende rammevilkår.
Jeg vil vise til at norsk leverandørindustri
har betydelig suksess ute. Det er blitt mindre registrert
i denne debatten, men den suksessen er helt avhengig av nøytrale rammevilkår,
altså ingen forfordeling av nasjonale selskaper. På bakgrunn
av en slik rettferdig konkurransebetingelse har norsk leverandørindustri
hatt betydelig suksess ute. Da må ikke vi rote
det til med særbetingelser for vår egen industri.

 Vi går videre til neste
hovedspørsmål.

 Jeg har et spørsmål til helseministeren.

I Dagbladet mandag denne uken er det et oppslag
om Axess Sykehus og Spesialistklinikk som betaler kosmetologer
og hudterapeuter mellom 275 kr og 430 kr
for hver pasient som disse anbefaler behandling ved dette sykehuset.
På denne måten forsøker altså sykehuset å kjøpe
seg pasienter og betale andre for å drive markedsføring
av sine tjenester.

Presidenten i Den norske lægeforening,
Hans Kristian Bakke, uttaler til Dagbladet at han finner
denne virksomheten etisk betenkelig. Han sier følgende:

«Det
skapes et kunstig behov for medisinske
inngrep. Og når kunder rekrutteres ved at de som anbefaler,
får betalt, er det særdeles betenkelig.»

Er helseministeren enig
i dette? Og vil helseministeren sørge
for å sette en stopper for denne virksomheten?

 Jeg deler SVs og representanten Molviks bekymring
for det som skjer når det gjelder kosmetiske operasjoner,
særlig i forhold til mindreårige. Jeg viser til
at det snart kommer til behandling i Stortinget et forslag som vil
følge opp dette. Det er et anliggende som helseministeren
deler.

Når det gjelder den konkrete saken
som representanten Molvik nå nevner, kjenner jeg den bare
fra pressen. Men de bekymringer som Lægeforeningens president
har gitt uttrykk for, deler jeg. Jeg vil sørge for at tilsynsmyndighetene
ser nærmere på om den virksomheten som her er
avdekket, er i strid med lov og regelverk. I så fall vil det
bli fulgt opp av rette myndigheter.

 Jeg takker statsråden for svaret,
som jeg oppfatter som positivt.

Dette har flere sider. I Aftenposten i går
viste det seg at norske offentlige sykehus mangler
plastikkirurger til å utføre kirurgiske inngrep
som er medisinsk nødvendige, og at f.eks. ventetiden for å få utført
rekonstruksjon av bryst etter
kreftsykdom, øker. Dette skyldes i stor grad at plastikkirurger
går fra de offentlige sykehusene til private
sykehus, som betaler skyhøye lønninger, og som
kjøper seg pasienter på den måten som
eksemplet med Axess viser.

Det er riktig som statsråden sa, at
det ligger til behandling i Stortinget et forslag som vil ha mye
strengere offentlig regulering både av kosmetisk
kirurgi og av bransjens markedsføring,
særlig den rettet mot ungdom.

Viser ikke dette eksemplet etter
helseministerens mening med all tydelighet at en slik regulering
nå er høyst nødvendig?

 Jeg er i likhet med representanten Molvik opptatt
av at dette markedet skal være under offentlig
styring, kontroll og tilsyn. Samtidig er det slik at vi i Norge
har en blanding av privat og offentlig helsetjeneste. Vi ønsker å ha
det. Vi ønsker å ha samspillet og arbeidsdelingen mellom
offentlig og privat tjeneste. Da må man finne seg i at
det er konkurranse om arbeidskraften
i denne sammenheng. Men i forbindelse med godkjenning av nyetablering
av sykehus i privat regi vil myndighetene fortsatt
legge vekt på hensynet til tilgang på helsepersonell
som ett viktig moment.

For øvrig vil jeg vise til
at de spørsmålene som representanten Molvik reiser,
vil bli gjenstand for en egen behandling i Stortinget.

 Vi går videre til neste
hovedspørsmål.

 Mitt spørsmål går
til miljøvernminister Brende.

Trillemarka er blitt et begrep om dagen. De
siste par dagene har situasjonen i det potensielle konfliktområdet Trillemarka–Rollag
Østfjell i Buskerud tilspisset seg kraftig. 40 mål
ble vernet før jul. Det var greit nok. Nå har
miljøvernorganisasjonene engasjert seg. Mandag blokkerte
Natur og Ungdom en lovlig hogst utenfor det vernede området.
Hogsten var godkjent av kommunen og fylkesmannen. Dermed satte Miljøverndepartementet
i gang en oppstart av en formell verneprosess. Det var altså en
lovlig hogst som ble foretatt.

Mitt spørsmål blir: Bekymrer
det ikke statsråden at folk som faktisk har utført
lovlig arbeid på egen grunn, blir uthengt som syndebukker?
Og vil statsråden sørge for at det raskt tilbys
forskudd på erstatninger, eller at det på annen måte
sørges for kompensasjon for de økonomiske konsekvensene
som følger av båndlegginga?

 Regjeringen vernet ikke 40 mål
av Trillemarka før jul, men 40 km2 barskog.

Jeg vil først bare si to
ord om hvorfor man verner barskog. I barskogen finnes altså veldig
mange av de rødlistede artene, dvs. truede arter, ca. halvparten
av dem. I Norge ligger vi litt etter når
det gjelder vern av skog. Cirka 1 pst. av skogen
vår er vernet, mens man i Sverige og Finland
har vernet bortimot 5 pst. Derfor har det vært Stortingets
målsetting – det står også i
Sem-erklæringen – at vi skal øke barskogvernet.
Vi er da også avhengig av å gå inn
og verne noen av de områdene som er mest interessante
i forhold til biologisk mangfold. Ut fra den dokumentasjonen
som foreløpig finnes, er trolig området som går
under betegnelsen «Trillemarka», det største gjenværende
verneverdige skogområdet i den sørlige delen
av landet.

Når det gjelder det verneplanarbeidet
som nå er igangsatt, skal man ha en skikkelig saksbehandling,
hvor alle kommer til orde. Vi skal vurdere de 160–170 km2 som
er igjen av dette området, og finne ut hvilke deler, eventuelt hele,
som skal omfattes av et barskogvern.

Det er selvsagt slik at hvis man blir omfattet
av barskogvernet, skal man få erstatning. Det er også slik
at de som eventuelt får stopp i hogsten sin,
skal få vederlagsordninger inntil man har bestemt
om skogen eventuelt skal vernes eller frigis.
Her har Norge også sterke internasjonale
forpliktelser. Det er også slik at de kjøpesterke markedene
ute i Europa er mer og mer opptatt av at Norge
må skjerpe seg i forhold til å ta vare
på mer av barskogen. Derfor har jeg fått en meddelelse
fra Norske Skog om at de inntil denne verneprosessen har
kommet lenger og blitt avklart, ikke tar imot skog som
hogges i de aktuelle områdene i Trillemarka.

 Når det gjelder Norske Skog, viser
nettopp det at det er svært viktig at man tenker
seg godt om før man går til så drastiske
skritt som det ble gjort i går. Det er nå det
ene. For det andre ble det bestemt i fjor, for
tre måneder siden, at det skulle være
meldeplikt nettopp for disse områdene, slik at
skogeierne er i sin full rett når de hogger på vanlig
måte. Den ordningen skulle vare fram til Regjeringas
varslede barskogvernstrategi, som skal komme i forbindelse med meldingen om
rikets miljøtilstand. Så skjer altså dette,
som jeg syns er ganske alvorlig i forhold til dem det
faktisk gjelder, og som har gjort lovlige ting. Det er det som blir
et galt bilde i denne sammenheng.

For øvrig har energi- og miljøkomiteen
vært opptatt av at det skal være lav
konfliktgrad når det gjelder barskogvern og andre
verneområder. Jeg syns at dette blir svært uheldig
i forhold til det.

Mitt spørsmål til slutt blir:
Er ikke statsråden enig i at dette er en tvilsom
form for konfliktdemping?

 Det er ingen tvil om at jeg tar avstand fra
ulovlige aksjoner som eventuelt begås av miljøorganisasjoner
i forhold til skogeiere som foretar lovlig hogst. Derom er det ingen
tvil.

Det jeg har sagt, er at vi nå åpner
for en verneprosess i forhold til kanskje det største
og viktigste gjenværende området
på Østlandet når det gjelder barskogvern. Flere
av dem som selger skog internasjonalt, sier at dette blir
et økende problem, for markedet spør: Hvorfor
har Norge bare vernet 1 pst. av skogen?
I Sverige og Finland har man vernet 5 pst. Hvordan
forholder dere dere til disse rødlisteartene?

Når det gjelder «drastiske
skritt» og bekymring, kan det også ses
den andre veien. Det er faktisk mange som er noe bekymret
over at vi har hengt etter her. Men jeg er veldig opptatt
av at det skal være lav konfliktgrad. Derfor har jeg også startet
et samarbeid med de ulike skogeierorganisasjonene
for å komme i mål, som også skal
omfatte makeskifte og finne gode
løsninger.

 Det blir oppfølgingsspørsmål – Synnøve Konglevoll.

 Arbeiderpartiet
støtter miljøvernministeren i at han
nå har satt i gang en verneprosess. Det er helt riktig
som miljøvernministeren sier, at Trillemarka–Rollag
Østfjell er det eneste store kandidatområdet for barskogvern.
Rapporten fra NINA og Skogforsk peker på at det
er en utfordring å få vernet
større barskogområder.

Direktoratet for naturforvaltning pekte på allerede
i et brev 16. desember, så vidt jeg husker, at man gikk
inn for at det skulle settes i gang en formell verneprosess her. Arbeiderpartiet
synes det er positivt at miljøvernministeren nå er
på banen. I meldingen om rikets miljøtilstand, som
vi skal få til våren, er det varslet en strategi
for økt barskogvern. Mitt spørsmål er
om det betyr at miljøvernministeren vil komme med flere
konkrete forslag for å øke barskogvernet.

 Først takker jeg for at Arbeiderpartiet
støtter opp om at vi nå må ta noen
skritt i forhold til det største og kanskje viktigste
gjenværende relativt urørte barskogområdet
på det sentrale Østlandet.

Jeg vil også legge til at
Norske Skog overfor både Stortinget
og departementet har understreket at det er viktig at Norge
nå øker dette vernet noe, slik at vi har legitimitet
i markedet, for folk vil ikke kjøpe skog fra
nasjoner som ikke også tar et ansvar
i forhold til truede arter og det biologiske mangfoldet.

I meldingen om rikets miljøtilstand
vil Regjeringen invitere Stortinget til å gå gjennom
barskogpolitikken. I Sem-erklæringen står det
at vi ønsker å øke barskogvernet,
og det er med utgangspunkt i dette at Regjeringen også vil
fremlegge en plan.

Når det gjelder konkrete områder:
Grunnen til at jeg måtte ta de skrittene jeg gjorde nå,
er at vi havnet i den situasjon at Stortinget ikke
kunne ta stilling til dette området, for det var ganske
store hogster på gang.

 Øyvind Korsberg – til oppfølgingsspørsmål.

 Det er jo ikke noe nytt at man har
konflikt når det gjelder vern. Trillemarka føyer seg bare
inn i rekken. De områdene som miljøvernministeren ikke
klarer å verne, verner Natur og Ungdom med miljøvernministerens
velsignelse og økonomiske støtte.

Det store problemet ved
vernesaker er at man kjører over lokaldemokratiet. Man
overkjører grunneierne. Man stopper næringsutvikling
i de distriktene og de områdene som blir vernet. Hvorfor
tar ikke statsråden hensyn til grunneiere, lokale
eiere og næringsutvikling i verneprosesser, men bare
overkjører lokaldemokratiet fullstendig?

 Jeg har i flere runder nå forsøkt å forklare
at også de som driver innenfor
skognæringen, faktisk er opptatt av at det norske
barskogvernet skal bli noe høyere, for det går
ut over markedsadgangen vår at vi ligger etter
nabolandene våre. Selv OECD anbefaler i en rapport som
ble overlevert Miljøverndepartementet, at det norske
barskogvernet økes noe for å kunne ta vare på bl.a.
rødlistede arter som er truet.

Når Fremskrittspartiet
skal ha det til at man stopper næringsutvikling her, fremstiller
man det som om 99 pst. av den norske skogen er vernet.
Som jeg også sa innledningsvis, er det 1 pst.
av den norske skogen hvor det er lagt beskrankninger.
Når det gjelder 99 pst. av skogen, er det «Levende
Skog»-programmet og den generelle skogloven som gjelder.
At 1 pst. av skogen skal være med på å stoppe
næringsutvikling, det er – med respekt å melde – tøys.
Hvis vi ikke tar ansvar for det biologiske mangfoldet, også langsiktig,
vil det ødelegge vårt fremtidige livsgrunnlag.

 Begrepet «tøys» anses
neppe som parlamentarisk uttrykk.

Hallgeir Langeland – til oppfølgingsspørsmål.

 SV er glad for at statsråden i Aftenposten
i går starta verneprosessen i forhold til Trillemarka – og
svarer på eit 1 månad gamalt brev frå SV.
Det er positivt, sjølv om det tok litt tid å få miljøvernministeren
på banen.

Elles blir det i dag hevda i avisa
at hogging framleis går føre seg. Eit
av mine spørsmål er derfor kva miljøvernministeren
vil føreta seg for å stansa den hogsten som ein seier
går føre seg også i
dag.

Så til ei skikkeleg utfordring. Statsråden
er gong på gong på defensiven i ulike vernesaker.
Han veit at han kan koma til Stortinget og skaffa seg
eit fleirtal for ein meir offensiv politikk. Han peikar på at Noreg
har verna berre 1 pst., mens Sverige har verna 5 pst.,
og at ein får kritikk internasjonalt. Då har han
jo plassert problemet der det høyrer
heime, nemleg hos han sjølv, så lenge han ikkje
nyttar det fleirtalet han har her.

 Noen mener jeg er for defensiv,
og noen mener åpenbart at Regjeringen
er for aktiv her.

Jeg må si at det å verne
dette siste store gjenværende relativt urørte
skogområdet på Østlandet mener jeg var helt
riktig ut fra både internasjonalt ansvar og i
forhold til rødlistene. Når vi opererer med disse
tallene, må en samtidig være klar over
at Sverige og Finland har vernet 5 pst., men
mye av det er fjellskog. Hvis man ser på de aller viktigste
områdene, som Trillemarka er i forhold til det største
biologiske mangfoldet, henger vi ikke så langt etter – om
vi henger etter. Det hører også med
som en nyanse i dette.

Jeg forsøkte etter beste evne å oppfylle
det som er Stortingets forutsetning her, at vi skal øke
barskogvernet, men prøver å gå fram på en
slik måte at vi gjennom vederlagsordninger
og frivillig samarbeid også har
skogeierorganisasjonene og grunneierne med oss. Men her var
det nødvendig å gripe inn.

 Vi går videre til neste
hovedspørsmål.

 Jeg vil tillate meg å stille et spørsmål
til olje- og energiministeren.

I vinter har vi sett en dramatisk utvikling
på energimarkedet, med – ut fra Arbeiderpartiets
syn – uakseptabelt høye priser. Statsråden
har tidligere oppfordret folk til å gå på sosialen
hvis de har problemer med å betale regningene.
Nå viser det seg at det heller ikke er enighet
i Regjeringen om hvorvidt dette er mulig.

Problemet på kraftmarkedet
er at vi har for lite kraft. Norges Vassdrags- og Energiverk
var i går ute og sa at situasjonen ville bli enda
verre til neste år, fordi det er lite vann i
magasinene. Hva vil statsråden foreta seg for å sikre
at situasjonen til neste år ikke blir dramatisk, både
i forhold til priser og tilgang på kraft?

 La meg bare kort kommentere det som
representanten Klungland betegner som at Regjeringen henviser folk
til sosialkontoret. Det er ikke riktig, og det vet representanten
Klungland. For øvrig vil jeg vise til at sosialministeren
allerede har reagert på den framstillingen som er i pressen
i dag. Hun mener den er feilaktig og gir et galt inntrykk
av de tiltak Regjeringen har satt i verk, og har sendt ut en egen
pressemelding om dette.

Når det så gjelder forsyningssikkerheten,
er det et veldig viktig spørsmål. Vi har en helt
spesiell situasjon, som har avdekket at forsyningssikkerheten er
meget sårbar for nedbør. Jeg har iverksatt
flere tiltak allerede, og jeg har bl.a. varslet en total gjennomgang
av forsyningssikkerhet og en stortingsmelding om dette innen årets
slutt.

Det viktige er for det første å forsyne
landet med mer energi og for det andre å sørge
for at vi blir mindre avhengig av vannkraften. Nøkkelen
til å få en bedre forsyningssikkerhet
er altså ikke mer avhengighet av vannkraft, men
mindre. Likevel er det mulig å ruste opp en del
vannkraftverk og øke effektiviteten. Det er fremdeles muligheter
for opprustning av eksisterende vannkraftverk, og det er mulig å få til både
småkraftverk og mini- og mikrokraftverk. Men ved siden
av dette må vi sørge for mer produksjon
av miljøvennlig energi. Både varmeproduksjon
og vindkraft vil være viktig. Vannbåren
varme er et viktig satsingsområde fra Regjeringens side,
og med tilslutning fra Stortinget har Enova fått et program for å gjennomføre
dette. Ved siden av dette må vi sørge for økt
forsyningssikkerhet fra utlandet, bl.a. gjennom kabelprosjekt, og
vi må få løst opp de flaskehalsene som fins
i forsyningsnettet i det nordiske markedet, både
internt i Norge og mellom de nordiske land. Også gasskraftverk
med CO2-håndtering inngår i Regjeringens strategi
for å få bedre forsyningssikkerhet og øke
energiproduksjonen. Regjeringen satser målbevisst på å utvikle en
slik teknologi.

 Jeg er glad for at statsråden legger
vekt på forsyningssikkerheten. Problemet
i Norge i dag er at vi produserer for lite kraft
i forhold til forbruket. Så er vi i en situasjon
der Statoil nå vil bygge gassrør til
England for å eksportere kraft og bygge gasskraftverk i
England, og Statnett vurderer å legge kabler til
England til en kostnad av 8 milliarder kr, en kostnad som til sist
vil ende opp hos sluttbrukeren. I stedet for å skape
verdier i Norge av denne gassen, ønsker
altså Regjeringen å gjøre det i andre
land, og dermed bli en råvareprodusent. På toppen
av det er det dårlig miljøpolitikk.

Mener statsråden at det
er en ønsket utvikling at vi sender gassen ut
av landet for så å importere elektrisk kraft tilbake?

 Når det produseres for lite
kraft i landet i dag, er det basert på manglende utbygging
gjennom tidligere regjeringer. Også Arbeiderpartiet er
medansvarlig for den vurdering som er gjort, og for mangelen på å fremme
tiltak for å kunne bedre energibalansen. Det
er altså ikke slik at denne regjeringen kunne knipse
i fingrene og stille til rådighet økt energiproduksjon 

i ett nu

. Å bygge ut mer kraft er resultat
av en langsiktig planlegging og utbygging.

Når det så gjelder kablene,
har Regjeringen ikke tatt stilling til slike prosjekter.
Og når det gjelder gasskraftverk, vil jeg minne representanten
Klungland nok en gang på at de tre gitte konsesjonene for
gasskraftverk – og betingelsene for konsesjonærene – er
konsesjoner som arbeiderpartiregjeringen har gitt. Hver eneste setning,
hvert eneste komma og punktum er i tråd med det Arbeiderpartiet
satte som vilkår. Når det ikke bygges,
har det selvfølgelig å gjøre med et gap mellom
pris på gass og pris på elektrisitet
i markedet.

 Det blir oppfølgingsspørsmål – Odd Roger
Enoksen.

 Jeg har ingen problemer med å slutte
meg til de langsiktige tiltak for å forbedre tilgangen
på energi som statsråden nå tar til orde
for, både det å gjøre oss mindre
avhengig av vannkraft og få rustet opp eksisterende vannkraftverk
og – ikke minst – å satse på miljøvennlige
energitiltak, som er helt nødvendig å sette inn.
Men vi er også klar over at dette er tiltak som ikke
vil komme til å virke før om relativt mange år, og
som ikke vil komme til å avhjelpe neste års
forsyningssituasjon. Så jeg er mer opptatt av hva statsråden har
til hensikt å iverksette av tiltak
for å unngå at vi skal komme i en krisesituasjon
til neste år. Det snakkes om magasinfylling på 50 pst.
ved inngangen til neste års vinter, som vil være
dramatisk. I fjor ble det eksportert ca. 12 TWh, hovedsakelig
til Sverige, i en situasjon hvor det var vel kjent at
vi hadde knapphet på energi og ville få en knapphetssituasjon
her hjemme.

Hva har statsråden tenkt å gjøre
for å unngå at vi skal komme i en tilsvarende
situasjon neste vinter?

 Representanten Enoksen peker på et
veldig viktig anliggende. Det er selvfølgelig utfordrende å ha
fokus på to situasjoner samtidig. Vi skal komme igjennom
denne vinteren med nødvendig kraft, og vi arbeider målbevisst
for å unngå en rasjoneringstilstand. Det håper
jeg vi lykkes med. Men vi er veldig avhengig av værutviklingen
og hvor tidlig våren kommer. Det er også riktig,
som Enoksen peker på, at neste års situasjon
er bekymringsfull, både fordi vi har lave
magasinfyllinger, og fordi snømengden hittil har vært
minimal. Det er klart at departementet er nødt til å forberede for
verst mulige tilfeller. Vi er i gang med å se på hvilke tiltak
som kan tilføres markedet for å unngå en
slik rasjoneringstilstand. Jeg viser til at jeg var villig til å åpne
for gasskraftverk på lektere som en nødløsning
i områder som hadde en særlig
vanskelig forsyningssituasjon. Jeg utelukker
verken en slik løsning eller andre
løsninger i en akutt situasjon, dersom det skulle oppstå.

 Sylvia Brustad – til
oppfølgingsspørsmål.

 Mitt tilleggsspørsmål går
til miljøvernministeren. Situasjonen i dag er at vi nå importerer kull
og kjernekraft i bøtter og spann på grunn av at
denne regjeringa, til tross for at Høyre var
med på å tildele konsesjoner, gjør det
den kan for at vi ikke skal få bygd gasskraftverk
med den teknologien som er tilgjengelig
i dag. Når selskaper får beskjed fra en statsråd
om at en ser helst at en bygger gasskraftverk med CO2-håndtering,
er det klart at selskapene lytter til en statsråd. Høyre
har jo vært helt musestille i denne vinterens energidebatt.
Det synes jeg er ganske oppsiktsvekkende, fordi vi var
enige om at det måtte bygges gasskraft for å gjøre
noe for å tette gapet mellom det vi bruker og
det vi produserer. Mitt spørsmål er: Mener
statsråden det er god miljøpolitikk å importere
så mye kull og kjernekraft som vi nå gjør, eller mener
statsråden at det faktisk burde ha vært tatt et
initiativ fra Regjeringa for å forsøke å få realisert
de gasskraftverkene det faktisk er gitt konsesjon til?

 Stortinget har fastslått at det kan
bygges tre konvensjonelle gasskraftverk i Norge – to stykker
på Vestlandet og Industrikraft Midt-Norge i Nord-Trøndelag.
Man kan sette i gang i morgen den dag, stikke spaden i
jorda og begynne byggingen av disse konvensjonelle gasskraftverkene.
Grunnen til at disse selskapene ikke gjør det,
er, antar jeg, at man mener at det er for stor risiko
knyttet til dette. Statoil har vært gjennom en
runde i forhold til kalkyler bl.a. knyttet til Snøhvit,
hvor man helt sikkert gjennomgår veldig nøye
om det er bedriftsøkonomisk lønnsomt. Kriteriene
for disse konvensjonelle gasskraftverkene har bl.a. Arbeiderpartiet,
og også Høyre, vært med på å utforme.
Jeg antar at Arbeiderpartiet vedstår
seg de kriteriene, og mente at det var fornuftige kriterier. Så hvis
man ønsker, kan man sette i gang med bygging av tre konvensjonelle
gasskraftverk. Hvis de kan komme til erstatning for kullkraftverk,
er jo det meget bra, men det er opp til selskapene. Vi kan ikke
ta det økonomiske ansvaret og pålegge noen
dette.

 Øyvind Vaksdal – til oppfølgingsspørsmål.

 Det er et uomtvistelig faktum at dersom vi
hadde brukt av våre gassressurser til kraftproduksjon,
hadde vi unngått den strømkrisen vi har hatt i
vinter. Det har jo nå det norske folk forstått,
ifølge meningsmålinger, men dette vil ikke
Regjeringen ta innover seg. Regjeringen sier at man er
for gasskraftverk, men bare gasskraftverk med CO2-håndtering – dette
til tross for at den ekspertise vi har, sier det vil ta
kanskje 10–15 år før denne teknologien,
som i dag er kjent, er kommersielt forsvarlig.

Betyr ikke dette i realiteten at
vi kan forvente oss strømkrise hvert eneste år
de neste 10–15 år, på grunn av Regjeringens åpenbare
handlingslammelse i denne saken?

 Som jeg sa i et tidligere svar, inngår
gasskraftverk i Regjeringens strategi for å sikre
bedre forsyning av energi i det nordiske elmarkedet. Men
vi satser målbevisst på at når et slikt
gasskraftverk er kommersielt lønnsomt, skal det være
et gasskraftverk med CO2-håndtering, og Regjeringen har
sagt seg villig til en medfinansiering av de ekstra kostnader
som en slik teknologi vil medføre i forhold til de konvensjonelle.
Vi ser at det er viktig å ha et øye med forsyningssikkerheten. Vi
vet også at sårbarheten i forsyningssikkerheten
har blitt spesielt åpenbar dette året,
fordi det er over 70 år siden vi har hatt en så tørr
høst, og kombinasjonen av en tørr høst
og en tidlig, streng vinter – snøfattig i tillegg – gjør
at vi sannsynligvis må både 100 og 200 år
tilbake i tid for å finne en tilsvarende situasjon. Det
er eksepsjonelt, men statistikken
kan lure oss. Vi kan aldri vite om vi
får en slik situasjon også neste år,
og derfor er det viktig at vi har en gjennomtenkt politikk for å bedre
forsyningssikkerheten.

 Karin Andersen – til oppfølgingsspørsmål.

 Først til den dyre strømmen: Det
er åpenbart at det rundskrivet Regjeringen har sendt ut
i dag, er i strid med Stortingets vedtak. Det må trekkes tilbake,
og man må sende ut et nytt, slik at folk får den hjelpen
Stortinget og statsråden har lovt. Så er jeg glad for
at statsråden ikke støtter Arbeiderpartiet
når det gjelder å ønske seg
mer miljøuvennlig og dyr strøm. Men i et svar
til meg for noen minutter siden viste statsråden
til den suksessen tilskudd til alternativ oppvarming nå har blitt.
Det er svært mange som har søkt, dette er en suksess,
man kan få fram store mengder alternativ energi, miljøvennlig,
man kan få folk ut av strømfella slik at de slipper å gå på sosialkontoret
til neste år. Og man har altså satt en søknadsfrist,
15. mars. Er det så klokt å ha en slik søknadsfrist
når folk tydeligvis nå har sett lyset? De vil
ha miljøvennlig strøm, de vil ha billigere strøm,
og her kan det også bli svært mange
arbeidsplasser. Vil statsråden ta initiativ
til å fjerne denne søknadsfristen?

 Det er Stortinget som har vedtatt den søknadsfristen.
I en nylig avgjort sak her i Stortinget ble det flertall for en
søknadsfrist, 15. mars, og alle som søker
innenfor den fristen, vil, dersom de fyller vilkårene
for øvrig, få tildelt den annonserte støtten
på 20 pst., inntil 5 000 kr.
Jeg ser at dette har vært en stor suksess, og jeg sa også i
Stortinget at vi må ikke gjøre en suksess
til et problem. Når det derimot gjelder Stortingets vurdering
av hvor det mest hensiktsmessig skal settes inn midler for å få fram
mer miljøvennlig energi, har Enova, selskapet i Trondheim,
pekt på at det kan være andre tiltak
som er mer hensiktsmessige. Regjeringen har satt i verk dette tiltaket
for å stimulere til økt interesse og oppmerksomhet
omkring mulighetene som både varmepumper, pelletskaminer
og energistyringssystemer representerer. Men dette er lønnsomme
prosjekter, og husholdningene kan investere dette i trygg forvissning
om at de får pengene tilbake.

 Vi går videre til neste
hovedspørsmål.

 Jeg har et spørsmål til miljøvernministeren
om Sellafield.

Da han var i Bergen for ikke så lenge
siden og hadde møte med den britiske miljøvernministeren,
var kranene i Sellafield, etter det jeg har fått
opplyst, åpne, og det ble sluppet ut technetium-99, som
det tar 220 år å halvere. Technetium-99 får
vi igjen i skalldyr og fisk, og det kommer drivende med havstrømmen
opp langs norskekysten. Hva slags tiltro har vår miljøvernminister
til den britiske miljøvernminister, når det samtidig
som han påstår at han ikke vil åpne
for utslipp, er utslipp?

 Når det gjelder representanten Bastesens
beskrivelse av de alvorlige miljøkonsekvensene av disse
technetium-99-utslippene fra anlegget i Sellafield, deler jeg den
fullt ut. Disse radioaktive utslippene som er helt unødvendige
fordi man kan rense eller lagre i stedet, og som kommer
til å vare frem til 2006 hvis den britiske regjeringen ikke
snur, har den virkning at vi nå har økt radioaktivitet
langs norskekysten helt opp til Svalbard. Det er faktisk slik at
radioaktiviteten er høyere på vestlandskysten
enn den er utenfor den havarerte russiske ubåten «Kursk» i
Barentshavet. Dette er altså den viktigste
kilden til økt radioaktivitet.

Når det gjelder den britiske regjeringen
og den tiltroen jeg har til den i denne saken, må jeg si
at den er dalende. Jeg reagerer meget sterkt på at de fortsetter
med disse utslippene på grunn av at de har et alternativ.
De kan rense og lagre i stedet.

Men Bastesen mente at miljøvernminister
Michael Meacher fra Storbritannia hadde opptrådt uredelig
ved å si at han foretok en vurdering av om de skal slutte
med utslippene, samtidig som de slipper ut. Jeg har aldri
oppfattet Michael Meacher slik at han har lovt at de skal slutte
med utslippene mens man vurderer dette. Jeg skulle selvsagt gjerne ønsket
det, men jeg har hele tiden sagt at jeg synes det er en
helt uholdbar praksis. Jeg er også redd for at
dette snakket som den britiske regjeringen står for, om
at man nå skal vurdere å slutte med disse utslippene og
komme med et moratorium, nok er for å oppholde Norge
med godt snakk. Vi må fortsette samarbeidet
bl.a. med Kystpartiet og alle andre og markere
meget sterkt at vi er mot den britiske forurensningen av det felles
matfatet i Nordsjøen.

 Jeg takker statsråden for svaret og
er glad for at han er enig med meg i at problemet
er stort. Vi har nettopp hatt besøk av et TV-team
og en journalist fra Storbritannia, og jeg lot meg intervjue.

Når det gjelder den britiske regjering,
har den praktisk talt ett eneste virkemiddel, og det er utslippstillatelsen. Det
er et privat selskap som driver og slipper ut technetium-99 i sjøen.
Det er ikke et politiske styrt selskap. Men utslippstillatelsen
styres av den britiske regjering. De har faktisk utslippstillatelse.
Mitt tilleggsspørsmål blir følgende:
Hva gjør statsråden overfor de politiske myndigheter
i England for å forhindre at de slipper technetium-99 ut
i sjøen når de kan lagre det på land?
Hvis det ikke er farlig, som de påstår,
burde de jo spise det. Hva gjør miljøvernministeren
overfor de britiske politikerne?

 Først er jeg glad for at Steinar Bastesen
har latt seg intervjue av det teamet fra BBC som var over her sammen
med en rekke andre britiske journalister. De var invitert til Norge
av den norske ambassaden i London i samarbeid
med Miljøverndepartementet. Vår strategi er nå at
denne saken også må løftes
i Storbritannia, og foreløpig er det altfor mye en sak
som de nordiske landene og Irland er opptatt av. Vi må få frem
i sterkere grad også at den engelske
fisken og de engelske skalldyrene blir forurenset,
at man tilgriser vårt felles matfat, som er Nordsjøen.

Så spør representanten hva
jeg kan gjøre for å forhindre dette. Nå gjelder
jo ikke naboloven. Jeg sitter ikke i Storbritannias
regjering, så jeg kan ikke bestemme
at utslippstillatelsen som Environment Agency har gitt til Sellafield,
skal opphøre. Men jeg har vært flere ganger i Storbritannia
og tatt det opp. Jeg har tatt det opp i mange samtaler med Storbritannia
sammen med de andre nordiske landene.  Vi har også koordinert
oss i forhold til Irland, og vi kjører en kampanje mot
den uholdbare praksisen at de slipper dette ut i havet, når
det kan lagres i stedet. Denne kampanjen skal Regjeringen videreføre,
og vi er ikke fornøyd før
vi får slutt på det.

 Tiden for den muntlige spørretimen
er omme. Vi går over til den ordinære spørretimen.





                    
                    
                    

 Det blir noen endringer
i den oppsatte spørsmålslisten, og presidenten
viser i den sammenheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmålene 1 og 2, fra henholdsvis
representantene Einar Holstad og Steinar Bastesen til utenriksministeren, vil
bli besvart av utviklingsministeren på vegne av utenriksministeren,
som er bortreist.

Spørsmål 3, fra representanten
Karita Bekkemellem Orheim til justisministeren, vil bli besvart
av samferdselsministeren på vegne av justisministeren,
som er bortreist. Etter anmodning fra samferdselsministeren
blir dette spørsmål flyttet og besvart før
spørsmål 13, som skal besvares av samme statsråd.

Spørsmål 10, fra representanten
Sigbjørn Molvik til sosialministeren, er trukket tilbake.

Spørsmål 18, fra representanten
Marit Nybakk til forsvarsministeren, bortfaller, da spørreren ikke
er til stede.

Spørsmål 20, fra representanten
Torbjørn Andersen til miljøvernministeren, vil
bli besvart av fiskeriministeren som rette vedkommende.





                    
                    








        

Spørsmål 1


    
        

Spørsmål 2


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 3


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    



                    

 Dette spørsmålet,
fra representanten Einar Holstad til utenriksministeren,
vil bli besvart av utviklingsministeren på vegne av utenriksministeren.

 «Seksuell utnytting av barn
er et globalt problem. Skal vi bekjempe overgrep, må det arbeides både
nasjonalt og internasjonalt. Det er ikke tilstrekkelig
at Norge har forbud mot kjøp av sex fra barn under
18 år, når f.eks. Russland ikke har
det. Overgriperne opererer gjerne i utlandet. Ulovlig barnepornografisk materiale
spres dessuten ofte over Internett fra servere
i land med mangelfull lovgivning.

Hva vil utenriksministeren gjøre for å bidra
til at bl.a. Russland forbedrer sin innsats mot seksuelle overgrep mot
barn?»

 Russland er et av mange land hvor barn er spesielt
sårbare overfor kriminalitet og seksuell utnyttelse
i form av barnepornografi, prostitusjon, barnesexturisme og menneskehandel.
Vi er dypt bekymret over utviklingen på dette området
og prioriterer arbeidet med å styrke barns rettigheter
bl.a. gjennom vårt arbeid i en rekke internasjonale fora.

Utenriksdepartementet har for 2003 avsatt 30 mill. kr til
Regjeringens handlingsplan mot handel med kvinner og barn, som ble
lansert i februar i år. Planen inneholder tiltak
for å forebygge at barn rekrutteres til sexindustrien i
Baltikum, på Balkan, i det tidligere Sovjetunionen
og i Sentral-Asia. Planen omfatter også tiltak
for å beskytte og hjelpe ofrene og for etterforskning,
altså justissektoren, ved å bidra til å ta
bakmennene. Tiltakene kanaliseres bl.a. gjennom Nordisk Ministerråd,
Østersjørådet, Europarådet, OSSE, Stabilitetspakten
for Sørøst-Europa og gjennom frivillige organisasjoner.
Jeg kan vel kanskje tilføye her at selv om spørsmålsstilleren
er opptatt av Russland, innebærer dette også tiltak
i forhold til  land i sør.

Norge deltar dessuten i
flere internasjonale fora for politi- og justissamarbeid hvor menneskehandel
står høyt på dagsordenen, bl.a.
Interpol, Europol og Baltic Sea Task Force.

Regjeringen har støttet en kampanje
i regi av reiselivsnæringen og Redd Barna mot
kjøp av sex fra mindreårige under utenlandsopphold.

Norge har engasjert seg i arbeidet
med å etablere et IT-nettverk som er et redskap
for å bekjempe kommersiell seksuell utnyttelse
av barn i Østersjøregionen. Det er gitt støtte
til en tiltaksplan og samarbeidsprosjekt for sikrere bruk av Internett,
der bekjempelse av barnepornografi er en av de høyest
prioriterte målsettingene.

Fra 2002 er det etablert en barnegruppe
i regi av Østersjørådet som
har som målsetting å sette viktige spørsmål omkring
utsatte barn på dagsordenen. I regi av Nordisk Ministerråd
er det utarbeidet en handlingsplan for barn og unge i
nærområdene. Under Norges formannskap
i 2002 ble det spesielt fokusert på prosjekter
i Nord- og Vest-Russland.

Under Barentssamarbeidets jubileumstoppmøte
i Kirkenes i januar i 2003 erklærte de deltakende
statslederne at de vil gjøre felles anstrengelser for å stanse
menneskehandel i Barentsregionen. Det foreligger
nå et utkast til et mandat for en arbeidsgruppe som skal
se nærmere på disse problemene, et mandatutkast
vi fra norsk side støtter.

 Jeg takker utviklingsministeren for svaret.

På dagen i dag, 50 år etter
Stalins død, er det vel mye man kunne ha snakket om i forbindelse
med Russland.

Ifølge et oppslag i Aftenposten 25. februar
i år sies det at inntektene fra menneskehandel
er større enn inntektene fra narkotikasalg. Dette skulle være
en uttalelse fra en representant i Dumaen. Regjeringen sier
i sin handlingsplan at den har som mål å forebygge
menneskehandel ved å arbeide for å forhindre rekruttering
av kvinner og barn gjennom å bidra til å styrke
kunnskap og levevilkår i opprinnelsesland. Mange frivillige
og ideelle organisasjoner i Norge har i lengre
tid arbeidet i landene på Balkan og det tidligere Sovjetunionen
med hjelpeprogram rettet mot mennesker i de fattigste deler av samfunnet.
Vi vet også at fattigdom, krig og konflikt, få utdanningsmuligheter
og manglende likestilling mellom kvinner og menn er viktige årsaker
til menneskehandel. Vil noen av de 100 mill. kr
som er varslet gjennom handlingsplanen, kunne brukes til de nevnte
organisasjoners arbeid?

 Som jeg sa i mitt svar, er Utenriksdepartementet
aktivt med i oppfølgingen av handlingsplanen, der det fra
vår side er avsatt 30 mill. kr.
Dette fordeler seg på de områder som representanten
er opptatt av, altså Russland–Baltikum-området,
men også til land i sør som er viktige
i arbeidet for å forhindre menneskehandel og handel med
kvinner og barn. Dette er et veldig høyt prioritert
område for Regjeringen. Det er bakgrunnen for den offensive
handlingsplanen som vi har framlagt. Det er også bakgrunnen
for at frivillige organisasjoner vil være en
viktig aktør i arbeidet med oppfølgingen. De har
tidligere mottatt støtte til denne type prosjekter,
og de vil fortsatt få det. En viktig andel av disse midlene
vil dermed bli kanalisert gjennom det frivillige apparatet og gjennom
de frivillige hjelpeorganisasjonene.





                

 Også dette spørsmålet,
fra representanten Steinar Bastesen til utenriksministeren, vil
bli besvart av utviklingsministeren på vegne av utenriksministeren.

 Jeg har følgende spørsmål
til utenriksministeren, som altså vil bli besvart av utviklingsministeren:

«Det er gjennom avisene blitt kjent
at EU omdefinerer begrepet øy til bare å gjelde øyer
som har en fast bosetting på minst 50 personer. Dersom
et utvidet EU, der Norge eventuelt er med, bestemmer
seg for å legge samme retningslinjer til grunn for territorialfarvannets grunnlinje
som det britiske krav fra før 1951, vil det få konsekvenser
i forhold til dagens grunnlinje.

Kan utenriksministeren redegjøre for
hva det vil bety for vårt territorialfarvann
med en slik EU-definert grunnlinje?»

  Representanten Bastesen refererer i sitt spørsmål
til de kriterier som EU-kommisjonen har satt for hvilke øyer
som skal omfattes av de statistiske studier som kommisjonen
driver som et ledd i sin regionalpolitikk. Disse omfatter bl.a.
en minstestørrelse og et minste folketall.

Kriteriene har med andre ord ingen
sammenheng med eller innvirkning på folkerettens
regler for hvorvidt et landområde
skal kunne defineres som ei øy og kunne tas med i betraktning
ved fastsettelse av grunnlinjer, beregning av sjøterritoriets
yttergrense og bedømmelse bl.a. av hvorvidt landområdet
gir opphav til en kontinentalsokkel utenfor.

De sistnevnte spørsmål besvares
av havrettens hevdvunne prinsipper og regler for øyer.
Det hersker ingen tvil om at grunnlinjen beregnes fra kystens ytterpunkter, også på øyer.
Prinsippene for trekking av rette grunnlinjer, bl.a. rundt Fastlands-Norge
og skjærgården rundt sistnevnte, ble bekreftet
av Den internasjonale domstol i 1951, som også representanten
refererte til. De nevnte EU-studier vil ikke få noen
betydning for folkerettens regler på dette feltet
og derfor heller ingen betydning for våre territorialfarvann.

 Vi har opplevd i denne sal at til og med Grunnloven
har måttet vike for EUs regelverk. Det presses nå på fra
Utenriksdepartementet for at en ny EØS-avtale skal undertegnes,
samtidig som EU utvides østover. Dagens EØS-avtale spiser
seg stadig lenger inn på områder
som etter avtalens forutsetning skulle avgjøres
nasjonalt. Kravet om fri flyt av kapital i oppdrettsnæringen,
som ligger innenfor dagens grunnlinje og er
en del av norske fiskerier, er et eksempel
på det. Kravet om økt rett til eierskap i norsk
fiskeflåte er alt presentert av EU. Hva slags garanti har
utenriksministeren for at ikke Norge, gjennom en ny EØS-avtale,
kan risikere å tape ytterligere selvråderett
i nasjonalt territorium innenfor dagens grunnlinje?

 Jeg tror det er viktig å skille mellom
hva dette forslaget fra EU faktisk innebærer, og hva folkeretten sier
i forhold til hevdvunne prinsipper. Når det gjelder forslaget
fra EU-kommisjonen, er det, så vidt vites, knyttet til
den regionalpolitikk som EU skal utøve, altså også overfor øyer
med hensyn til minstestørrelse og minste folketall.
Dette vil selvfølgelig være relevant
i forhold til andre spørsmål knyttet
til EU, som vi sikkert har muligheter til å komme tilbake
til.

Når det imidlertid gjelder spørsmålet
om konsekvensene for territorialfarvannet som Norge opererer
i forhold til, er det andre typer rettslige forhold som
råder. Der har havrettens hevdvunne prinsipper og regler
for øyer status som internasjonal sedvanerett og er særlig
gjenspeilet i artiklene 2–7 og 121 i FNs havrettskonvensjon
av 1982.

Det andre forhold (presidenten klubber)
er knyttet til Den internasjonale domstols vedtak i 1951, og jeg
kan eventuelt komme tilbake til det spørsmålet,
siden tiden er ute.

 Grunnlinjeprinsippet var et av de meste omstridte
utenrikspolitiske spørsmål for Norge
før domstolsavgjørelsen i Haag i 1951. Gjennom senere
havrettstraktater har Norges uttaksrett og bevaringsplikt blitt
utvidet i forhold til fiskeressursene, noe som EU så sent
som i 1994 ville omgå gjennom forhandlinger om medlemskap
og EØS-avtalen.

Er det noen grunn til å tro
at EU vil respektere dagens grunnlinje dersom Norge skulle
gå inn i EU og EU beslutter at felles prinsipp for grunnlinje
skal legges til grunn som deres felles fiskeripolitikk?

 Ja, da har jeg anledning til å komme
tilbake til nettopp dette spørsmålet.

Dommen fra Den internasjonale domstol
i Haag i 1951 er, som representanten var inne på,
en meget viktig dom. Den gjaldt en sak mellom Storbritannia
og Norge. Prinsippene i dommen er imidlertid senere knesatt
i artikkel 7 i FNs havrettskonvensjon, og slik anses den å ha sedvanerettslig
status. Her er det altså ingen fare for at EUs
regelverk skal kunne forhindre den sedvaneretten og den artikkelfestede retten
som Norge har i forhold til grunnlinjeprinsippet og i
forhold til vårt territorialfarvann.

 Spørsmål 3 vil
bli besvart senere.





                

 Dette spørsmålet
er trukket.





                

 Dette spørsmålet,
fra representanten Karita Bekkemellem Orheim til justisministeren,
vil bli besvart av samferdselsministeren på vegne av justisministeren.

 Jeg har stilt følgende spørsmål
til justisministeren:

«Det meldes stadig om en økende
mengde barnepornografisk materiale på Internett. Dette
er gjerne nettverk med forgreininger i mange land. Det
er en økende tendens til at bilder, tegninger og tekst
fremstiller barn som seksuelle objekter, selv om ikke
bildene viser overgrep. Når det gjelder straff for publisering
av slikt materiale, er det i dag milde dommer.

Hva gjør Regjeringen for å ramme alle
former for bevisst befatning med barnepornografi?»

 Bekjempelse av seksuelle overgrep, herunder
barnepornografi, er – og skal være – et
prioritert område for politiet. Barnepornografi er i mange
tilfeller også filmede overgrep mot forsvarsløse
barn.

Det er viktig å kunne ramme alle
former for bevisst befatning med barnepornografi. Derfor har justisministeren
foreslått at strafferammen for organisert befatning med
barneporno økes fra to til fire år,
og spørsmålet om strafferammer på dette
området vil bli tatt inn i arbeidet med å utarbeide
ny straffelov. I denne forbindelse vil justisministeren også vurdere
om det er mulig å utforme et bedre lovverk, som
kan møte de tekniske utfordringene man står
overfor når det gjelder barneporno på Internett, og
om det kan være mulig å fange opp huller
som fortsatt finnes i lovverket. Blant annet synes det fullt mulig
i dag straffritt å surfe rundt og se på barnepornografisk
materiale forsettlig, uten å betale og uten å lagre
dette på harddisken. Dette er med på å opprettholde
et marked gjennom produksjon og distribusjon
av barnepornografi.

Ved Kripos er det etablert mottak
for håndtering av tips om barnepornografi. Tips mottas
via både telefon og e-post. Kripos bearbeider
tipsene og sender informasjon til rett politidistrikt, som følger
opp tipsene. Om tipsene gjelder nettsider i andre land,
sendes informasjonen til politimyndighetene i de respektive land.
Politiet i Norge samarbeider med kolleger
internasjonalt med sikte på å finne fram til distributører
av materialet og slik kunne avsløre overgripere og eventuelt
hjelpe ofrene.

For å bekjempe seksuelt misbruk av
barn mer effektivt er det nødvendig at politiet hele
tiden oppdaterer sin kompetanse, både på sedelighetskriminalitet
og på IKT-kriminalitet. Kripos har også utviklet
en god spisskompetanse når det gjelder avdekking og etterforskning
av seksuelle overgrep overfor barn.

Videre besitter Politiets datakrimsenter under
Økokrim teknisk kompetanse knyttet til etterforskning
av bilder på Internett samt analyseverktøy for
bruk i forbindelse med elektroniske beslag. Politiets datakrimsenter
er nå i ferd med å utvikle en ny datatjeneste
når det gjelder databeslag i denne type kriminalitet.
Tjenesten utvikles i nært samarbeid
med Kripos.

Dessuten må næringslivet
selv ta et større ansvar for å bekjempe distribusjon
av barneporno. Dette gjelder ikke minst de ulike nettilbydere
som formidler digitale bilder over Internett, og betalingskortselskaper
som tar seg betalt for kjøp av bilder over nettet. Justisministeren
hadde i går et møte med disse to bransjene
og representanter fra andre berørte departementer,
hvor det ble diskutert hvordan man kunne gripe fatt i denne utfordringen.
Eksempler på dette kan være
mer aktivt å filtrere uønskede tjenester og å ha
et nært samarbeid med politiet
om videre straffeforfølging av barnepornografisk materiale.

 Først har jeg lyst til å takke
statsråden for et grundig svar.

Statsråden pekte i sitt svar på at
det er veldig viktig at politiet har kompetanse
og hele tiden blir oppdatert, slik at de er på høyden
og klarer å etterforske disse vanskelige sakene på en
best mulig måte.

Mitt første tilleggsspørsmål
går på hvilke ressurser Kripos vil få,
og hvilke ressurser Kripos har i dag for å holde tritt
med den eksplosjonen vi nå ser i antall internettbrukere
og den tilsvarende økte spredningen av bilder av seksuelle
overgrep mot barn. Dette er på mange måter noe
nytt som er kommet etter at vi fikk Internett. Spørsmålet
er om politiet klarer å holde tritt
med alle de nye oppgavene de blir pålagt av oss
politikere.

Vi har hørt om Barne-Kripos, og jeg
stiller et konkret spørsmål: Hvor blir
det av Barne-Kripos? Er det der? Og hva innebærer
det helt konkret?

 Det som gjelder arbeid med barnepornografi,
er, som jeg sa i svaret mitt, en prioritert oppgave for politiet.
Likeledes er det ved Politihøgskolen det siste tiåret
gjennomført jevnlige etter- og videreutdanningskurs om
ulike sider ved etterforskning og
iretteføring av seksuelle overgrepssaker. Kurs i IKT-kriminalitet, som
er en viktig bit av bevisstgjøringen i barnepornosaker, arrangeres
også. Det betyr at opplæring er veldig viktig,
og det jobbes det aktivt med. Videre besitter Politiets datakrimsenter
under Økokrim teknisk kompetanse knyttet til etterforskning
av bilder på Internett samt analyseverktøy for
bruk i forbindelse med elektroniske beslag. Dette er en viktig innsats,
og teknisk satses det på dette.

Når det gjelder Barne-Kripos, vil
jeg sende den etterspørselen videre til justisministeren.
Mitt svar på denne problemstillingen generelt er at det
arbeides aktivt på et bredt område.

  Strafferammen er også veldig
viktig i denne saken. Etter det jeg er kjent med, er strafferammen
for barneporno så lav at politiet faktisk ikke
har muligheten til å benytte de samme etterforskningsmetodene
som i alvorlige narkotikasaker, som har en strafferamme på ti år.
Dette vil si at metoder som utsatt underretning ved ransaking, elektronisk
sporing og kommunikasjonskontroll, som politiet
fikk mulighet til å bruke gjennom den bestemmelsen
som kom 3. desember 1999, kunne ha ført til en
mye bedre etterforskning
i barnepornosaker, men er i dag ikke mulig å benytte.

Kunne det da være en idé for
Regjeringen å gjøre unntak for etterforskning
av barneporno eller heve strafferammen enda
mer? Vi vet at statsråden går inn for å øke strafferammen
til fire år. Vi vet at EU har et forslag om utvidelse
til fem år, og jeg har lyst til å spørre
statsråden: Hvorfor har vi kommet til nettopp fire år?
Hvorfor følger vi  ikke i hvert fall den linjen
som EU har, med forslag om en strafferamme på fem år?

 Her opplevde jeg at det var mange spørsmål.
Det kunne vært interessant å gå i dybden
på mange av dem.

Jeg vil for det første si
at jeg er helt enig i at strafferammen bør økes,
og det er noe vi arbeider med, også i en større
lovsammenheng. Det er mange måter å avdekke barnepornografi
på, og det Regjeringen er opptatt av, er at vi skal gå inn
på alle de områdene. Etterforskning
er ett område som vi selvfølgelig er opptatt av.
Men vi er også opptatt av at alle aktørene
i samfunnet må være med og bidra, for her er det
svært mange som faktisk og i praksis er berørt
av dette, ikke minst, som jeg var innom i stad, de som
har ansvaret for telenettet i Norge. Men det er viktig at de er
med og bidrar til å avdekke dette, og at de ser et ansvar
her. Slik jeg opplever bransjen, er de interessert
i å være med og bidra til å løse
dette samfunnsproblemet.

Presidenten: Vi går da til spørsmål
13.





                

 Dette spørsmålet bortfaller.





                

 Dette spørsmålet,
fra representanten Torbjørn Andersen til miljøvernministeren,
vil bli besvart av fiskeriministeren som rette vedkommende.

 Jeg har følgende spørsmål
til vår fiskeriminister:

«I Skagerrak utenfor Arendal i Aust-Agder
ligger et av verdens største deponi for kjemiske
masseødeleggelsesvåpen. Rundt 40 skip med om lag
170 000 tonn livsfarlig tysk giftgassammunisjon av ulike typer ble
dumpet her i 1945-47. Det er snakk om uhyre livsfarlig kjemisk ammunisjon,
som selv ikke Hitler torde ta i bruk. Enkelte frykter
nå at alvorlige ulykker kan skje med den rustne ammunisjonen,
ved f.eks. fiske i området.

Har myndighetene god nok kontroll med dette,
og garanterer man for sikkerheten?»

 I 2002 gjennomførte Statens forurensningstilsyn,
SFT, i samarbeid med Forsvarets forskningsinstitutt,
FFI, en tilstandsundersøkelse av skip med kjemiske stridsmidler
dumpet i Skagerrak etter den andre verdenskrig.
Antall skip som ble senket, er noe uklart, men mest sannsynlig er
det 36 skip i den norske delen av Skagerrak. Hittil er
15 vrak funnet.

Tilstandsundersøkelsen viste av vrakenes
tilstand er stabil og lite endret i forhold
til den siste undersøkelsen som ble foretatt i 1989. Analyser
viser ingen spor av kjemikalier i de vannprøver som ble
tatt lokalt rundt vrakene. Det er minst risiko både
for mennesker og miljø dersom skipsvrakene blir
liggende i ro. Dette er hovedkonklusjonen som SFT og FFI har trukket
i sin sluttrapport, som altså er fra i fjor.

Etter overføringen av ansvaret
for statens beredskap mot akutt forurensning
fra SFT til Kystverket 1. januar 2003, er det Kystverket som er
ansvarlig myndighet for den videre oppfølging
av denne saken. Ut fra dette vil jeg følge opp denne saken
og be Kystdirektoratet nå vurdere nærmere de tiltakene
SFT har anbefalt.

SFT anbefaler som nevnt at de undersøkte
vrakene og ammunisjonen med kjemiske stridsmidler bør bli
liggende der de nå befinner seg. Skipene er dumpet på 600
til 700 meters dyp. Det er liten sannsynlighet for at kjemiske stridsmidler
lekker ut fra granater som blir liggende i ro inne i skipsvrak
på havbunnen. Det er derimot stor risiko forbundet med
aktiviteter som kan forflytte eller påvirke vrakene
og ammunisjonen som ligger spredt utover havbunnen.

SFT anbefaler videre at aktivitet på havbunnen,
bl.a. fiske, må forbys i et 18 km x 6 km stort
område. Jeg vil be Kystdirektoratet i nært samarbeid
med Fiskeridirektoratet og andre berørte å vurdere
etablering av en forbudssone som er noe større enn det
området på 14 km x 4 km som
i dag er avmerket på sjøkartene.

I tillegg vil jeg be Kystdirektoratet vurdere
hvordan man bør gå fram med hensyn til lokalisering
av de øvrige vrakene, antakelig 21 i norsk sone, slik at
en oppdatert risikosone kan vurderes.

Det vil også være
naturlig å vurdere undersøkelser av sedimenter
og marine organismer på lokaliteter der ødelagte
vrak og ammunisjon er eller blir påvist på havbunnen.

Under forutsetning av at skipsvrak og ammunisjon blir
liggende i ro på havbunnen, vurderer SFT det ikke som
nødvendig med ytterligere tilleggsundersøkelser med
det første. Korrosjonsprosessen går sakte dersom vrakene
ligger i ro. Sakte korrosjon av granater og gradvis utlekking av
stoff til vann og sedimenter kan ifølge fagekspertisen
skje uten særlig risiko for miljøet,
da de fleste stridsmidlene brytes raskt ned til ufarlige stoffer eller
de er tungtløselige.

La meg avslutningsvis understreke at området
hvor de senkete vrakene ligger, 

er

 tegnet
inn på sjøkartene, og fiskerne er gjennom dette
orientert om de farvann hvor det kan medføre fare å utøve
fiske. Jeg har i tillegg bedt Kystverket sørge for at det
gis best mulig informasjon til fiskerne og andre berørte
om hvorledes en skal forholde seg dersom fiskeredskap likevel
kommer i kontakt med kjemiske stridsmidler.

 Jeg takker for svaret.

Grunnen til at jeg tar denne saken opp med
statsråden, er at mye tyder på at det har foregått
trålfiske midt i denne livsfarlige dumpingplassen for kjemisk
stridsammunisjon, der anslagsvis 170 000 tonn kjemisk stridsammunisjon
ligger strødd utover havbunnen. Det viser seg altså at
det midt i kanskje et av verdens største deponier
for kjemisk stridsammunisjon har foregått trålfiske.
Samtlige vrak som ble undersøkt, hadde rester av trålnøter
på seg, og jeg synes det er særdeles alarmerende.
Man kan jo bare tenke seg hva som kan komme til å skje
hvis dette får fortsette.

Risikonivået ved fiske i dette området
er etter mitt syn ikke godt nok avklart. Her
ligger det altså 36 eller 40 skip, eller
hvor mange det måtte være, men bare
18–19 av dem er lokalisert.

Mitt spørsmål til statsråden
er: Hva vil statsråden gjøre for å lokalisere også de
skipene som vi ennå ikke eksakt vet
hvor befinner seg på havbunnen i Skagerrak?

 Først er det kanskje viktig å ha
klart for seg at der hvor vrak er kjent, har man på kartene
avmerket at her er det risiko. Derfor forutsetter jeg at fiskerne
har respekt for dette, men jeg skal bringe videre de opplysninger
som her er kommet, om at man mener å kunne dokumentere
at det har foregått trålfiske. Det er i så fall
sett fra min side uansvarlig når det på kartene
er avmerket at her er det risiko. Samtidig viste altså de
siste undersøkelsene at det er ikke er påvisbar
forurensning, hvilket man jo skulle tro ville være sannsynlig hvis
det har foregått utstrakt tråling i disse områdene.

Når det så gjelder hva som
vil bli gjort for å klargjøre hvor
eventuelt de 21 skipene som man tror mangler, er, viser
jeg til det jeg sa: Vi har bedt Kystdirektoratet og Kystverket om å vurdere
hvordan man kan sette i verk tiltak for å avdekke det.

 Jeg vil gjerne få stille et oppfølgingsspørsmål.
Jeg ble litt i tvil med hensyn til om  statsråden er klar
over at det faktisk ble funnet trålposer på samtlige
av de fire skipsvrakene som ble undersøkt sist
høst. Det viser klart at her har det vært et til
dels betydelig, om ikke omfattende, fiske, og det er det
som er årsaken. Vi er alle enige om at dersom
dette ligger i ro på havbunnen, vil det ikke
utgjøre noen stor fare, men når det
er muligheter for at denne stridsammunisjonen eventuelt
kan komme inn i en trålpose, og det er påvist
ved at det faktisk har foregått trålfiske her,
synes jeg det er meget alarmerende. Jeg mener at her må noe
gjøres. Jeg vil da spørre: Kjenner ikke
statsråden til at det er funnet trålposer på samtlige
av de fire vrakene som ble undersøkt? Kjenner
statsråden til dette, eller gjør han
det ikke?

 Jeg kjenner til disse påstandene.
Min konklusjon gikk på at så lenge det ikke
er påvisbar forurensning, har ikke dette hatt
en skadevirkning som de facto har
gitt negative konsekvenser. Men enhver aktivitet på disse
feltene øker risikoen. Som jeg sa i mitt første
svar: Det beste som kan skje, er at dette ligger i ro.

Som jeg redegjorde for i mitt første
svar, har jeg satt i gang en rekke prosesser i forhold til Kystverket,
som er ny myndighet, til å vurdere også de
anbefalinger som SFT kom med, om dette er tilfredsstillende. Vi
skal iverksette tiltak for å vurdere
hvordan vi eventuelt skal avdekke de fartøyene
som ikke er funnet. Dette tas svært på alvor,
og i så måte har spørreren
og jeg felles interesser.

 Da er dagens spørretime
avsluttet.





                

 Det foreligger ikke
noe referat.





                    
                    
                    

