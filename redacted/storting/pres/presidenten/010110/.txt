  Da dette er det første
møtet i Stortinget i det nye året, vil presidenten
benytte anledningen til å ønske representantene,
Regjeringens medlemmer, Stortingets ansatte, presselosjens medlemmer
og alle som har sitt arbeid knyttet til Stortinget, et riktig godt
nytt år!

Representanten Ole Johs. 

Brunæs

,
som har vært permittert, har igjen tatt sete.

Valg av settepresident

 Presidenten vil foreslå at
det velges en settepresident for Stortingets møter i dag
og i morgen – og anser det som vedtatt.

Presidenten ber om forslag på settepresident.

  Eg foreslår Per Ove Width.

 Per Ove Width er foreslått
som settepresident. – Andre forslag foreligger ikke, og
Per Ove Width anses enstemmig valgt som settepresident for dagens
og morgendagens møter.

Statsråd Guri
Ingebrigtsen overbrakte 2 kgl. proposisjoner (se under Referat).

 Representanten Jan Petersen vil fremsette
to private forslag.

  Jeg vil først fremsette et forslag
på vegne av Jan Tore Sanner, Bent Høie og meg
selv om handlingsplan for bekjempelse av miljøgiften PCB.

Og så et forslag fra Per-Kristian
Foss, Ansgar Gabrielsen og meg selv om å avvikle
konjunkturavgiften på næringsbygg.

 Forslagene vil bli behandlet på reglementsmessig
måte.

Representanten Børge Brende vil fremsette
et privat forslag.

  På vegne av representanten Per-Kristian
Foss og meg selv fremlegger jeg et forslag hvor man ber om fremleggelse
av en stortingsmelding om hovedtrekk i en mulig reform av skattesystemet.

 Forslaget vil bli behandlet på reglementsmessig
måte.

Representanten Steinar Bastesen vil fremsette
et privat forslag.

  Også jeg vil fremme et forslag om å oppheve
vedtaket om konjunkturavgift på investeringer i nye næringsbygg.

 Presidenten føler seg overbevist
om at også dette i sitt mangfold vil bli behandlet på reglementsmessig
måte.





                    
                    
                    

 Før vi starter opp, vil
presidenten minne om at Stortinget har vedtatt en midlertidig endring
i Stortingets forretningsorden som innebærer at representantene
kun kan stille ett spørsmål hver i den ordinære spørretimen.
Denne bestemmelsen har virkning fra dagens spørretime og
innebærer at det i spørretimer med mange spørsmål
fortsatt skal være mulig for representantene å kunne
stille to oppfølgingsspørsmål. Den praktiske gjennomføringen
av den ordinære spørretimen endres samtidig ved
at de to talerstolene som er plassert nede i salen, benyttes. Det
betyr at de representantene som skal stille spørsmål,
gjør det fra talerstolen ved presselosjen, mens de respektive
regjeringsmedlemmer gir sine svar fra talerstolen ved diplomatlosjen.
Det sier seg selv at begge parter i rimelig god tid bør
befinne seg i nærheten av talerstolene, slik at vi kan
få en avvikling som ikke preges av lange spaserturer fra
motsatt side av salen. Presidenten understreker at de nevnte endringer
er en prøveordning.

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

		statsråd Ellen Horn

		statsråd Guri Ingebrigtsen

		statsråd Trond Giske

De annonserte statsråder er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. – Ingen har
reist seg.

Vi starter med første hovedspørsmål,
fra representanten Per Sandberg.

  Jeg vil gjerne stille kulturministeren et
spørsmål. Det er kanskje ikke overraskende for kulturministeren
at spørsmålet vil dreie seg om NRK, når vi
har registrert den omtale som NRK har fått i media i det
siste, hvor NRK og fremdriften i saken blir fremstilt som både
en skandale og det som verre er. Jeg registrerer i den sammenheng
at kulturministeren fortsatt utviser full tillit til det styret
som eksisterer – der styrelederen nå altså har
trukket seg – selv om det blir påstått
både at det har vært store lekkasjer fra muntlige
interne forhandlinger i styret, og også at dokumenter til
intern behandling i styret har kommet på avveie. Mitt spørsmål
til kulturministeren er: Er det fortsatt slik at kulturministeren
har full tillit til det styret som eksisterer, og ikke vil ta hensyn
til disse forholdene når et nytt styre skal sammensettes
under den ekstraordinære generalforsamlingen?

  Lekkasjespørsmålet har stått sentralt
i drøftingene omkring den avgåtte styreleder i NRK,
som begrunnet sin avgang med problemene med lekkasjer. Anne Carine
Tanum har naturlig som nestleder i styret trådt inn for å fungere
fram til den ekstraordinære generalforsamlingen
som jeg allerede har innkalt, og som antakelig vil finne sted fredag
den 19. januar, og jeg har sagt til henne at dersom det er lekkasjer
fra styrets indre liv, er det helt uakseptabelt og må tas
tak i umiddelbart. Når det gjelder endelig styresammensetning,
vil jeg komme tilbake til dette på generalforsamlingen
i midten av januar.

  Jeg takker for svaret. Jeg finner det litt
merkelig at kulturministeren fortsatt ikke kan gi signaler om hvorvidt
hun har tillit til det eksisterende styret, når vi vet
at NRK selv er på jakt etter muldvarper i dette styret.
Men la meg gå litt videre. Jeg finner det også noe
bekymringsfullt at situasjonen er slik den er i NRK i dag, når
vi vet at NRK er finansiert av norske skattebetalere gjennom lisensbetaling.
Det er derfor veldig viktig at dette foregår med ro og
orden. Det kan virke som om NRK ikke har tatt innover seg at det
er et AS, men fortsatt opererer som et statsmonopol og da ikke får
operert på den riktige måte. Jeg lurer på når
kulturministeren finner det riktig å orientere Stortinget
om den generelle situasjonen i NRK, slik at ikke Stortinget
skal få all omtale og alle opplysninger om NRK gjennom
media – når vi ser de oppslagene som har vært
i det siste.

  Jeg har den største forståelse for
Stortingets bekymring for situasjonen i NRK. Den er i høyeste
grad også min, og det arbeides med topp prioritet i Kulturdepartementet
på alle plan med å få et notat som skal
leveres i Regjeringen, og som i neste runde vil bli presentert for
komiteen og eventuelt lagt fram for Stortinget. Når det
gjelder tillit, må jeg understreke at jeg aldri har gitt
uttrykk for mistillit til det nåværende styret. Det
var styreleder som valgte å gå. Problemene i NRK omfatter
en rekke saker, jeg minner om økonomiproblemene og utfordringene
fra de nye, digitale mediene, i tillegg til lederkrisen, som nå er åpenbar.
Alle disse tingene vil drøftes nøye og gis topp
prioritet av statsråden og departementet.

 Det blir oppfølgingsspørsmål – Ola
T. Lånke.

  Det er en alvorlig situasjon NRK er kommet
opp i. Det er kjent, som også statsråden har understreket,
at institusjonen har store økonomiske problemer. Nå skal
jo ikke økonomi være et mål i seg selv.
Økonomi skal være et middel for å fremme andre målsettinger,
og når man har opplevd den situasjonen at styrelederen
har gått av og institusjonen dermed er ført opp
i en krise, har jeg lyst til å spørre statsråden:
Hvilket ansvar føler hun at hun har for at institusjonen
er kommet i det uføre som den er i, ikke minst også med
tanke på hvilken rolle NRK skal spille i framtiden i møte
med en ny virkelighet?

  Jeg vil understreke at jeg som fagstatsråd
og generalforsamling for NRK føler ansvaret for utviklingen
i NRK meget tungt, og det er, som jeg allerede har sagt,
en av de høyest prioriterte oppgaver for meg å ta
tak i dette. 

Både den digitale utfordringen med
tilspisset konkurranse og sterkt behov for bedre økonomistyring
førte til at jeg nedsatte det styret som har sittet til
nå under Reves ledelse. Dette styret har tatt tak i en
rekke av de store utfordringene når det gjelder digitaliseringen
og når det gjelder økonomistyring, men de har
altså ikke lyktes i det viktige arbeidet med å legge
til rette for å ansette en ny kringkastingssjef. Men jeg
vil overfor det nye styret som da oppnevnes i ekstraordinær
generalforsamling, selvfølgelig understreke alvoret i situasjonen.

 Ågot Valle – til oppfølgingsspørsmål.

  Ingen av oss skal undervurdere de økonomiske
problemene som NRK har kommet opp i, og heller ikke de utfordringene
som NRK står framfor. Likevel skal vi holde fast
på at NRK ikke er en hvilken som helst privatkapitalistisk
bedrift, det er faktisk en lisensfinansiert allmennkringkaster som
skal gi befolkningen både et kulturtilbud og et medietilbud
som ikke er tuftet på kommersielle kriterier. For meg ser
det ut som om viktige krefter i NRK har lagt en veldig stor vekt
på å vinne kampen om seerne med TV 2 – nesten
for enhver pris. Og jeg mener at kulturministeren på mange
måter har spilt på lag med disse kreftene når
hun nå utnevnte styret. Jeg har derfor lyst til å høre
litt om hva slags visjon kulturministeren har for NRK. Vil hun ha
NRK som en viktig medie- og kulturbedrift når hun skal
utnevne et nytt styre? Vil hun gi beskjed om at NRK ikke trenger
en ryddegutt eller ryddejente når det gjelder økonomien, men
en person som har vid samfunnsforståelse og greie på media?

  Jeg takker for spørsmålet.

Min visjon for NRK er – og det har
jeg sagt her i denne sal tidligere – at NRK også inn
i framtiden skal være en sentral kulturinstitusjon og en
ryggrad i det norske kulturlandskapet. En forutsetning for dette
er god styring. Jeg har aldri sett økonomi som noe eget
mål for NRK, men jeg mener at det er helt nødvendig å ha
et styre som har evne til å tenke strategisk og til å rydde
opp økonomisk for at man skal få de beste rammebetingelser
for å utøve institusjonens viktige samfunnsoppgave,
nemlig det å være en demokratisk grunnpilar i
vårt samfunn når det gjelder både kultur,
språk og samfunnsdebatt. Dette er min visjon, og også at
det skal være en kanal for hele landet, med distriktskontorer
og med en bred samfunnsforankret profil. Men økonomistyring
og orden og et grep om den teknologiske utviklingen er
en forutsetning.

 Trond Helleland – til oppfølgingsspørsmål.

  Jeg vil ikke helt slippe spørsmålet
om tillit til styret, fordi statsråden nettopp sa at hun ikke
hadde uttrykt mistillit til det sittende styret. I dagens VG svarer
statssekretær Roger Ingebrigtsen slik på spørsmålet « – Har
dere tillit til det styret som nå sitter i NRK etter lekkasjebeskyldningene
fra Reve?»:

« – Det
sier seg selv, hvis ikke ville de ikke ha sittet der i dag.»

Vil Ellen Horn underskrive denne tillitserklæringen fra
sin statssekretær til det gjenværende styret i
NRK, og i så fall, hvis hun gjør det, betyr det
da at hun ikke stoler på de uttalelsene som avtroppende
styreleder Torgeir Reve kom med, om at det åpenbart måtte
være lekkasjer fra det sittende styret? Kan statsråden
ha et styre som skal lede landets største mediebedrift,
som lekker som en sil, og som overhodet ikke klarer å finne
sin rolle? Det virker som NRK fortsatt lever i en monopoltankegang, en
monopolsituasjon, istedenfor å være en bedrift
i en konkurranseutsatt posisjon.

  Lekkasjene er vidt drøftet og brettet
ut i mediene, og har vært sentrale i diskusjonen omkring
styreleder Reves avgang. Men det å kunne konstatere at
personer i dette styret aktivt har lekket informasjon, har jeg ikke
noe grunnlag for. I så tilfelle ville jeg ikke hatt tillit,
og det ville vært umulig å ha personer som dette
heftet ved, i NRKs styre. Lekkasjeproblemene er tatt grundig opp
i NRK. Man har gått gjennom rutinene når det gjelder
dokumenter og interne rutiner, og jeg har også i dag overfor
styreleder Anne Carine Tanum understreket at dette må hun
holde øye med. Derfor har jeg tillit til det styret som
nå sitter fram til jeg skal ha ekstraordinær generalforsamling
i neste uke.

 Anne Enger Lahnstein – til
oppfølgingsspørsmål.

  Jeg tror vi raskt kan bli enige om at NRK
er en av våre viktigste samfunns- og kulturinstitusjoner
og vår viktigste mediebedrift. Og da er det jo viktig at
det fungerer godt, og at man har et styre som kan ta på seg å lede
i en så krevende tid som NRK nå er inne i.

I forbindelse med det forrige styret, som statsråden
altså oppnevnte for ca. seks måneder siden, la
statsråden vekt på at det var bred kompetanse
når det gjelder teknologi, økonomi, jus og ledelse
i det nye styret. Tatt i betraktning de erfaringer statsråden
nå har med det styret, og hvor altså styrelederen
har gått av, finner jeg grunn til å spørre hvilke
kvalifikasjoner og hvilke kompetansekrav statsråden
vil mene det er behov for i NRKs styre, som altså skal
lede NRK i en krevende tid og også finne ny sjef?

  Jeg registrerte at Anne Enger Lahnstein overhodet
ikke nevnte ordet kultur, og jeg vil understreke at styrets tidligere
nestleder, nå leder, Anne Carine Tanum, kommer fra bokbransjen
og således av meg – og jeg vil tro av de fleste – anses
som en del av kultursektoren, med sin forankring der. 

Når det er sagt, er selvfølgelig
kultur og samfunn en viktig dimensjon å ha for de som skal
sitte i NRKs styre. Jeg vil legge vekt på at styret skal
få en bred sammensetning med bredest mulig kompetanse,
og at vi forhåpentligvis får en bredde av kunnskap
i styret som er nødvendig, både når det
gjelder kultur, samfunn, økonomi og nye medier og konkurranse.

  En åpenbar misforståelse:
Jeg mener bestemt at jeg sa kulturinstitusjoner.

  Det gis ingen anledning til dette.

Per Roar Bredvold – til oppfølgingsspørsmål.

  I Nettavisen desember 2000 kan vi lese at
kringkastingssjef Einar Førde uttaler at NRK er for politisk
styrt. Er statsråden enig i dette, og hva vil statsråden
i så tilfelle gjøre med det? Det er forskjell
på å være klar over ting og ikke å gjøre
noe med det. Kringkastingssjef Førde uttalte samtidig at
NRK før hans tid og også under hans tid har vært
for mye slave av lisensen og dermed av de politiske vinder i Stortinget.

  Jeg har vært veldig tydelig på at
jeg mener vi må ta konsekvensen av at NRK nå er
et AS med et styre som har ledelsen av NRKs virksomhet. Men allikevel
vil jeg understreke at i og med at NRK er en statlig fullfinansiert
samfunnsinstitusjon, kan vi ikke unnlate å være
veldig klar på at Stortinget absolutt har et stort ansvar
for å følge med på at NRKs virksomhet
er i tråd med den viktige samfunnsrolle institusjonen har.

 Odd Einar Dørum – til
oppfølgingsspørsmål.

  Jeg vil først assistere min gode
sentrumskamerat Anne Enger Lahnstein ved å si at hun nevnte
kultur i sitt innlegg. Så går jeg tilbake til spørsmålet
til statsråden.

Statsråden er eier for et AS. Man
kan være passiv eier og aktiv eier. I en tid hvor statsråden
selv har understreket at eierskapet innebærer å kunne
forstå den digitale revolusjon, hvordan vil statsråden
sikre seg at man også har med digital dannelse? Hvordan
vil man med andre ord sikre seg gjennom styre og på annen
måte i eierfunksjonen at man representerer det samfunns-
og kulturperspektiv som må være med når
man skal være begeistret av teknologien, men ikke forblindet
av den?

  Jeg er særdeles enig med Dørum
i at man ikke skal bli noen slave av teknologien. Min hovedtanke
når det gjelder å finne de rette kandidatene til å sitte
i NRKs styre, er nettopp at de innehar den teknologiske og økonomiske
kunnskapen som er nødvendig, men også at man har
de nødvendige etiske, samfunnsmessige personlighetene der
som kan se til at balansen mellom disse to dimensjonene ivaretas.

 Øystein Djupedal – til tilleggsspørsmål.

  Dette engasjementet for NRK viser hvilken
betydelig institusjon dette er. At NRK er i dyp krise, er vel hevet
over tvil.

Det er lansert en idé for hvordan
NRK skal klare å forene børs og katedral, som
jo er NRKs kanskje viktigste utfordring akkurat nå, nemlig å ha
to sidestilte sjefer slik som etter hvert mange mediehus og mediebedrifter
har. Det har blitt mønsteret i de store avisene i Akersgata
og også mønsteret i mange andre medieinstitusjoner.
Jeg har med stor overraskelse lagt merke til at kulturministeren har
avvist en slik løsning. Når man ser det forrige
styrets forsøk på – og hvor vanskelig
det har vært – å få tak i en ny
kringkastingssjef som forener disse to hensyn, nemlig det å ha økonomikunnskap
og også bred kultur- og mediekunnskap, viser vel det at
det mange mediebedrifter har gjort, kanskje er klokt, nemlig at
man har en redaktør som har ansvaret for innhold, og så har
man andre som styrer med pengesekken. Min utfordring til kulturministeren
er da: Vil hun vurdere dette på nytt og gi det nye styret
muligheten til å se om dette kanskje er en klok mulighet
for å bringe NRK inn i den nye tid og ikke i det gamle
organisasjonsmønsteret, som det gamle styret åpenbart
har lett etter?

  Jeg takker representanten for spørsmålet
og vil gjerne klare opp i min refleksjon rundt dette forslaget. 

Jeg er veldig opptatt av at kringkastingssjefen
er sjef og øverste leder for NRK. Det betyr ikke at jeg
ikke ser meget positivt på muligheten for at kringkastingssjefen har
ved sin side en assisterende kringkastingssjef, en direktør,
men de skal ikke være stilt på samme nivå.
Det var det jeg avviste, for det tror jeg gir uklar styring. Jeg tror
kringkastingssjefen må være toppsjefen, men det å få en
assistent ved siden av seg, tror jeg absolutt kan være en
god idé. Det finnes ikke overmennesker i dette samfunnet,
og jeg er enig i at det kan late til at vi leter etter et menneske
med så mange egenskaper at det er umulig å finne
det.

 Presidenten antar at det er på tide å skifte kanal.

Are Næss – til nytt hovedspørsmål.

  Jeg vil gjerne spørre sosialministeren
om hun ikke i likhet med meg også gjerne vil ha en kopp
kaffe på flyet hvis hun flyr hjem fredag ettermiddag, og
om hun har opplevd, slik jeg har gjort, at flyselskapet Braathens
ikke serverer kaffe fredag ettermiddag, men derimot byr på gratis
vin og øl. Nå er dette kanskje en liten sak, men
på et område der alle små skritt går
i feil retning. Slik jeg ser det, er det forskjell på å kunne betale
for en boks øl på et innenriks fly og å bli
tilbudt gratis vin og øl til dels som førstevalg.
Kan sosialministeren si noe om hvor utbredt dette er, og liker sosialministeren
denne geskjeften?

  Jeg er helt enig med representanten Næss
i at en kopp kaffe på flyet hjem på fredag ettermiddag
gjør seg aldeles utmerket. De to norske flyselskapene som
jeg vanligvis reiser med, serverer gratis kaffe på fredag
ettermiddag også. De serverer ikke gratis øl og
vin. Det var nytt for meg at noen flyselskap gjør det,
og jeg må si at jeg blir betenkt når jeg hører
at førstevalget skal være alkoholdrikk og ikke
det vanlige, te, kaffe eller mineralvann.

  Jeg takker statsråden for svaret
og registrerer at fagfolk innen rusvernet har reagert sterkt på vinserveringen
på flyene. Jeg opplever at det ikke var dette Arbeiderpartiet ønsket
da de sammen med Høyre og Fremskrittspartiet presset igjennom
tillatelse til vinservering på innenlandsfly, og jeg vil
gjerne spørre statsråden om hun kunne tenke seg å gjøre
noe for å innskjerpe reglene på dette området.

  Som jeg sa, er denne saken ny for meg. Jeg
skal ta med meg informasjonen og se på den tilbake i departementet.

 Det blir oppfølgingsspørsmål – Annelise Høegh.

 Jeg må si at det var nytt også for meg
at Braathens serverer gratis vin og øl på flyene
hjem på fredagskvelden, men det synes jeg var en meget
gledelig nyttårsmelding om det private flyselskapet, som
jeg håper statsråden ikke har tenkt å blande
seg opp i og få dem fra. At de i tillegg også serverer
gratis kaffe, har jeg selvsagt ikke noe imot. Men skal man få en
god fredagskveld, kan det hende at man har større glede
av vin og kanskje også av øl enn av kaffe, for
da kommer man tidligere til sengs. (Munterhet i salen) Jeg håper
at sosialministeren ikke har tenkt å legge hindringer i
veien for den lange politiske kamp Høyre har ført,
og som vi til slutt fikk Arbeiderpartiet med på, nemlig
at det ikke bare skulle være øl, men også vin
på innenlandsflyene. 

  De endringene som ble gjort i Arbeiderpartiets
regjeringstid, nemlig at det ble tillatt å servere vin
i tillegg til øl på innenlandsflyene, har vi ikke
tenkt å gjøre noe med. 

  Tusen takk. 

 Presidenten foreslår at
vi da avslutter serveringen og går over til neste hovedspørsmål. – Inge Lønning. 

  Jeg deler presidentens vurdering av at tiden
kan være inne både for en kulturpause og en kaffepause.
I den anledning retter jeg et spørsmål til kirke-,
utdannings- og forskningsministeren.

Det fremgår av dagens Aftenposten
en uttalelse fra hans statssekretær om at man kan regne
med at Regjeringen vil offentliggjøre sine standpunkter
til Mjøs-utvalgets utredning etter hvert som man har trukket
konklusjonen, og lenge før stortingsmeldingen som er bebudet
i mars dette år, blir fremlagt. Statssekretæren
antyder at dette er en litt uvanlig fremgangsmåte, og personlig
vil jeg mene at det er en høyst uvanlig fremgangsmåte.
Jeg vil derfor spørre statsråden om han ikke lenger
er av den oppfatning at det viktige ved denne reformen er helheten og
sammenhengen, slik som han selv sa i budsjettproposisjonen i høst.
Betyr det at det ikke lenger er slik at det er en helhetlig reform
det dreier seg om, men at man kan klippe den opp i sine enkelte
bestanddeler?

  Det aller viktigste med den reformen som vi
kommer til å foreslå for høyere utdanning
i Norge, er å sørge for at studentene får
en god undervisning, at det er kvalitet på forskningen,
og at vi bruker de 15 milliarder kronene på en
best mulig måte. 

Som representanten Inge Lønning helt
sikkert er godt kjent med, har debatten etter at Mjøs-utvalget
framla sin innstilling i fjor sommer, vært omfattende og
dreid seg om både detaljer og helheten i de reformene som
skal komme. Jeg har registrert at også representanten Lønning har
deltatt aktivt i den debatten med klare og vel formulerte standpunkt.
Det kan ikke være slik at den eneste som ikke kan delta
i den debatten og ikke kan ha meninger om de reformene som skal
komme, er statsråden som har ansvaret på det området.
Selvsagt må også jeg kunne delta i den debatten
og også når jeg har konkludert i forhold til enkeltsaker,
kunne komme med synspunkter på det. 

Det eneste som jeg foreløpig har konkludert
med at vi kommer til å foreslå, og som også Regjeringen
står bak, er en endring av gradsstrukturen fra dagens 4
pluss 2-ordning til en bachelor- og master-modell, hvor vi får
3 år pluss 2 år. Det har blitt mottatt med blandede
reaksjoner, og debatten går livlig både i avisene
og sikkert også i de ulike utdanningsmiljøene.
Det er sunt, det er bra. Det betyr at vi får synspunkter
på de ulike delene. Men når stortingsmeldingen
kommer i mars, vil vi ha det helhetlige overblikket og den helhetlige
framleggingen som representanten Lønning etterlyser. Det
skal han være helt trygg på. 

  Jeg har selvsagt ingenting imot at statsråden
deltar i den offentlige debatt. Det skulle bare mangle. Det som
er den uvanlige fremgangsmåten, er den statssekretæren
annonserer i intervjuet i Aftenposten i dag, nemlig at Regjeringen
som sådan vil legge frem sine konklusjoner etter hvert
som man har trukket konklusjonene. Men det er jo nettopp ikke å delta
i den offentlige debatt, for da får man konklusjonene uten
premisser. Slik jeg ser det, vil det vanskeliggjøre Stortingets ansvarlige
behandling av stortingsmeldingen når den kommer. Det som
gjør at jeg er bekymret på dette punkt, er jo
at vi alle vet at hvis dette storting skal kunne behandle en så omfattende
sak som dette, er tiden og veien meget, meget knapp. Jeg imøteser
at dette kan komme til å vanskeliggjøre prosessen,
ved at det vil bli behov for ytterligere omfattende høringer
når Stortinget omsider får stortingsmeldingen
og kan begynne arbeidet med den. 

  Jeg har veldig vanskelig for å forstå at
det skulle gjøre det nødvendig med mer omfattende
høringer at f.eks. representanten Lønning i god
tid før stortingsmeldingen kommer, faktisk kjenner til
deler av hva Regjeringen har konkludert med. Tvert imot gir jo det
en større mulighet til å diskutere og debattere
de ulike delene av forslagene. Når jeg er ute og holder
foredrag om de store reformene som kommer i norsk høyere
utdanning, presenterer jeg den helheten som representanten Lønning
etterlyser. Jeg presenterer jo ikke bare konklusjonene, men jeg
skal sørge for at begrunnelsene som er for de ulike forslagene,
også blir behørig presentert, likeså den
argumentasjon som vi har for at en ny gradsstruktur, en ny styringsstruktur,
en bedre undervisning og større krav til kvalitet på den
høyere utdanningen og forskningen vil gi et helhetsbilde
som sikrer både kvaliteten og at man bruker ressursene
på en god måte, og sørger for at dette
landet er i spissen når det gjelder høyere utdanning
og forskning. 

 Det blir oppfølgingsspørsmål – Marit Tingelstad.

  Også jeg merker meg at det kommer
standpunkter angående høyere utdanning nå fra både
statsråd Giske og fra statsministeren. Jeg skjønner at
dette er et ledd i effektivisering og omstilling av offentlig sektor.
Det er framhevet flere ganger. Vi i Senterpartiet er enig i at det
er uheldig at studentene bruker veldig lang tid på sine
studier, og vi har forståelse for at det bør legges
opp til en effektivisering. Vi har selvsagt ennå ikke tatt
stilling til gradsstruktur – før vi har fått
meldingen. 

Men hvorfor bruker studentene så lang
tid? Svaret er selvsagt at det er for dårlig studiefinansiering.
Da blir mitt spørsmål til Giske – siden
han har lekket med en del saker, kanskje han kan komme med noen
synspunkter: Vil han ta initiativ overfor Statens lånekasse,
som nå har varslet økt rente på studielånene,
vil han ta et initiativ for eventuelt å endre studielånerentepolitikken,
slik at det blir en politisk styrt rente, slik studentorganisasjonene
nå har tatt til orde for og sendt brev om?

  Vi har jo nå en ordning for Statens
lånekasse der renta følger det øvrige
rentenivået i Norge, så der er jo det aller viktigste å sørge
for en økonomisk politikk som holder rentenivået
nede. Og der tror jeg det budsjettet som bl.a. representanten Tingelstads parti
i Stortinget har vært med på å få til
for 2001, er et godt bidrag i så måte. 

Men at rentenivået i seg selv får
studentene til å studere mer, er jeg ikke så sikker
på er riktig, for renta på studielånet
har jo først og fremst konsekvens når man er ferdig med å studere.
Det er først når man er ferdig med å studere,
at renta begynner å løpe, og det er også da
man begynner å betale. Jeg tror det aller viktigste for
at studentene skal studere mer, er å sørge for
at kostnadsnormen – de pengene studentene har å leve
for mens de studerer – er såpass at det går
an å være student på heltid, og at man
ikke behøver å sitte i kassa på Rimi
eller andre steder når man egentlig skulle være
student. Et lavere rentenivå ville jo først og
fremst kommet alle dem som har vært studenter, til gode,
bl.a. ville da mitt eget studielån blitt vesentlig rimeligere å betjene.
Men jeg er ikke sikker på at det er jeg som trenger den økonomiske
hjelpen. Det er de som er studenter i dag, som trenger den.

 Det blir oppfølgingsspørsmål – Odd Einar
Dørum.

  Før spørsmålet:
Jeg konstaterer at statsråden friskt vil bidra til den
offentlige debatt. Det ser jeg fram til med stor forventning. Men
når man deltar i den offentlige debatt, skaper man forventninger om
at Stortinget skal kunne ha en forsvarlig behandling, og man skaper
også forventninger om at resultatene skal foreligge. Og
siden det er et valgår, vil mange ha forventninger om at
de skal foreligge før valget. Kan statsråden med
dette initiativrike tankesett som han representerer overfor offentligheten,
garantere at Stortinget får meldingen i forbindelse med
Mjøs-utvalget tidlig i mars, slik at det faktisk er mulig
for Stortinget på en skikkelig måte å sortere
de forventninger som er skapt i den offentlige debatt,
og slik at det blir behandlet før valget?

  Det var jo noen som mente at det var forholdsvis
ambisiøst av Regjeringen å skulle behandle hele
Mjøs-utvalgets innstilling, som kom i fjor sommer, med
høringsfrist i oktober, og så få framlagt
en melding slik at vi fikk behandlet den før sommeren 2001. Men
jeg mente at det var nødvendig, for hvis vi ikke får det
til i løpet av våren, blir det enda et års
forsinkelse før vi kan sette de nye reformene ut i livet.
Hvis vi får tilslutning til det i Stortinget i vår,
kan f.eks. gradsstrukturen iverksettes allerede fra høsten
2002. Blir det til høsten vi behandler det, må vi
antakelig vente enda et år før vi får det
satt ut i livet – hvis det da blir vedtatt. Så jeg
skal gjøre alt jeg kan for å imøtekomme
representanten Dørums ønske om at vi skal komme
tidlig i mars med meldingen. Jeg håper også at
vi kan lage en melding som tar for seg hovedlinjene og de generelle
grunnprinsippene, og så får vi jobbe videre både
i regjering og med saker til Stortinget med mer detaljerte spørsmål
etter hvert som prosessen går og de ulike hovedprinsippene
skal settes ut i livet.

 Rolf Reikvam – til oppfølgingsspørsmål.

  I motsetning til Lønning mener jeg
det er mange gode grunner til at statsråden bør
delta i debatten om den framtidige høgskole- og universitetsreformen,
så det er presisert. Det har han gjort, og han har jo signalisert
at han har stor sans for de forslagene som ligger om en ny gradsstruktur,
dvs. at vi skal gå bort fra det tidligere cand.mag.- og
hovedfagssystemet som vi har på norske universiteter i
dag, og over til bachelor- og master-grader. 

Jeg har et spørsmål til statsråden.
I det norske gradssystemet ligger det mange gode elementer. Det
ligger en masse bra innenfor hovedfag, med en forskningsbit og selvstendighet
osv., og det er viktig at vi klarer å ta vare på disse
bitene. Så mitt spørsmål blir: Hvilke
muligheter ser statsråden ved en ny gradsstruktur til å ta
vare på de positive bitene som ligger i det norske systemet
med en cand.mag.- og en hovedfagsgrad, og ser han muligheten til å kombinere
dette i et fremtidig gradssystem for norske universiteter?

  Jeg håper jo at det er akkurat det
vi skal klare, å beholde den anseelsen og kvaliteten som
hovedfaget i Norge faktisk har internasjonalt, med en ny gradsstruktur.
Derfor skal vi også beholde fordypningen på to år
i det forslaget som vi presenterer, på master-graden.
Også de ulike master-gradene må ha en god del
fordypning i forhold til forskerutdanning, for vi kommer til å trenge
mange dyktige forskere i framtida. Så jeg håper
jo at vi ved å bruke ressursene bedre kan opprettholde
kvaliteten på de studentene vi utdanner, selv om enkelte
av gradene da får et kortere løp. 

I enkelte fag undervises det bare 26–27
uker i året – et år som har 52 uker.
Selv om man har en lang pause i undervisningen på sommeren
i Norge, mener jeg at studieåret for veldig mange studenter
kan utnyttes bedre. En bedre oppfølging, mer deltakelse,
mer kontakt med vitenskapelig personale og større studieintensitet
vil bidra til å holde kvaliteten oppe, samtidig som vi
bruker ressursene mer effektivt.

 Vi går videre til neste
hovedspørsmål.

  Jeg har et spørsmål til
sosialministeren. 

Vi har visst det lenge, og nå har
vi fått ny dokumentasjon: Det er over 20 000 barn
i Norge som vokser opp i familier som har hatt en inntekt under
fattigdomsgrensa i over ti år. Det er brorparten av barndommen
det. Dette har vi visst før, og Frelsesarmeen og Kirkens
Bymisjon har reddet julestemninga i mange hjem. Det er en stor skam
i verdens rikeste land, og større skam er det at Regjeringa
ikke gjør noe med det. Jeg ser at det kan være tre
grunner til at det ikke skjer: Enten vil ikke Regjeringa, eller
så tror de ikke på undersøkelsene, eller
så er Regjeringa maktesløs. Hvorfor setter ikke
sosialministeren inn strakstiltak for å bedre situasjonen
for disse fattige barnefamiliene?

  Jeg er faktisk veldig glad for den store fokuseringen
som har vært på fattige i vårt samfunn
i desember, og jeg håper det holder seg gjennom året. 

Vi har hatt ulike tall som har versert, og
de siste, som kom fra Econ, anslår at det er ca. 20 000
barn som lever i langvarig fattigdom. Årsakene til det er relativt
mange, men de har i hvert fall det til felles at det er foreldrene som
er fattige. 

I vårt samfunn er det en forventning
til oss om at vi skal leve av eget arbeid. Når man ikke
klarer det, har vi ordninger for dem som er syke, og vi har ordninger
for dem som ikke får arbeid, og så har vi en ordning
for dem som i korte perioder faller utenfor og ikke er tilpasset
de to andre. Det er da sosialhjelpsordningen. Den har aldri vært
ment som noe som man skal leve av over tid. Det vi ser nå,
er at de som mottar sosialstønad over tid, har et sammensatt
problembilde. Det kan være helseproblemer, rusproblemer,
lav utdanning eller veldig dårlig tilknytning til arbeidslivet.
Det har vist seg at det er vanskelig å koble dem fra sosialstønaden
ved et enkelttiltak. 

Det Regjeringen imidlertid planlegger å gjøre
innenfor et meget kort tidsperspektiv, er å komme med veiledende
normer for sosialhjelp. Vi har allerede i gang prosjekter som skal
hjelpe langtidsledige tilbake til arbeid i flere kommuner,
og vi har et tiltak for bostedsløse fordi problemet
for en god del av disse også er bosituasjonen,
det er for kostbart å bo i byene til at de klarer seg selv.

  Jeg registrerer at sosialministeren kommer
med de samme vage svarene nå som før, og jeg ønsker
derfor å stille et oppfølgingsspørsmål
til undervisningsministeren, for også i skolen blir barn
minnet om fattigdommen sin hver eneste dag og satt utenfor fordi
de ikke kan betale for skoleturer, kulturtilbud eller annet som
det kreves egenbetaling for. Dette er uakseptabelt fordi skolen
er et sted der alle barn skal møtes og være likeverdige.
Hva vil statsråden gjøre for at hele skoletilbudet
skal være gratis, og at skolen skal være et sted dit
barn kan gå og få et likeverdig og fullstendig
tilbud og la lommeboken bli liggende igjen hjemme?

  I opplæringsloven § 2-1
står det helt klart at grunnskolen skal være gratis,
og den skal være for alle. Vi har sett en bekymringsfull
bruk av egenandeler ved ulike aktiviteter i skolen som skal inngå i
den normale læringen og det som dekkes av læreplanen.
Det er i strid med loven, og derfor må vi sørge
for at vi får avdekket omfanget av den type egenbetalinger,
slik at vi eventuelt også kan reagere overfor dem som ikke
følger det som står i regelverket. Derfor har
jeg tatt initiativ til at vi nå skal ha en full gjennomgang
av det og få oversikt over bruken av egenbetalinger i skolen.
De tallene vi har pr. i dag, stammer fra flere år tilbake,
og vi trenger å vite hva omfanget er, hva som skjer, slik
at vi også kan reagere, for det er helt uakseptabelt at
enkelte barn blir utelukket fra deler av den ordinære undervisningen
på grunn av at man innfører egenbetalinger.

 Det blir oppfølgingsspørsmål – Åse Gunhild
Woie Duesund.

  Kristelig Folkeparti deler SVs bekymring for
de 20 000 barna som vokser opp i fattigdom. Samtidig vet
vi at fra 1. januar i år er stønadsperioden for
enslige forsørgere forkortet til tre år. Kristelig
Folkeparti tror at bortfall av overgangsstønad kan føre
til at enda flere barn får en vanskelig økonomisk situasjon.
I mitt hjemfylke, Aust-Agder, er jeg gjort kjent med at en stor
del av de enslige forsørgerne verken har arbeid eller er
under utdanning. Hvilke tiltak kan disse vente seg? 

Gruppen enslige forsørgere er en mangfoldig
gruppe, som krever fleksible løsninger. Kan sosialministeren
tenke seg en mer fleksibel overgangsstønad for de foreldre som
trenger mer tid for å gå ut i fullt arbeid, til
beste for barna?

  Da overgangsstønaden ble forandret
i 1997 i forbindelse med behandlingen av velferdsmeldingen, gikk
man over fra en periode på ti år til en periode
på tre år, eventuelt med et tillegg på to år for
utdanning. En av de viktigste grunnene for det var nettopp arbeidslinjepolitikken,
det at jo lenger man er hjemme og borte fra arbeidslivet, jo større
sannsynlighet er det for at man aldri kommer tilbake. Det at man
aldri kommer tilbake til arbeidslivet vil bidra til flere fattige barn,
når denne stønaden faller bort. Derfor ble det
også da man endret det, lagt opp til en betydelig innsats
på nettverksprosjekter blant de enslige forsørgerne,
slik at de skulle bli inspirert til og få hjelp til å komme
i gang med utdanning eller komme seg i arbeid den dagen overgangsstønaden
tok slutt. Dette tar vi med videre, men jeg skal også se
på om vi må lage endringer i arbeidstrygdreglementet
for å imøtekomme nettopp det problemet som representanten
tar opp her.

  Magnhild Meltveit Kleppa – til
tilleggsspørsmål.

  Eg vil på vegner av Senterpartiet
be sosialministeren intensivera innsatsen og koma over frå alle
skildringane til konkrete tiltak. Det er òg på vegner
av alle dei foreldra som no slit med å få kvardagen
til å gå i hop for borna sine. 

Det vil til våren vera to år
sidan utjamningsmeldinga vart lagd fram i Stortinget. Det har ikkje
kome fram noko i ettertid som er avvikande i forhold til dei skildringane som
låg føre allereie då, m.a. at det er
to grupper det hastar med tiltak for. Det er dei av dei einslege
forsørgjarane som har vanskar med å koma seg ut
i arbeid eller i gang med utdanning, og det er dei uføre
foreldra. Eg ventar at sosialministeren i samband med den handlingsplanen som
no skal leggjast fram, kjem med forbetringar både når
det gjeld barnetillegget for uføre, som går rett
inn til vanskelegstilte foreldre, og når det gjeld større
fleksibilitet i overgangsstønaden. Eg ber om ei stadfesting
av det.

  Jeg kan bekrefte at vi kommer til å se
særlig på barns forhold når det gjelder handlingsplanen
for sosial og økonomisk trygghet, og det er naturlig å komme
inn på begge de områdene som representanten Kleppa
tar opp. Det kan jeg bekrefte. I tillegg: Når de veiledende
normene for sosialhjelp kommer, vil vi spesielt ta hensyn til barnefamilier
der også.

 Vidar Kleppe – til oppfølgingsspørsmål.

  Jeg syns arbeiderpartiregjeringen har gjort
lite når det gjelder den holdningen de hadde i hvert fall
før de kom inn i regjeringskontorene på nytt, om
at de egenandelene en så i grunnskolen, overhodet ikke
kunne godtas. Når en ser at kommune etter kommune innfører
egenandel i større grad enn det loven gir dem mulighet
for, er mitt spørsmål – og spørsmålet
må jo gå til statsråd Giske: Når
venter statsråd Giske at den gjennomgangen som han vil
foreta når det gjelder grunnskoleloven og de
egenandelene som en tar rundt i Kommune-Norge, er ferdig? Og når
vil han følge det konkret opp ved å skrive ut
et dekret og gi beskjed til samtlige kommuner om at slikt finner
ikke statsråden seg i? For det er ikke lov.

 Presidenten er noe i tvil om hvorvidt oppfølgingsspørsmålet
er linket opp mot hovedspørsmålet. Men hvis statsråd
Giske ønsker å svare, så er anledningen
der.

  Det må det da absolutt være.

  Jeg vil sørge for at den gjennomgangen
er klar i løpet av våren, men jeg vil også understreke
at det i og for seg ikke trengs nye dekret eller nye vedtak. Loven
er klinkende klar – skolen skal være gratis. Det
som skal dekkes for å gjennomføre læreplanen,
skal være gratis og tilgjengelig for alle. Jeg har i all min
politiske aktivitet som statsråd nettopp vært
opptatt av at vi skal ha en felles offentlig grunnskole for alle barn
her i Norge som ønsker å gå der, som
er gratis og tilgjengelig for alle. Jeg er ikke helt sikker på om
det er helt i tråd med det Fremskrittspartiet har i sine
programmer i forhold til skoleverket i Norge, men mitt syn er at vi
skal ha en offentlig fellesskole som er gratis for alle.

  Annelise Høegh – til
oppfølgingsspørsmål.

  Jeg vil da tilbake igjen til sosialministeren
og situasjonen for dem som kommer på trygd, og som får
problemer med å klare sine utgifter. 

Jeg fikk i går en henvendelse fra
en snekker som var blitt uføretrygdet etter et fall fra
et bygg. Han hadde prøvd attføring, men det gikk
ikke. Hans situasjon var at han hadde et husbankfinansiert hus med
en husleie på bare 1 800 kr, og han så seg da
nødsaget til å gå til sosialkontoret
for å få hjelp. Men der fikk han avslag fordi
han altså eide huset selv. Han skulle da leve av en uføretrygd på 7
000 kr i måneden. Hjelp til å betale husleien
ville øke hans formue, fikk han vite. Men hvis han solgte
boligen, tok opp et leieforhold og fikk en husleie på 3
500–4 000 kr måneden eller hva det måtte
bli, ja, da skulle sosialkontoret betale husleien hans, for da var
det ikke han som fikk økt formue av det, men den som eide
leiligheten han måtte bo i. Dette er jo vanvittig – helt
molbopolitikk. Vil sosialministeren se på dette og vurdere å endre
reglene for utbetaling av sosialhjelp?

 Presidenten er fortsatt noe i tvil
om oppfølgingsspørsmålets innretning
i forhold til hovedspørsmålet. Når det
gjelder beskrivelsen molbopolitikk, antar presidenten at dette ikke
er særlig parlamentarisk tale, men hvis statsråd
Ingebrigtsen nå ønsker å svare, så er
anledningen der.

  Det er ganske folkelig.

  Som jeg sa i mitt første svar, er
prisen på boliger absolutt av vesentlig betydning for hvorvidt
en familie blir fattig eller ikke.

Når det gjelder om sosialkontoret
skal dekke stønad til folk som har egen bolig, så synes
jeg at det bør det. De fleste mennesker i Norge eier faktisk
sin egen bolig, og det bør være slik. Så hvis
representanten sender eksemplet over til meg, skal jeg
behandle det i departementet. Som enkeltsak kan jeg ikke ta det
her.

 Rolf Reikvam – siste oppfølgingsspørsmål.

  Mitt oppfølgingsspørsmål
går til kirke-, utdannings- og forskningsministeren, og
jeg kan love presidenten at det har nær tilknytning til
hovedspørsmålet som ble stilt av Karin Andersen.

For noen år siden ble det gjort en
undersøkelse som viste at egenandelene i grunnskolen utgjorde
ca. 100 mill. kr. Sannsynligvis er de vesentlig høyere
i dag. Det var også gjort en undersøkelse i Hordaland
som viste at ca. 15 pst. av elevene i grunnskolen ikke
deltar på leirskole fordi de ikke har råd. De
kan ikke være med på leirskole fordi foreldrene
ikke har penger til å betale oppholdet.

Vi har enkeltklasser hvor opptil 25 pst.
av elevene sier at de ikke kan delta på leirskole fordi
de rett og slett ikke har penger til å betale egenandelen.
Bekymrer dette statsråden? Hvis vi forutsetter at dette
er landsgjennomsnittet, at dette er dekkende for hele landet, syns
jeg det er såpass alvorlig at statsråden bør
gjøre noe ganske umiddelbart for å hindre at dette
skjer, og påse at den egenandelen som blir krevd inn, ikke
skal kreves inn i den størrelsesordenen det er snakk om.

  Når det gjelder leirskoleopphold,
er jo opplegget at det som dreier seg om undervisning, skal være
gratis, men det er mulig å ta en egenandel i forhold til
det som dekker utgifter til mat osv. Forutsetningen når
det gjelder leirskoletilskuddet, er at det skal sørge for
at utdanningsdelen er gratis. 

Vi foreslo i statsbudsjettet at leirskoletilskuddet
skulle inngå i det generelle tilskuddet til kommunene.
Det sluttet Stortinget seg ikke til, og vi beholdt et øremerket
leirskoletilskudd. Men det betyr egentlig også at
kommunene kan gjennomføre den delen av læreplanen
som dreier seg om friluftsliv osv., på en annen måte
enn ved leirskoleopphold. Det står ikke noe om
obligatorisk leirskoleopphold i læreplanen. Det
er kunnskapsformidling som skal gjennomføres, og som en
del kommuner mener det er fornuftig å gjennomføre
gjennom et leirskoleopphold. Men betalingsdelen skal bare dreie
seg om de andre utgiftene som er utover det som gjelder undervisning.
Jeg er svært opptatt av at vi får en gratis skole,
og det er bl.a. også derfor vi har foreslått gratis
lærebøker i videregående skole, for stadig å nærme
oss en skole hvor utgiftene er minst mulig for elevene og foreldrene.

 Vi går da til dagens siste
hovedspørsmål – Ursula Evje.

  Jeg har et spørsmål til
statsråd Trond Giske.

Et nytt gjengdrap ryster Oslo. Politimester
Anstein Gjengedal går ut og roper på foreldrene
som de som er ansvarlige for sine barn og ungdommer. Visepolitimester Andresen
går ut og vil ha et samarbeid med religiøse og politiske
ledere innenfor innvandrermiljøene. Dette er riktig, og
det støtter Fremskrittspartiet. Men det er en annen aktør
i dette bildet som i henhold til egen lov er ansvarlig for etisk
dannelse hos barn og ungdom, og det er skolen. Og det står
i skoleloven at skolen skal gjøre dem til «gagnlege
og sjølvstendige menneske i heim og samfunn».
Hvilke konkrete tiltak vil statsråden sette i verk for å imøtegå fremtidige
handlinger av denne type?

 Etter mitt syn er trygge og gode oppvekstvilkår,
en god skole og et fellesskap med ulike etniske bakgrunner i en
felles skole av de tingene som gjør at vi kan bekjempe
gjengkriminalitet og vold. Jeg tror at det at enkelte kommer til
skolen og føler at de mislykkes, ramler utenfor, er en
forholdsvis sikker rekrutteringskilde til gjengkriminalitet
og sørger for at stadig nye unger havner ute i et uføre. 

Derfor ønsker jeg å ha en
skole som legger til rette for alle barn og unge, hvor de kan gå sammen,
som – som i og for seg også har sammenheng med
det forrige spørsmålet – er gratis, uavhengig
av foreldres inntekt, hvor man lærer språket vårt
godt, hvor man kan lykkes, og hvor man kan få en tilpasset
opplæring, slik at man faktisk får bein å stå på og
kan gå ut i arbeidslivet og klare seg på egen
hånd. Jeg tror dette er grunnleggende forutsetninger. 

Men da er det viktig at vi gjennom hele oppveksttiden legger
til rette for slike tiltak. Vi må ha en god barnehage.
Derfor må vi fortsatt ha statstilskudd til barnehager, som
jeg har registerert at representanten Ursula Evjes parti ikke er
tilhenger av. Vi må ha en god kommuneøkonomi som
kan sørge for at skolen har den kvaliteten vi ønsker,
og vi må ha dyktige og gode lærere som kan være
forbilder for elevene, som kan tilrettelegge, stille krav og sette
grenser, men også gi dem den kompetansen for og den kvaliteten
på undervisningen som vi trenger. Alt dette hører
sammen. I tillegg må vi sørge for fritidstilbud,
legge til rette for idrettsaktivitet, musikkliv og kulturelle aktiviteter
for barn og unge, som også trenger en aktiv kommune og
en aktiv stat. Her tror jeg at den helheten som vi har i vår
politikk på disse områdene, er det som skal til
for å legge til rette for gode oppvekstvilkår.

 Disse ungdommene vi hører om, har
vokst opp i Norge og har dermed nytt godt av den norske skole – og
i mange tilfeller også av den norske barnehage, med sterk
subsidiering – og burde derfor ha en felles forståelse
av rett og galt, felles med folk flest. 

Samtidig ser vi – også i
Dagsavisen av i går – at millioner ruller til
tiltak som i henhold til både Nordahl-utvalget og Befring-utvalget
har liten eller ingen nytte. Vi vet at det er lærerens
kompetanse og barnehagepersonalets kompetanse som er svært
avgjørende her.

Mitt konkrete spørsmål er:
Hvilke nye tiltak vil statsråden iverksette?

 Vi må skille mellom to ting. Den gjengkriminaliteten
vi har i hovedstaden i dag, kan ikke løses med barnehager
eller med tiltak i skolen. Den må løses med politi,
med etterforskning og med tøffe tiltak overfor dem som
blir tatt for den type kriminalitet. Det gjør justisministeren
et arbeid for å gjennomføre, med nye tiltak, bl.a.
mer politi ute på gatene og mindre ressursbruk til byråkrati
og mer til aktivt politiarbeid. Men samtidig som vi gjør
det, må vi sørge for at vi også driver
forebyggende arbeid og legger til rette for at ikke de som i dag
er fem eller sju eller ti år, om noen år kommer
inn i den samme gjengkulturen. Her er tilskudd til fritidsklubber,
tilskudd til aktivitet i oppvekstmiljøet, en god skole
osv. det helhetlige grepet som vi må gjøre.

Det er riktig som representanten Evje viser
til, at vi har hatt en gjennomgang av de ulike tiltakene for å evaluere
hva som nytter, og hva som ikke nytter. Og det er riktig, som representanten
Evje sier, at det er mange av tiltakene som ikke har hatt den store
effekten. Det vi da må gjøre, er selvsagt å konsentrere
ressursene om de tiltakene som har effekt, og bruke mindre penger
på dem som ikke har effekt. 

 Det blir oppfølgingsspørsmål – Elsa Skarbøvik. 

 Jeg vil gjerne følge opp dette. 

KRL-faget, kristendom med religion og livssynskunnskap,
er et av de fagene som kan ha stor betydning på dette området.
Der er det temaer nettopp om etikk og moral som tas opp, som er
plattform for dialog og for identitet for alle barn, og hvor man
bevisstgjøres når det gjelder leveregler. Men
det trengs lærere som har utdanning i dette, og som kan
være trygge i faget, som er ganske nytt. 

Det viser seg at akkurat for dette faget er
det dårlig når det gjelder videreutdanning for
lærere. Hva kan statsråden gjøre for å bedre
nettopp dette, slik at lærere kan få føle
trygghet i dette nye faget?

 Jeg er litt usikker på om KRL-faget
har noen direkte link til gjengkriminaliteten i Oslo. 

Men jeg er helt enig i spørsmålsstillerens
hovedpoeng, nemlig at KRL-faget gir trygghet når
det gjelder identitet, og gir aksept for andre kulturer og kunnskap om
ulike religioner og livssyn i Norge. Den kunnskapen og den plattformen
tror jeg er viktig for at man selv skal føle seg akseptert
og godkjent, men samtidig ha et tolerant og aksepterende forhold
til andre religioner. Vi er blitt et flerkulturelt og multireligiøst
samfunn. Det må vi også ta konsekvensene av i
skolen. Vi må lære om hverandres religioner og
kulturer og ha toleranse og aksept for det. 

Da er det viktig med gode lærere,
som kan gi den undervisningen. Det har vi tatt konsekvensen
av i lærerutdanningen. KRL-faget har en viktig plass der.
Vi vil i 2001 bruke 25 mill. kr på etterutdanningskurs
for lærere, og der vil det være naturlig å gi
etterutdanning også innenfor KRL-faget. Vi skal for øvrig
i løpet av våren komme med en stortingsmelding
som gjennomgår KRL-faget på bakgrunn av de evalueringene
som er gjennomført, og de erfaringene som en har hatt med
faget så langt. 

 Tiden for den muntlige spørretimen
er omme, og vi går over til den ordinære spørretimen.





                    
                    
                    

 Presidenten vil for ordens skyld
minne om hva han sa ved møtets start når det gjelder
praktiseringen av dagens spørretime.

Det blir noen endringer i den oppsatte spørsmålslisten,
og presidenten viser i den sammenheng til den oversikt som er omdelt
på representantenes plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger: 

Spørsmål 2, fra representanten
Hallgeir H. Langeland til forsvarsministeren, vil bli tatt opp av
representanten Kristin Halvorsen.

Spørsmål 4, fra representanten
Steinar Bastesen til nærings- og handelsministeren, vil
bli besvart av fiskeriministeren som rette vedkommende. 

Spørsmål 6, fra representanten
Børge Brende til finansministeren, er trukket
tilbake.

Spørsmål 7, fra representanten
Øystein Hedstrøm til finansministeren, vil bli besvart
av sosialministeren som rette vedkommende.

Spørsmål 9, fra representanten
Ågot Valle til kommunal- og regionalministeren, utsettes til neste
spørretime, da statsråden er bortreist.

Spørsmålene 13 og 16, fra
henholdsvis representantene Jan Tore Sanner og Svein Ludvigsen til
miljøvernministeren, utsettes til neste spørretime,
da statsråden er bortreist. 

Spørsmålene 14 og 15, fra
henholdsvis representantene Øyvind Korsberg og Per Roar Bredvold
til miljøvernministeren, vil bli besvart av samferdselsministeren
på vegne av miljøvernministeren, som er bortreist. Dessuten
falt spørsmål 10, fra representanten Bror Yngve
Rahm til kulturministeren, bort, da spørreren ikke var
til stede.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5 


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9 


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    



                    

 Dette spørsmålet,
fra representanten Hallgeir H. Langeland til forsvarsministeren,
vil bli tatt opp av Kristin Halvorsen.

  Jeg vil gjerne stille følgende spørsmål
til forsvarsministeren:

«Ifølgje Stavanger Aftenblad
3. januar 2001 slit mange norske soldatar som deltok i Golfkrigen
for 10 år sidan, med helseplager. Somme av desse plagene
blir kalla Golfsyndromet. Det er kjent at også soldatar
frå andre land, som til dømes USA og
Canada, har liknande plager. 

Kva blir gjort for dei norske veteranane som
deltok i Golfkrigen, eventuelt kva blir gjort for at ikkje det same gjentek
seg med soldatane som deltek på Balkan?»

  Jeg har som kjent bedt om å få gi
en egen redegjørelse om dette i Stortingets plenum kommende
uke, men jeg ber likevel om forståelse for å gå noe
utover tidsrammen også ved denne anledning, siden det er
stor allmenn interesse, naturlig nok, omkring dette.

Jeg deler både representanten Langelands
og representanten Halvorsens bekymring på bakgrunn av de
opplysninger som har kommet fram i media i den seneste tid. Bekymringen
er særlig knyttet til eventuelle helseskader på grunn
av forurensninger etter bruk av ammunisjon med utarmet uran. Derfor
har Forsvarsdepartementet anmodet forsvarssjefen om å foreta
en fagmedisinsk vurdering, herunder en vurdering av behovet for
en omfattende medisinsk etterkontroll av alt berørt personell.
En slik undersøkelse kan eventuelt gjennomføres
i samarbeid med andre land. Vi har også bedt Forsvarets
overkommando om å vurdere hvorvidt det bør iverksettes
en komparativ undersøkelse av et representativt utvalg
personell. Forsvarssjefen har nå iverksatt at alt personell
som har tjenestegjort siden 1990, skal tilbys helseundersøkelser.
Jeg registrerer at dette er godt mottatt av de berørte tjenestemannsorganisasjoner.

Etter Golf-krigen gjennomførte Forsvarets
sanitet en undersøkelse av norsk personell. En del personell
viste til luftveisplager eller hukommelsessvikt. Nærmere
undersøkelser, bl.a. i samarbeid med Glittreklinikken og
Rikshospitalet, avdekket imidlertid ikke sykelige tilstander. Forsvarets
sanitet opplyser at amerikansk forskning viser at om lag 10 pst.
av de 700 000 personene som deltok i «Desert Storm»,
i ettertid har fått påvist ulike typer skader
eller sykdommer som kan relateres til tjenesten i Golfen. Vi er
ikke kjent med hvor stor andel som eventuelt har utviklet leukemi.
Som det framgår av Aftenposten i dag, har Statens institutt
for folkehelse hatt faglig ansvar for gjennomgangen av både
denne, altså den amerikanske, og andre faglige analyser.
Dette følges nå opp i samarbeid med Kreftregisteret
og Statens strålevern.

Norge, ved representanter fra den tidligere
regjeringen Bondevik, tok opp i NATO, som ett av få land,
problemstillinger rundt mulige skadevirkninger ved bruk av utarmet
uran under Kosovo-konflikten.

I 1999 gjorde NATO Forsvaret oppmerksom på at
det 

kunne

 være en fare for ulike
typer forurensninger i Kosovo, og man iverksatte tiltak for å forebygge
helseskader blant norsk personell. Dette gjelder luftforurensninger, blyforurensninger,
strålefare og mulig forurensningsfare knyttet til utarmet
uran.

Luftforurensningsmålinger ble gjennomført
i samarbeid med Norsk institutt for luftforskning. Prøvene
viste verdier under de sivile grenseverdier. På grunn av
blyforurensning ble det målt blyverdier i blod hos soldatene før,
under og etter oppholdet i forurenset område. Måleresultatene
viste verdier som lå godt under sivile grenseverdier. Flere
NATO-land, bl.a. Norge, har gjort målinger av
radioaktiv stråling i operasjonsområdet i Kosovo. Det
er så langt Forsvaret kjenner til, ikke funnet noen områder
med strålenivå over naturlig bakgrunnsstråling.

Utarmet uran representerer en svak strålekilde. Ubrukt
ammunisjon og metallfragmenter i grunnen utgjør ikke noen
vesentlig strålefare. I de tilfeller ammunisjonen pulveriseres,
dannes små radioaktive partikler. Inntak av slikt støv
gjennom åndedrett og forurenset mat kan gi bestråling
av indre organer. Derfor ble norske KFOR-styrker utstyrt med intensitetsmålere
og persondosimetre, og det norske veterinærlaget, som i
denne sammenheng er militære ernæringseksperter,
ble utstyrt med et avansert gammaspektrometer. Dessuten ble en egen
strålemedisinsk prøvetakingsenhet utviklet i samarbeid
med Statens strålevern, og denne ble gjort tilgjengelig
for den norske styrken.

Ovenstående som jeg nå har
vært gjennom, viser at det fra norsk side har vært
iverksatt tiltak for å forebygge eventuelle helseskader
ut fra den informasjon som til enhver tid har vært tilgjengelig.

Når det gjelder informasjonsflyten
internt i Forsvaret, vil jeg i min redegjørelse i Stortinget
neste uke komme tilbake til dette. Slik jeg bedømmer det,
har man fra norsk side søkt å ivareta personellsikkerheten
for våre styrker i Kosovo ut fra et føre var-prinsipp.
Jeg håper at de tiltak som er gjennomført, har
bidratt til å redusere den helserisikoen norsk personell
kan ha vært utsatt for. La det ikke herske noen tvil om
at personellets sikkerhet har – og alltid skal ha – høyeste
prioritet ved denne typen militære operasjoner.

FNs miljøprogram har iverksatt en
kartlegging av utarmet uran som følge av tidligere militære
aktiviteter. Kartleggingen omfatter også bruk av denne
typen våpen i det norske operasjonsområdet. NATO
vil i samarbeid med FN gjøre sitt ytterste for å bringe
klarhet i årsaksforholdene.

Jeg stiller meg åpen for å vurdere
ytterligere tiltak fra norsk side. Om få dager møtes
NATOs militære sanitetssjefer for å vurdere situasjonen.
Jeg finner det naturlig å avvente resultatet av dette møtet
før vi vurderer ytterligere tiltak.

 Jeg takker forsvarsministeren for svaret.

Fra SVs side er vi glade for at det nå tilbys
omfattende helseundersøkelser for dem som har deltatt i
disse oppdragene og kan ha vært utsatt for utarmet uran,
men vi synes det er meget kritikkverdig at det kommer først
nå. Det er jo eksempler på tjenestepersonell som
har henvendt seg, uten å ha blitt tatt på alvor,
gjennom en tiårsperiode.

SV har vært opptatt av disse spørsmålene
over lang tid. Vi synes det er oppsiktsvekkende at man er så overrasket
nå over hva som kommer fram om mulige helseplager og miljøplager,
både for militærpersonell og for sivilbefolkningen
i de områdene det gjelder. 

SV henvendte seg den 7. juli til tidligere
statsråd Dagfinn Høybråten og fikk som
svar at det ikke var noen holdepunkter for å anta
at norsk personell hadde vært utsatt for nivåer
av utarmet uran i Kosovo som ville medføre noen helserisiko.
Sett i ettertid, mener statsråden at dette er korrekt informasjon?

 Jeg kan vanskelig vurdere det så konkret.
Jeg tror representanter for den daværende regjering svarte
etter beste evne og med basis i de medisinske anbefalingene som
kom, bl.a. fra de institusjoner jeg nevnte i mitt innledende svar.
Jeg har ingen grunn til å tro at man har underslått
eller feilbedømt informasjon på politisk nivå i
den tidligere regjering. Slik sett vil jeg ikke gi noen ammunisjon
til representanten på det punkt.

 Det er i tilfelle ganske merkelig, for det
svaret som Høybråten den gang gav, kom en uke
etter at Forsvarets overkommando hadde blitt advart av generalstaben
i det amerikanske forsvaret om kontakt mellom personell og kjøretøy
som er bombet med utarmet uran og prosjektiler med det samme. Og ikke
bare det, det er også slik at statsråd Tore Tønne
i denne regjering så sent som 21. november 2000, for under
to måneder siden, gjentok det svaret som statsråd Høybråten
gav drøyt et år tidligere. Det er derfor veldig merkelig
at den informasjonen som nå kommer fram i mediene, og som
vi kan dokumentere har vært kjent i departementet, fører
til store overraskelser nå og ikke har medført
tiltak tidligere. Det er også kjent at den advarselen som
de styrkene som har tjenestegjort i Kosovo, har fått, ikke
har vært konsekvent og litt etter innfallsmetoden, selv
om US Army og andre styrker har hatt helt andre forhåndsregler
og har fått beskjed om det.

 Det følger av mitt svar at vi er meget
oppsatt på å se på informasjonsflyten
både internt mellom NATO-landene og mellom de respektive militære
myndigheter i de enkelte NATO-land, departementene og alle berørte
instanser, og jeg vil i så fall være den første
til å beklage det om noen statsråd, enten det
er av den ene eller andre regjering, har uttalt seg på et uinformert
grunnlag. Men det vil jeg gjerne gå nøyere etter
i sømmene før jeg så å si underskriver
på representantens versjon av det forløpne. Det
får vi rik anledning til å komme tilbake til kommende
uke, og jeg takker sånn sett for innspillet som en advarsel
om hva det må gis et tilfredsstillende svar på,
når vi kommer så langt.





                

 Dette spørsmålet,
fra representanten Steinar Bastesen til nærings- og handelsministeren,
vil bli besvart av fiskeriministeren som rette vedkommende.

  Jeg har stilt følgende spørsmål
til nærings- og handelsministeren:

«Flere skipsforlis, med grunnstøtingen
av «John R» utenfor Troms som den siste, setter
søkelyset på overvåking av
skipsfarten langs norskekysten. Russland vil i nær framtid
begynne å transportere råolje og atomavfall langs norskekysten
med stor fare for havari og forurensning. Forsvaret har et kystradarnett
som kan brukes til overvåking av seilingsleder,
men dette blir ikke brukt i sivilt øyemed.

Kan statsråden tenke seg å opprette
spesielt overvåkte seilingsleder for denne skipstrafikken?»

  La meg først få si at jeg forstår
den bekymring som ligger bak spørsmålet fra representanten
Bastesen. Jeg er enig i at det er viktig å etablere forebyggende
tiltak som kan redusere risikoen for at ulykker kan skje. Jeg vil
fremheve at det er viktig at vi bruker havet som transportvei, og
at vi legger forholdene til rette for dette. Sjøtransporten
er et viktig alternativ og noen steder den eneste muligheten som
er for transport.

All form for transport innebærer imidlertid
risiko for ulykker. Forebyggende og avvergende tiltak må ses
i lys av så vel transportomfang og -karakter som geografiske og
klimatiske forhold. For å fremme og sikre sjøtransporten
som en miljøvennlig transportform er forebyggende tiltak
av ulik art nødvendig.

Når det gjelder overvåking
av seilingsleder, er det i dag etablert tre trafikksentraler. Disse
er: Oslofjorden trafikksentral i Horten, som overvåker
Oslofjorden, Brevik trafikksentral, som overvåker innseilingen
til Grenland i Telemark, og Fedje trafikksentral, som overvåker trafikken
til og fra Sture og Mongstad i Hordaland. I tillegg har vi under
bygging en trafikksentral på Kvitsøy i Rogaland,
som forventes ferdigstilt i løpet av 2002. Kystverket skal
gjennom trafikksentralene drive overvåking og
håndheving av seilingsregler. Målet er å gi nødvendig
informasjon og navigasjonsassistanse til fartøy som trafikkerer
farvannene som dekkes av trafikksentralene.

Vi må fortløpende vurdere
behovet for farvannsovervåking ut fra utviklingen av skipstrafikken.
Dagens trafikksentraler er etablert i områder hvor man
hittil har dokumentert behov for trafikksentralene. Hvorvidt man
bør etablere overvåking av trafikken til og fra
Russland, bør vurderes ut fra trafikksituasjonen og den
miljøtrussel som dette representerer. Fiskeridepartementet
tok derfor høsten 2000 et initiativ overfor berørte
departementer i forhold til den problemstillingen som representanten Bastesen
reiser. Vi kartlegger nå hvilket omfang utbyggingen av
oljeindustrien i Nord-Russland kan få. Gjennom dette gis
vi et grunnlag for å vurdere hvor stor skipstrafikken kan
bli. Vi må i denne sammenheng også vurdere opplysningene
om transport av atomavfall i samme område.

Mitt svar på representanten Bastesens
spørsmål er derfor at vi allerede er i gang med å kartlegge
den trafikk vi ut fra dagens opplysninger kan forutse. Når
disse opplysningene foreligger, må vi vurdere hvilke tiltak
som kan bli aktuelle for å verne kysten mot skipsulykker.
Ett virkemiddel kan være etablering av trafikkovervåking.
I denne sammenheng bør man etter mitt syn vurdere muligheten
for en koordinert utnyttelse av de samlede norske ressurser for
trafikkovervåking.

Trafikkovervåkingen må som
et forebyggende tiltak også ses i sammenheng med beredskapen
for å begrense skadeomfanget ved ulykker. Når
det gjelder statens oljevernberedskap spesielt, vil miljøvernministeren
ta dette opp i sitt svar til representanten Svein Ludvigsen i neste spørretime.

  Det er mulig at fiskeriministeren ble like
overrasket som jeg ble, over at spørsmålet havnet
hos ham. Men spørsmålet omfattet muligheten for å regulere
skipstrafikken som fører farlig last 

langs 

kysten,
ikke inn frakysten, dvs. utenfor grunnlinjen.
Spørsmålet var derfor myntet på nærings-
og handelsministeren, men siden fiskeriministeren nå engang
allerede har svart, vil jeg stille et par tilleggsspørsmål.

Forskriften som regulerer de såkalte
godkjente farleder i indre farvann, faller inn under Forsvarets
myndighetsområde. Denne forskriften henger sammen med bestemmelsen
om losplikt. Fartøy som omfattes av forskriften, tillates å seile
utenfor de godkjente farledene såfremt los benyttes. Imidlertid
må det ofte gis dispensasjon fra dette påbudet.
Det er mangel på loser med sertifikater for de områdene
som ligger utenfor normal led. Det gjøres selvfølgelig
ut fra næringsmessige hensyn, men det er vel innlysende
at dette har store konsekvenser for miljøsikkerheten.

Hva er egentlig status på dette området?
Og hva må til for eventuelt å bedre situasjonen?

  Vi har selvfølgelig til kontinuerlig
vurdering det behovet som vi har for losing langs kysten. Vi mener
at det systemet som er etablert, med farledsbevis i kombinasjon
med at man bruker los, gir en tilfredsstillende løsning
i de aller fleste situasjoner. Vi vil imidlertid hele tiden vurdere
om vi utnytter disse ressursene godt nok, og om sikkerheten kan
bli større med en bedre utnyttelse av disse. Blant annet
vil vi se på systemet for losformidling, om det er så effektivt
som det kan være, eller om en forbedring i dette kan føre
til at vi får en enda større utnyttelse av den
losingskapasiteten som vi har. Men jeg er enig med representanten
Bastesen i at den kompetanse som losene har på forholdene
langs vår kyst, er det svært viktig å bruke
på en fornuftig måte.

 : Mitt siste spørsmål er
også en anmodning til forsvarsministeren.

I forbindelse med Kystforvaltningsutvalgets
innstilling ble Forsvaret i 1995 gitt i oppdrag å etablere
en organisasjon for kystberedskap og aksjonsledelse. Hensikten med
dette var å gi forsvarskommandoen tilstrekkelig myndighet
til å kunne ivareta førstelinjeberedskap på vegne
av de øvrige etater. Det vil si at forsvarskommandoen skulle
gis myndighet til å aksjonere i påvente av at beredskapsapparatet
til ansvarlig etat ble stablet på bena. I den forbindelse
er det visstnok etablert et eget planverk, som ble iverksatt for
et par år siden. Er det ikke slik at den etat som har førstelinjeberedskapen,
også bør ha ansvaret for ressurskoordineringen?

Jeg vil også benytte anledningen til å anmode
forsvarsministeren om en kopi av nevnte planverk, med mindre det
er gradert.

 : Jeg er også enig med Bastesen i
at det er behov for å koordinere den innsatsen som man
gjør når det gjelder å sørge
for at vi har en god beredskap, og sørge for at ansvaret
er fordelt slik at ting blir iverksatt når det er nødvendig.
Jeg kan forsikre om at de berørte statsråder i
løpet av svært kort tid vil møtes for å oppsummere
den situasjonen som vi har fått etter de beklagelige ulykkene
som vi har hatt på kysten den siste tid. Deretter vil vi
vurdere om det systemet som er etablert, og som normalt fungerer
tilfredsstillende, bør endres eller på annen måte
korrigeres for å ivareta hensynet til sikkerheten langs
kysten.





                

 Dette spørsmålet
er trukket tilbake.





                

 Dette spørsmålet,
fra representanten Øystein Hedstrøm til finansministeren,
vil bli besvart av sosialministeren som rette vedkommende.

 Jeg har et spørsmål til vår ærede
sosialminister:

«For første gang leverte
Borg Bryggerier i Sarpsborg juleøl til Strømstad
og andre grensebyer. Sarpinger kan ved å kjøre
etter bryggeribilen til Strømstad krympe prisen fra 23,80
kroner til 14,50 kroner per flaske. Forklaringen er både
det særnorske avgiftsnivået og større
fortjenestemarginer hos Vinmonopolet.

Mener statsråden det er fornuftig
at Vinmonopolet som monopolbedrift tar ut en høyere fortjeneste
enn Systembolaget?»

  Jeg viser til representanten Hedstrøms
spørsmål til finansministeren. Spørsmålet
gjelder Vinmonopolets prisfastsettelse på juleøl sammenlignet
med Systembolagets, og jeg vil derfor gjerne svare på spørsmålet
på dette grunnlaget.

I desember 2000 solgte både Vinmonopolet
og Systembolaget Borg Juleøl med et alkoholinnhold
på    6,6 volumprosent. I Norge kostet flasken
kr 23,80. I Sverige kostet den SEK 14,50, som tilsvarer NOK 13,70.
Uten pant er prisdifferansen derfor ca. kr 9. Lavere salgspris i Systembolaget
skyldes i hovedsak tre forhold: lavere innkjøpspris, lavere
avgift og lavere avanse.

For det første: Borg Bryggerier solgte ølet
NOK 2,43 billigere pr. flaske til Systembolaget enn til Vinmonopolet.

For det andre: Alkoholavgiften er NOK 3,32
høyere i Norge enn i Sverige. I tillegg kommer høyere
merverdiavgift som følge av høyere innkjøpspris,
alkoholavgift og avanse.

For det tredje: Vinmonopolets avanse er NOK
1,65 høyere enn Systembolagets avanse. Dette skyldes særlig følgende
forhold:

Regnet i antall liter selger Systembolaget
ca. 5,5 ganger så mye som Vinmonopolet. Systembolaget har
derfor flere produkter å fordele sine faste kostnader på.

Videre er det en vesentlig forskjell mellom
Norge og Sverige når det gjelder omsetningen av øl.
I Sverige selges øl over 3,5 volumprosent alkohol kun på Systembolaget.
I Norge går grensen som kjent ved 4,75 volumprosent. Det
medfører en langt større omsetning av øl
på Systembolaget enn på Vinmonopolet. Vinmonopolet solgte
647 000 liter øl i 2000. Systembolaget solgte
til sammenligning 130 millioner liter øl i 1999.

For Vinmonopolet står sterkøl
for ca. 1 pst. av den totale omsetningen. I Sverige utgjorde
sterkølsalget ca. halvparten av den totale omsetningen
i Systembolaget. 

Dette gir naturligvis stordriftsfordeler. Dessuten
handler hver kunde ofte i store kvanta, f.eks. kassevis. Dette gjør også at
håndteringskostnadene pr. flaske kan holdes på et lavere
nivå i Sverige enn i Norge.

På bakgrunn av disse opplysningene
vil jeg anta at Vinmonopolet vil kunne redusere sin avanse hvis
pilsen, dvs. øl fra og med 3,5 volumprosent alkohol, ble
flyttet fra dagligvarehandelen til Vinmonopolet, som man gjør
i Sverige. Men jeg går ut fra at representanten Hedstrøm ikke
har tenkt seg den løsningen?

  Jeg takker statsråden for svaret,
og for at hun har gått inn i problematikken og sett på detaljene.
Men det løser likevel ikke problemene.

Borg Bryggerier har kjent sitt marked. 80-90 pst.
av det juleølet som ble omsatt i Sverige, gikk til nordmenn som
handlet varer i nabolandet. Det er jo faktisk slik – det
nevnte statsråden selv – at prisforskjellen er
ca. 9 kr pluss pant, og da kommer vi vel over 10 kr.
Den norske stat taper på grunn av dette betydelige salget
i vårt naboland betydelige avgiftsinntekter. Jeg vil også nevne
at ølavgiften i Norge ligger på europatoppen. 

Ville det ikke være fornuftig i et
samfunn der folk reiser mer og mer og kan handle der de får
produktene billigst, uavhengig av alkoholpolitikken som begynner å bli foreldet,
at man nå så på avgiftsnivået,
ikke bare for konsumentene, men også for at staten skal
få en større prosentuell andel av avgiftsinntektene?

  Alkoholavgiftene har vært kanskje
det vesentligste forebyggingstiltaket vi har hatt. Høye
avgifter har vært spesielt for alle de skandinaviske
landene. De har også hatt den effekt at selv om vi nå har
et bekymringsfullt høyt forbruk blant unge, ser vi at det allikevel
er betydelig lavere enn i svært mange andre land.

Alkoholavgift er likevel ikke det eneste mulige
forebyggende tiltak, og jeg finner det derfor rimelig at vi hele tiden
må vurdere alkoholavgiftene som forebyggende tiltak opp
mot tilgjengeligheten av alkohol andre veier, for jeg er også opptatt
av at vi skal ha ryddige omsetningsforhold når det gjelder
alkohol.

  Jeg takker statsråden for svaret.

Det er jo helt klart at våre naboland
ser dette annerledes, når de har til de grader lavere alkoholavgifter.
Fra   1. januar 2004 vil Sverige, Danmark og Finland harmonisere
innførselskvotene for alkohol med det som er vanlig i EU.
Det betyr i praksis at avgiftsforskjellene vil øke mellom
Norge og våre naboland. Handelen med alkoholholdige
produkter vil selvfølgelig da øke, med innførsel fra
Sverige, Danmark, Finland og andre land. 

Hvordan vil Regjeringen møte disse
problemstillingene i tiden framover? Vil man ta dette med når
man vurderer alkoholpolitikken?

  Som jeg sa i mitt forrige innlegg, er avgiftene
et viktig forebyggingstiltak, men ikke det eneste. Vi må fortløpende
også vurdere avgiftene i forhold til våre naboland.





                

 Dette spørsmålet
er utsatt til neste spørretime. 





                

 Spørreren er ikke til stede
i salen. Da går vi videre til spørsmål
11. 





                

 Dette spørsmålet
er utsatt til neste spørretime.





                

 Dette spørsmålet,
fra representanten Øyvind Korsberg til miljøvernministeren,
vil bli besvart av samferdselsministeren på vegne av miljøvernministeren.

 Jeg har følgende spørsmål:

«Svenske myndigheter vil øke
sine rovdyrstammer. Forslaget går ut på at antall
ulv økes fra 70 til 500, jervestammen økes fra
270 til minimum 400, samt at bjørnestammen skal være
på minimum 1 000 dyr og gaupebestanden holdes
på ca. 1 500 dyr. Konsekvensen av den svenske
rovdyrpolitikken vil bli en økt innvandring av svenske
rovdyr på norsk jord, noe som vil medføre store tap
for sauebønder og tap av annet jaktbart vilt som for eksempel
elg og hjort. 

Hva vil statsråden gjøre
med dette problemet?»

  Den svenske regjeringen vil om kort tid legge
fram for Riksdagen en proposisjon om sin rovviltpolitikk. De svenske
forslag til bestandsmålsettinger innebærer for
ulv et såkalt etappemål om ca. 20 ynglinger pr. år
i Sverige, eller ca. 200 individer. Det foreslås en bestand
på nærmere 500 individer av ulv som et langsiktig
mål. Innen etappemålet nås, skal skadefelling
i Sverige bare tillates i et begrenset omfang. Det skal videre tillates
etablering av familiegrupper av ulv i hele Sverige, med unntak av
i helårs reindriftsområder.

For jerv legges det opp til et mål
om 90 ynglinger årlig. Dette er en økning i forhold
til senere år, hvor jervebestanden i Sverige er redusert
fra 70 til vel 40 ynglinger i løpet av få år.
For bjørn og gaupe betyr ikke det svenske forslaget til
bestandsmål som legges fram for Riksdagen, noen vesentlige
endringer i forhold til dagens bestander.

Det er opp til det enkelte land å fastsette
sine bestandsmål for store rovdyr innenfor de internasjonale rammer
som gjelder. Derfor har også Norge gjennom St.meld. nr.
35 for 1996-1997 fastsatt våre bestandsmål for
de samme rovdyrene. Siden dette i stor grad dreier seg om felles
bestander med Sverige, er det en fordel å komme fram til
bestandsmål i de to land som er forenlig når det
gjelder å sikre levedyktighet, og når det gjelder å redusere
tap og konflikter. 

Fra norsk side står målsettingene
fra St.meld. nr. 35 for 1996-1997 fast. Det innebærer for
ulv et mål om minimum åtte-ti familiegrupper i
Sør-Skandinavia. Norge bør ta sin andel av disse åtte-ti
familiegruppene.

Det har i høst blitt gjennomført
flere møter mellom forvaltningsmyndighetene og departementene
i de to land for å sikre god kontakt og gjensidig informasjon. Fra
norsk side er det på disse møtene lagt spesiell
vekt på å formidle synspunkter på hvilke
problemer norske myndigheter vil stå overfor ved voksende
rovviltbestander i våre naboland.

  Jeg takker statsråden for svaret. 

Det er riktig, som statsråden sier,
at det her er snakk om en felles bestand, og når svenskene øker
antallet rovdyr, vil det gå ut over den norske sauebonden
og bestanden av elg og hjort.

Vi bruker i dag rundt 120 mill. kr
både i form av erstatning og forebyggende tiltak. Slik
jeg vurderer det, vil jo dette måtte kunne økes
så lenge det er nok av husdyr å forsyne seg av
for rovdyrene.

Nå skal det settes i gang ulvejakt
ved bruk av helikopter og snøscooter. Spørsmålet
mitt, med tanke på jerv og gaupe, vil være: Vil
myndighetene åpne for at man også kan bruke helikopter
og snøscooter ved jakt på gaupe og jerv?

  Når det gjelder spørsmål
knyttet til eventuell felling av ulv, er det slik at Direktoratet
for naturforvaltning har varslet at det kan bli aktuelt, men at
det gjenstår arbeid rundt telling av bestander før
direktoratet eventuelt fatter vedtak i saken, så også når
det gjelder jaktmetode. Utover det er det ikke mulig for meg i dag å ha
noen vurderinger knyttet til jerv og andre rovdyr hva angår
felling.

  Jeg takker for svaret, og jeg skjønner
at statsråden kan ha litt problem med å svare
på disse sakene, som kanskje ligger litt langt inne i departementet.
Men jeg vil vise til at man benyttet helikopter til jervejakt i
Nordland for en tid tilbake, og at det var vellykket.

Det som vil være viktig, er å få tatt
ut de kvotene som er satt for gaupe og jerv, for det er disse rovdyrene
som utgjør den største trusselen mot sauebøndene. 

Jeg kunne tenke meg å stille spørsmål
om det også vil være mulighet for å vurdere
forlengelse av jakttiden når det gjelder gaupe og jerv,
for å få tatt ut de kvotene som er satt, og om
man da kan vurdere en kraftig skuddpremie så det blir mer
attraktivt å jakte på disse rovdyrene.

  Disse spørsmålene er viktige,
og de er konkrete, og da også konkrete av en slik art at
jeg regner med forståelse, også hos representanten
Korsberg, for at jeg vil bringe synspunktene fra representanten
Korsberg tilbake til Miljøverndepartementet.





                

 Dette spørsmålet,
fra representanten Per Roar Bredvold til miljøvernministeren,
vil bli besvart av samferdselsministeren på vegne av miljøvernministeren.

  Jeg tillater meg å stille miljøvernministeren
følgende spørsmål, som vil bli besvart
av samferdselsministeren:

«Hedmark, Akershus og Østfold vi bli
berørt av at Miljøverndepartementet vil åpne
for ulveimport fra Finland. Dette for å sikre
friske gener til den svensk-norske ulvestammen. 

Forstår statsråden at en
del mennesker som bor i disse områdene, reagerer negativt
på at en slik import av rovdyr foreslås?»

 Det pågår i dag et interessant
genetisk forskningsarbeid for å belyse viktige spørsmål
knyttet til den skandinaviske ulven. Det arbeides bl.a. med å finne
svar på hvilket slektskap det er mellom ulike bestander
av ulv, og om det forekommer genetisk utveksling mellom bestander.
Fortsatt er dette arbeidet bare i startgropen, og det vil ta noe
tid før resultater foreligger.

Forskning viser at den skandinaviske ulvestammen har
vært fåtallig over en lengre periode. For å sikre
levedyktighet over tid er det for det første behov for å sikre en
minimumsbestand med individer som gir avkom. For det andre vil det
være nødvendig å sikre et genetisk mangfold
som gir levedyktighet. Dette tilsier at det over tid kan være
behov for en viss genetisk utveksling med andre ulvestammer.

Det er ikke aktuelt å foreta en genetisk
utveksling gjennom aktiv import av ulv fra andre bestander. Min
utfordring er å sikre den skandinaviske ulvebestandens overlevelse
over tid, samtidig som hensynet til andre interesser kan ivaretas.
Dette krever bl.a. et nært samarbeid med myndighetene i
våre naboland.

  Jeg takker statsråden for svaret,
som var et interessant svar, og som også vektlegger dette
med samarbeid mellom de nordiske landene, som jeg også synes
er meget viktig.

Oppfølgingsspørsmålet
går på følgende: Kjenner statsråden
eller Miljøverndepartementet til tidligere import av ulv
til Norge – lovlig eller ulovlig? Dette er påstander
som av og til dukker opp.

  Det er riktig, som representanten Bredvold
sier, at det av og til oppstår rykter om utsetting av ulv
i Skandinavia og i nærområdene. For det første
har det aldri vært gitt tillatelse til slik utsetting,
for det andre er det ulovlig ifølge viltloven, og sett med
norske myndigheters øyne er det heller ikke aktuelt å gjennomføre
slik utsetting.

 Jeg takker for svaret.

Det dette også ofte går på,
er livskvalitet. Og jeg ser at statssekretær Stein Lier-Hansen
sier at det ikke er noe akutt behov for import av nye ulvegener.
Jeg håper statsråden tar dette med seg videre,
slik at vi veier livskvalitet opp mot dette.

  Det er én av de faktorene som må vektlegges.
Men det er også viktig å følge den genetiske
utviklingen, fordi det er ulike oppfatninger både når
det gjelder mengder rovvilt, og også om hvor slikt vilt
skal tillates å leve ifølge norske myndigheter. Men
det er i alles interesse når disse spørsmålene
er avklart, at det rovviltet som skal leve, får en livskraft
som gir viltet en framtid. Derfor er det viktig å fortsette
forskningen på dette området, og det
er viktig å vurdere bl.a. dette, slik at man ikke hindrer
naturlig vandring. Men jeg gjentar det jeg sa i mitt hovedsvar,
at det ikke er aktuelt med import eller utsetting av dyr for å sikre
dette.





                

 Dette spørsmålet
er utsatt til neste spørretime.





                

 Referatet er omdelt på representantenes plasser
i salen, og presidenten refererer bare sakenes nummer og forslag
til vedtak.

1.

(119)

Numedals-Laugens Brugseierforening 

Ny konsesjon for fortsatt regulering av Numedalslågen
(St.prp. nr. 37 (2000-2001)) 

Enst.: Sendes energi- og miljøkomiteen.

2.

(120)

Salg av eiendommer og fremtidige statlige investeringer
i Pilestredet Park (St.meld. nr. 18 (2000-2001)) 

Enst.: Sendes familie-, kultur- og administrasjonskomiteen.

3.

(121)

Korte yrkesrettede utdanninger etter videregående
opplæring (St.meld. nr. 20 (2000-2001)) 

4.

(122)

Styrt val i 4. studieåret i allmennlærarutdanninga
(St.meld. nr. 21 (2000-2001)) 

Enst.: Nr. 3 og 4 sendes kirke-, utdannings-
og forskningskomiteen.

5.

(123)

Forslag fra stortingsrepresentantene Lars Sponheim
og Gunnar Kvassheim om mer åpenhet i stortingskomiteenes
arbeid og en registreringsordning for lobbyvirksomhet i Stortinget
(Dokument nr. 8:31 (2000-2001)) 

Enst.: Sendes Presidentskapet.

6.

(124)

Handtering av aborterte foster (St.meld. nr.
19 (2000-2001)) 

Enst.: Sendes sosialkomiteen.

7.

(125)

Samtykke til inngåelse av en avtale
mellom Kongeriket Norge og Republikken Island og Det europeiske
fellesskap om kriterier og mekanismer for å avgjøre
hvilken stat som er ansvarlig for behandlingen av en asylsøknad
som fremlegges i Norge, Island eller en medlemsstat (St.prp. nr.
38 (2000-2001)) 

Enst.: Sendes utenrikskomiteen.

  (fra salen): President! Jeg kan ikke se at
referatet er omdelt i salen.

 Nei, det er beklageligvis tilfellet.
Men nå ble det referert herfra, så presidenten
håper at det var godt nok. Så kan vi heller få omdelt
referatet på et senere tidspunkt.





                    
                    
                    

