 Presidenten må korrigere: Klokken er nesten 01.00. Det sier jo en del.




Presidenten vil minne om hva som står i forretningsordenen, nemlig at en skal debattere det som saken dreier seg om. Og nå behandler vi regulering av mannskapenes lønninger.




Jeg skal ikke si mange ordene på denne tiden av døgnet. Jeg hører stadig at vi må prøve å effektivisere oss, i motsetning til det Regjeringen har gjort i de siste sakene.




Jeg slutter meg helt til komiteens leder, Jan Petersen, når han kritiserer det som er gjort – eller det som ikke er gjort.




Det forundrer meg at Signe Øye kan si at dette er vanlig, slik er det blitt gjort de siste seks årene. Det er da ingen unnskyldning for at man ikke skal kunne forbedre seg. Dette må vi klare, sier hun. – Ja visst klarer vi det. Komiteen er innstilt på at disse sakene er viktige for dem det gjelder. Derfor tar vi fatt på dem og får dem unna, for å si det slik.




Jeg synes denne siste saken, om soldatene og deres inntekt, fortjener en helt annen og grundig behandling. Selv om saken kan virke enkel i utgangspunktet, er den veldig stor og viktig for dem det gjelder.




Som komiteens leder sa når det gjelder transportflysaken, er det kritikkverdig at Regjeringen og statsråden behandler komiteen på denne måten. Vi føler at vi ikke får gjort en god nok jobb. Jeg håper ikke man fortsetter med dette. Vi kan ikke leve med at vi får saker på den måten. En så stor og viktig sak som transportfly til 4 milliarder kr kan vi i hvert fall ikke behandle på strak arm. Slik føler vi det – noen av oss i hvert fall – og dette går ikke jeg med på lenger. Hvis det skal fortsette på den måten, må vi til enhver tid få lov til å kritisere framferden til statsråden og departementet.




I innlegget mitt var jeg ganske kvass på dette med hvor lite soldatene fikk, og jeg hadde håpet at statsråden kunne kommentere det lite grann.




Synes statsråden at det er å heve statusen til det å være soldat i tolv måneder å øke dimisjonsgodtgjørelsen med 2 kr og 18 øre dagen? Synes statsråden at det er nok å øke utdanningsbonusen med 50 øre dagen? Synes statsråden at det er nok å få 50 øre ekstra pr. dag hvis man er korporal og har ekstra ansvar? Synes statsråden at det er nok å få 4 kr ekstra pr. dag for tolv måneders tjeneste – for dem som sliter?




Man kan alltid komme med vurderinger om hva som er nok.




Godtgjørelsen til soldatene har økt betydelig i det siste, og vi er opptatt av at den også skal økes framover.




Når det gjelder f.eks. dimisjonsgodtgjørelsen, har det for så vidt vært en avtale med de vernepliktiges egne tillitsvalgte – og også en målsetting – at den skal komme opp i 25 000 kr. Vi ser veldig godt at en skikkelig godtgjøring til soldatene også er viktig for å øke de vernepliktiges status.




Denne saken gjelder en automatisk regulering av soldatgodtgjøringene som står i forhold til det statlige lønnsoppgjøret. Den store debatten får man eventuelt ta i forbindelse med budsjettet.




 Flere har ikke bedt om ordet i sak nr. 34.

(Votering, se side 3723)





                    

