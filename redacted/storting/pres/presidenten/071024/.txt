  Stortinget mottok mandag meddelelse fra Statsministerens
kontor om at følgende regjeringsmedlemmer vil møte
til muntlig spørretime:

statsråd Dag Terje
Andersen

statsråd Heidi Grande Røys

statsråd Terje Riis-Johansen

De annonserte regjeringsmedlemmer er til stede,
og vi er klar til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Før vi starter med første
hovedspørsmål finner presidenten grunn til å minne
om to ting. Det ene er at spørsmålene bør
ligge innenfor de ansvarsområdene som
statsrådene har. Det er selvfølgelig opp til statsrådene å velge om
de vil svare eller ikke, men det er en fordel at spørsmålene
ligger innenfor de ansvarsområdene
de har. Dessuten bør tilleggsspørsmålene være
en oppfølging av hovedspørsmålet, slik
at det blir mer flyt i debatten.

Vi starter da med første
hovedspørsmål, fra representanten Torbjørn
Hansen.

  Jeg har et spørsmål til
næringsministeren.

Etter to år må vi
konstatere at den lovede, aktive næringspolitikken er blitt
til en uforutsigbar og aktivistisk politikk, som verken skaper arbeidsplasser eller økonomiske
verdier. Gode rammevilkår for strategiske næringer har
vi ikke sett noe til, heller tvert imot. Eierskapspolitikken
er blitt uryddig. Det startet med skifte av styrelederen i Statoil
i 2006, hvor statsministeren til slutt droppet sin egen kandidat etter
opprør i regjeringspartiene og etter sterkt press
fra LO. Staten virker uforutsigbar når de statseide bedriftene
foretar omstilling, som Telenor og Hydro i forbindelse
med salg av Opplysningen 1881, salg av Telenor Satellite
Services og salg av Hydro Polymers. Omstilling
følges systematisk med krav om statlig inngrep og med krav
om oppsigelse av ledelse i de statseide bedriftene fra regjeringspartienes
side. Så har vi Hydro, hvor næringsministeren
avsatte styreleder Reinås – i strid med alle
spilleregler. Det skjedde som følge av mediepress, ikke
som følge av sakens reelle innhold, som departementet visste
om lang tid i forveien.

Enkelte ledere i de statseide bedriftene har
vært utsatt for mobbekampanjer fra regjeringspartiene over
flere år. Status er at to av våre største
statseide bedrifter ikke har en valgt styreleder, og at
tre styrerepresentanter i Hydro ikke tar gjenvalg i protest
mot Regjeringens eierskapspolitikk. Statsministeren kommer med et
relativt uforståelig utspill om at toppledere er tillitsvalgte,
som om de jobber i LO. Det er blitt vanskelig å rekruttere
dyktige folk til styrene.

Verdens største fondsforvalter,
Fidelity, retter i brevs form skarp kritikk mot Regjeringens håndtering
av Reinås-saken og mener at det kan skade verdiene
i Norsk Hydro. Oslo Børs har flere ganger advart
mot at vi har fått tilbake aksjerabatten på statseide
bedrifter som følge av manglende tillit til statens eierskap.

Dette rotet går ut over bedriftene,
ut over næringslivet generelt og ut over det norske
folk som eier i disse bedriftene. Hva vil næringsministeren
gjøre for å gjenopprette tilliten til staten som eier
i norsk næringsliv?

  Her var det mange utrolige påstander.
La meg begynne med den første, om usikkerhet knyttet til
verdiskaping og arbeidsplasser i Norge.

Når vi ser på resultatene,
i den grad en kan ta æren, eller skylden, for
det fra Regjeringens side, for arbeidsmarkedet i Norge, er situasjonen
mer gunstig enn den har vært på 20 år.
Det er 20 år siden vi hadde så lav ledighet som
vi har nå. Det blir meldt om rekordhøye resultater
i norsk næringsliv, og det er en sterk etterspørsel etter
ytterligere ansatte. Så resultatene er gode.

Så velger jeg, til tross for mange
premisser for spørsmålet, å gå til
avslutningen til representanten Hansen, der han spør om
hva vi vil gjøre for å gjenopprette tilliten til det
statlige eierskapet i deleide selskaper. Den
tilliten er til stede, og eierskapet er mer oversiktlig og forutsigbart
enn det noen gang har vært, ved at Regjeringen
har lagt fram en eierskapsmelding der vi klart og tydelig sier
hvordan vi vil opptre som eier i statlige selskaper, og
i tillegg sier hvordan vi ønsker å utvikle
det enkelte selskap. Så eierskapet er altså mer
uttalt og mer forutsigbart enn noen gang.

Når representanten Hansen viser til
børsutvikling og spekulasjoner som hans partifeller og
andre som er mot et aktivt eierskap, framsetter i media,
viser den faktiske utviklingen at det Hansen sier, er feil. Når
det gjelder Hydro, som ble brukt som et eksempel, er det slik at
andelen utenlandske eiere ved inngangen av året
var på 38 pst. Før den omtalte uroen i Hydro
i sommer var den nede i 36 pst., men er i dag oppe
i 41 pst. Det er altså sånn at utenlandske investorer
ser selskaper der staten er deleier, som et godt, trygt, forutsigbart
investeringsobjekt.

  Jeg tror du kan plukke opp en tilfeldig valgt
næringsavis fra hvilken som helst uke de siste to årene
og konstatere at næringslivet ikke oppfatter
denne eierskapspolitikken verken som ryddig eller som
forutsigbar.

La meg ta en konkret sak. StatoilHydro
er en internasjonal gigantbedrift som er midt oppe i en
krevende fusjonsprosess. Selskapet må ha et velfungerende
styre og en kvalifisert styreleder, og Regjeringen har nå pekt
ut styreutnevnelse som en arena for aktivt eierskap. I boken til
tidligere LO-leder Gerd-Liv Valla er det godt dokumentert hvordan
dette aktive eierskapet fungerer. Der framgår det at statsministeren
flere dager før Odfjell måtte gå av etter
sterkt press, lovte Valla å gjøre noe med saken.
Mange er derfor usikre på om det som nå skjer,
er en utnevnelse av en kandidat som først og fremst skal
ivareta politiske interesser framfor
virksomhetens behov. Regjeringen har allerede gjort én
fadese rundt utnevnelse av styreleder i Statoil, og det bør ikke
bli en til.

Kan statsråden si litt om prosessen
Regjeringen legger opp til i forhold til dette? Og vil LO bli konsultert
i denne type spørsmål?

  Jeg tillater meg å si at når
jeg nå hører den sammenblanding av saker som representanten
bidrar til, skjønner jeg at noen har behov for å stille
spørsmål om eierskap, for når det nå er snakk
om StatoilHydro og nåværende situasjon
når det gjelder styreleder i StatoilHydro, har det ingenting
med statlig eierskap i StatoilHydro eller i Hydro å gjøre.
Som representanten burde være kjent med, er det
en situasjon knyttet til avtaler med Libya fra den gangen Saga
inngikk avtalene og et spørsmål om Hydros forvaltning
av de avtalene etter at Hydro overtok Saga,
som er bakgrunnen for at StatoilHydros styreleder gikk av. Det har
ingenting å gjøre i det hele tatt med
de andre sakene som representanten blander inn her.

Jeg synes vi skal ha så stor respekt
for det den tidligere styrelederen gjorde, når han selv
begrunner avgangen med problemer med dobbeltrollen
ved å sitte som konsernsjef i Hydro, som undersøker
saken, og som styreleder i StatoilHydro, som undersøker
saken, at vi respekterer at det er det som er bakgrunnen for at
han gikk av. Det vil selvfølgelig bli valgt ny styreleder etter
forslag fra valgkomiteen og ved valg i bedriftsforsamlingen.

 Det blir oppfølgingsspørsmål – først Børge
Brende.

  Det er riktig som næringsministeren
sier, at det er veldig gode tider i norsk næringsliv.
Nå kom jo også Regjeringen til dekket
bord i så måte. Men selv i gode tider
påhviler det faktisk næringsministeren, som forvalter
et stort eierskap, 40 pst. av verdiene på Oslo
Børs, å opptre ryddig. At det i det hele
tatt skapes en debatt og stilles spørsmål i Stortinget
ved om man opptrer ryddig, sier noe om at det har vært
skapt usikkerhet knyttet til eierskapspolitikken.

Det er slik at Jan Reinås, tidligere
styreleder i Hydro, i sommer fikk beskjed av næringsministeren
om at han burde forlate jobben. Hvorfor skulle han det? Jo, fordi
han hadde gjennomført noe i Hydro som næringsministeren hadde
blitt informert om en og en halv måned i forkant. Ser ikke
næringsministeren at det var å rette baker for smed?

  Det at noen ønsker å skape
uklarhet om statlig eierskap, er ikke noe bevis for at
det er det – det er en del av den politiske debatten.

Til en konkret situasjon, knyttet
til Hydro og den såkalte opsjonssaken i sommer.
Jeg er glad for at dette ble brakt på bane, fordi det har
festet seg et inntrykk av, som representanten nå antyder,
at staten var informert om og hadde akseptert det som ble vedtatt
i juli. Det er riktig at vi i juni ble informert om at
Hydro hadde planer om å avvikle
opsjonsavtalene. 21. juni ble vi informert om det. Samtidig ble
det fra våre folk som hadde det møtet, gitt beskjed
om at når en skulle avvikle de avtalene,
noe vi selvfølgelig ikke var imot – Regjeringen
er imot opsjonsavtaler, og er selvfølgelig ikke
imot at opsjonsavtalene blir avviklet – måtte
det gjøres på en økonomisk måte, bare
innenfor de rammer som er strengt nødvendige.
På det tidspunktet vi ble informert, var det snakk om 23–24
mill. kr for konsernsjefens opsjonsavtale. Det skulle derfor bare
mangle at ikke staten som en av eierne reagerte
da vedtaket i juli faktisk endte på 28 mill.
kr. I tillegg ble det i det møtet gitt uttrykk for at det også kom
til å bli reaksjoner på utviklingen
av lederlønnen for konsernsjefen, noe som altså har blitt
fulgt opp i ettertid, i tråd med de signaler som ble gitt.

 Presidenten må minne om taletiden.

Kåre Fostervold – til
oppfølgingsspørsmål.

  Næringsministerens utøvelse
av eierskapet i norske bedrifter har til tider lignet
det man ser i fotballens verden. Der kan man se enkelte eiere som
prøver å overprøve treneren ved laguttak eller
spillestil, og når treneren ikke godtar denne
innblandingen, blir treneren sparket i full offentlighet. Det er ikke tvil
om at Regjeringen har en annen eierskapsutøvelse enn det
som er beskrevet i eierskapsmeldingen. Samtidig kan det se ut som
om statsrådens partifeller på Stortinget ikke har
lest eierskapsmeldingen.

Det er viktig å gi norske
bedrifter forutsigbare rammevilkår, og det er viktig å gi
finansmarkedet tro på forutsigbarhet når staten
er en så betydelig aktør på børsen.
Derfor lurer jeg på om statsråden mener
at han håndterte den berømte opsjonssaken på en
god måte, eller – for å si
det som det høres ut i salen i dag – på en
utmerket måte? Eller mener statsråden
at saken kunne vært håndtert på en bedre måte?

  For det første: La meg slå fast
at eierskapet blir utøvd helt i tråd med det som
blir sagt i eierskapsmeldingen. Det er der forutsigbarheten ligger.
Det har f.eks. aldri fra meg som representant for eierne
i de selskaper der NHD er eierdepartement, på noe tidspunkt
verken blitt gitt signaler via media eller blitt kritisert
avgjørelser via media. Det skjer i direkte kontakt med
de aktuelle styrer – i den løpende kontakten – i
den grad en ønsker å gi noen
signaler. Det kommer jeg fortsatt til å legge vekt på.

Om det har vært en god eller – hva
var det representanten sa – eksemplarisk håndtering?
Det jeg må konstatere, er at det har vært en korrekt
håndtering i forhold til at vi allerede den 21. juni
sa fra om – og understreket det som allerede var kjent – vår
holdning til opsjoner, og at avvikling dermed
måtte skje så rimelig som mulig. Etter
det ble det gitt innrømmelser til opsjonshaverne, som det
bl.a. ble påpekt i rapporten fra advokatselskapet BA–HR,
som dokumenterte at de signalene ikke var fulgt opp.

  Ingebrigt S. Sørfonn – til
oppfølgingsspørsmål.

  Eg vil ta ei anna tilnærming
til problematikken. Å halda det som er lovt, er ein av
dei aller viktigaste føresetnadene både
for statlege og for private bedrifter.

Etablering av eit nytt industrikraftregime
var eit av del klåraste løfta som Regjeringa kom
med under valkampen i 2005. Om dei berre kom i posisjon, så skulle
det vera «a piece of cake» å få dette
på plass i løpet av kort tid. Så kjem
dei i posisjon, og ingen ting skjer. Var ikkje nettopp eit
poeng med å danna ei fleirtalsregjering at ein skulle kunna
halda det som var lovt, og fatta vedtak der ein meinte det var viktig?

Så spørsmåla mine
til statsråden er slik: Bekymrar det næringsministeren
at eit nytt industrikraftregime enno ikkje er
på plass? Vil næringsministeren – bokstavleg
talt – setja seg på olje- og energiministeren
inntil eit slikt regime er på plass, eller har
han i praksis gjeve opp?

  Spørsmål knyttet til industriens
tilgang på kraft engasjerer meg, tror jeg det er riktig å si.
Når det gjelder spørsmålet fra representanten
Sørfonn om jeg vil sette meg på olje- og energiministeren,
tror jeg vel kanskje ikke det er den mest effektive framgangsmåten.
Men det jeg kan forsikre om, er at den nyutnevnte olje- og energiministeren
og jeg allerede har hatt samtaler med bl.a. norsk industri
om dette temaet i forlengelsen av det arbeidet som den forrige
energiministeren hadde igangsatt.

Det er nå arbeid i gang for å finne
løsninger på framtidig sikkerhet for industrikraft
i nært samarbeid med den berørte
industrien. Jeg vet at den nåværende olje- og
energiministeren grep tak i den saken som noe av det aller første
hun gjorde etter at hun overtok det departementet. Jeg kan
forsikre representanten Sørfonn om at jeg, med utgangspunkt
i industriens interesser, kommer til å delta i det arbeidet.

  Leif Helge Kongshaug – til oppfølgingsspørsmål.

  Det er ingen tvil om at Regjeringens håndtering
av det statlige eierskapet – eller kanskje rettere
sagt mangel på håndtering – har fått
flere uheldige konsekvenser det siste året.

Av og til kan en stille seg spørsmålet
om det er Regjeringen som håndterer eierskapet. Ifølge
Gerd-Liv Vallas bok, som kom ut mandag, var det jo slik at statsministeren ville
at Odfjell skulle bli ny styreleder i Statoil, men at den samme
Valla bestemte at så skulle det ikke
være. Uansett har konsekvensene av Regjeringens håndtering
av eierskapet hatt den sidevirkning at verdiene av de børsnoterte selskapene
som staten er majoritetseier i, har falt. Nå kan det sies
at statlig eierskap i seg selv er en begrensende faktor for et selskaps
verdi, men her har vi fått en slags rød-grønn
rabatt i verdiene av selskapene.

Kan statsråden anslå overfor
Stortinget hvor stort verdifall vi kunne unngått om det ikke
til stadighet hadde vært intern strid i Regjeringen om
det statlige eierskapet, som igjen gir seg utslag i uklare styringssignal?

  For det første er det ikke noen
intern strid internt i Regjeringen om det statlige eierskapet. Det
er bred oppslutning om den eierskapspolitikken jeg la fram i form
av eierskapsmeldingen.

Det er umulig å anslå verdifall
når det faktiske forhold er at vi har hatt en verdiøkning.
Det er feil det som representanten Kongshaug sier, at de selskapene
som har statlig eierandel, har tapt i verdi etter at den
rød-grønne regjeringen overtok. Jeg dokumenterte
i stad, med Hydro som et eksempel, at verdistigningen
har vært positiv. Det utenlandske engasjementet
i selskapene har faktisk økt. Derfor hviler hele
spørsmålet på feil premisser.

Det er slik at gjennom eierskapsmeldingen har
vi sagt klart og tydelig hva vi vil med eierskapet generelt, og
hva vi vil med eierskapet spesielt i forhold til hvert
enkelt selskap. Det er akkurat det vi har sagt. Jeg la i tillegg
fram eierskapsdokumentet på børsen. Jeg merket
ingen rystelser den dagen. Men jeg kan forsikre representanten Kongshaug
om at de selskapene staten er deleier i, utvikler seg
positivt når det gjelder resultater og med tanke på børsutvikling.

  Vi går til neste hovedspørsmål.

  Jeg har spørsmål til næringsministeren.

Staten er en meget stor eier i svært
mange norske selskaper. Det er et eierskap som forvaltes
av Regjeringen og statsråden på vegne av det norske
folk.

Som nevnt tidligere ble eierskapsmeldingen
behandlet i vår. Regjeringen og for så vidt Stortinget
fokuserte på bl.a. selskapenes etikk og moral.
Det er mulig vi burde fokusert mer på Regjeringens etikk
og moral i utøvelsen av eierskapet.

Men et av de selskapene som ble behandlet den
gangen, var flyselskapet SAS Braathens. Nylig ble SAS Braathens
dømt for industrispionasje mot sin eneste konkurrent i Norge
på innenriksflygninger, nemlig Norwegian. Dette gjør
SAS Braathens for å sikre seg fordeler, og for å prøve å få tilbake
det monopolet SAS hadde tidligere. Da SAS var enerådende
på flygning i Norge, var det skyhøye billettpriser
og et dårlig flytilbud, og de hadde monopol på det
de drev med.

I lys av det som står i eierskapsmeldingen
om etikk og moral – synes statsråden
det er greit å være medeier i et selskap
som er dømt for industrispionasje?

  Jeg tror i hvert fall vi må ta det
riktige utgangspunktet, som faktisk er at den saken er anket og
kommer opp for Høyesterett. Det betyr at dette er en sak
som fremdeles er til behandling i rettssystemet. Da er det tidlig
for meg å konkludere med hva som er den endelige dommen
i saken – for å ta det først.

For det andre er jeg glad for den
konkurransen som finnes også på det
innenlandske flymarkedet. Vi er selvfølgelig
opptatt av at etikk skal følges opp, herunder å ikke drive
med industrispionasje, og så får rettssystemet
avgjøre hvorvidt det er det som har foregått.
Men hvis spørsmålet er om jeg mener
at vi bør selge den andelen vi har i SAS, så mener
jeg absolutt ikke det – kanskje spesielt
av hensyn til bl.a. den landsdelen som representanten Korsberg selv
er fra.

Det er ingen tvil om at SAS som selskap har
hatt en enorm betydning for at vi i Norge har et veldig
spredt og mangfoldig flyplassnettverk, noe som er en avgjørende faktor
for at hele landet skal kunne ha mulighet til rask kommunikasjon.
I den sammenhengen har SAS vært et viktig selskap. Det
er mye av begrunnelsen for at staten er deleier  i  SAS,
 og  sånn  ønsker  vi  at  det  skal
 fortsette – selvfølgelig innenfor alle
etiske retningslinjer.

  Jeg takker for statsråden for svaret.

Jeg er helt enig i at SAS har vært
et viktig flyselskap, men sånn er det ikke lenger.
Det er svært mange flyselskap som kan fly på både
Nord-Norge og Vestlandet – og andre ruter – dersom
de får anledning til det. Jeg husker også da
SAS hadde monopol på flygning i Nord-Norge. Da var det
virkelig skyhøye billettpriser.

Men når statsråden ikke
vil svare konkret, kan jeg stille spørsmålet av
en mer prinsipiell karakter: Dersom SAS eller et annet
selskap blir dømt, og det er en rettskraftig dom, synes
statsråden det er problematisk å være
medeier?

Det har vært signalisert at både
den danske og den svenske stat ønsker
og har planer om å selge seg ut av SAS. De ser ikke
lenger noen begrunnelse for å være medeier
i et flyselskap. Jeg kan derfor henge på følgende spørsmål:
Dersom svenskene og danskene selger seg ut, vil Regjeringen på nytt
vurdere et nedsalg, et utsalg av SAS?

  Hvis det er lov å si noe om erfaring
som vanlig forbruker, så er det ikke noen tvil
om at det at flere selskaper opererer, bidrar til at prisene blir
annerledes enn hvis bare ett selskap opererer.

På den annen side er det
fremdeles sånn at det er mange ulønnsomme ruter
i Norge i dag, der SAS, og for den saks skyld Widerøe
som en del av samme konsern, er en avgjørende faktor for
at viktige lokalsamfunn i Norge faktisk skal ha et flytilbud.
Det er i hvert fall vi opptatt av å videreføre.

Så til et hypotetisk spørsmål.
Jeg må imidlertid ta utgangspunkt i de realiteter som foreligger.
Den norske regjering har god kontakt med den svenske
og den danske regjering, og det har bestandig vært
avtalen om alle forhold som er knyttet til vårt
felles eierskap i SAS som flyselskap. Og det har ikke
kommet noen informasjon til oss om at danske eller
svenske myndigheter på det nåværende tidspunkt
har planer om å kvitte seg med den offentlige andelen av
eierskapet i SAS. Tvert imot har vi en god dialog om hvordan
vi som eiere kan bidra til at SAS kan utvikle
seg positivt framover.

 Kåre Fostervold – til
oppfølgingsspørsmål.

  La oss fortsette med etikk og moral.
Statsråden har lagt stor vekt på etikk og
moral i eierskapsmeldingen, og finansministeren gjør det
samme når det gjelder forvaltningen av utenlandsformuen
vår. Det som statsråden med sine kolleger ikke
har fokusert fullt så mye på, er den etiske utøvelsen
i statlige forvaltningsorgan.

Riksrevisjonen har nok en gang kommet med sterk
kritikk av departementene og statlige virksomheters brudd på regelverket
for offentlige anskaffelser. Riksrevisjonen understreker at det
er snakk om mange brudd, og det er tydelig at Regjeringen ikke
har satt fokus på etterlevelse av dette regelverket. Resultatet
er at mange bedrifter ikke får mulighet til å komme
inn på det markedet, og at statsadministrasjonen blir unødvendig
dyr.

Vil statsråden, som er næringsminister
med ansvar for rammevilkår for næringslivet, ta
ansvar for å skjerpe bruken av regelverket
i det offentlige og understreke alvoret ved brudd på innkjøpsreglene?
Vil statsråden stille like strenge krav til departementenes
etterlevelse av lover og regler som han stiller til børsnoterte
selskaper?

 Presidenten vil minne om det han sa ved åpningen
av møtet, at tilleggsspørsmålet bør
være en oppfølging av hovedspørsmålet.

 Spørsmålet dreier seg om etikk
og moral, president.

  Jeg må få lov til å minne
om hva presidenten sa ved innledningen av møtet i forhold
til hvilket departement som har ansvaret for hvilke områder.
Nå er det faktisk sånn at den ansvarlige statsråd
for offentlige innkjøp er til stede, og da synes jeg kanskje
det er noe spesielt hvis jeg skal svare på det.

Men jeg kan si at når det gjelder
de innkjøp som mitt departement har ansvaret for, skal
vi selvfølgelig legge de etiske retningslinjene til grunn
for vår innkjøpspolitikk, som representanten etterspør.
Jeg anser det som en selvfølge å følge
opp Riksrevisjonens merknader på det punktet, men den generelle
innkjøpspolitikken ligger altså under fornyingsministeren,
som er til stede i salen.

 Torbjørn Hansen – til oppfølgingsspørsmål.

  Fremskrittspartiet tar
i sitt spørsmål opp en viktig problemstilling
knyttet til statens eierskapspolitikk, nemlig risikoen for rolleblanding
og risikoen for at staten blir knyttet opp til aktiviteter som ikke
akkurat gir et godt renommé utad.

Representanten Korsberg tok opp situasjonen
i SAS. Denne problemstillingen kan jo også lett
overføres til eierskap i andre bedrifter, f.eks.
StatoilHydro, og selskaper som opererer i et felt hvor konkurransehensyn
er viktig, og hvor det også kan oppstå korrupsjonssaker.
Vi har jo sett flere eksempler på det.

Staten skal sikre sunn konkurranse,
og staten skal være en veldig tydelig aktør
i forhold til korrupsjon.

Vi har også en situasjon
hvor Telenor opererer i Øst-Europa og blir anklaget for å ha
en for sterk tilknytning til den norske stat som nasjon.

Ser ikke statsråden at det
i mange tilfeller ville vært en fordel med et tydeligere
skille mellom butikk og politikk, et tydeligere skille mellom
statens oppgaver og selskapenes oppgaver?

  Det synes jeg er et godt spørsmål.
Det er en situasjon som vi i Regjeringen er veldig opptatt
av, nemlig å skille mellom hva som er eierskapsspørsmål,
og hva som f.eks. er forvaltningsspørsmål. Det
er viktig å skille de rollene. Men nettopp derfor
synes jeg det er viktig at vi når vi behandler eierspørsmål,
som vi da tydeliggjør gjennom en egen melding om eierskapet
og et eget eierskapsdokument, er tydelige på at vi som
eiere forventer det som myndighetene forventer av alle
norske selskaper ved opptreden i utlandet – å unngå korrupsjon
og andre uheldige forhold knyttet opp mot etikk. Vi synes
det er åpenbart at de selskapene der staten er en av eierne,
skal være foregangsselskaper på det
området. Der er jeg enig i representanten Hansens problemstilling,
men jeg tror ikke at selskapene ville bedret sin opptreden
utenlands ved ikke å ha et betydelig statlig eierskap.
Jeg tror tvert imot at det er en fordel når de skal gå internasjonalt.

  Odd Einar Dørum – til oppfølgingsspørsmål.

  Jeg legger til grunn at det er enhver norsk
borgers plikt og enhver statsråds plikt å etterleve
kamp mot kriminalitet og sørge for at korrupsjon ikke
foregår. På den bakgrunn vil jeg gjerne følge
opp det første spørsmålet,
for jeg føler at det er knyttet til mulige situasjoner
i forbindelse med det som på «nynorsk» heter «good
governance», «corporate responsibility» osv.

Mitt spørsmål knytter seg
til en debatt vi har hatt i stortingssalen flere ganger, senest
for en uke siden, nemlig situasjonen for varslere. På normalt
norsk heter de vitner, men i lukkede systemer heter de varslere.
Statsråd Bjarne Håkon Hanssen slo for en uke siden
fast at det var et spesielt statlig ansvar å ha
en kultur for at varslere skal kunne føle seg
vel når de sier fra. Vi har hatt rystende eksempler på at
mange har følt at varsling var noe av det mest ugne de
gjorde, selv om de fikk rett. Ser statsråden det som sitt ansvar
der han utøver eiermakt, direkte eller indirekte, å ha
en slik kultur og en slik tone at varslere føler
seg som vitner og ikke som sladrehanker?

 Svaret på spørsmålet
er ja. Jeg tror at et vesentlig bidrag fra oss som eiere er å sette
antikorrupsjon på dagsordenen, ha etiske spilleregler og
stille krav til selskapene om at de skal utforme etiske spilleregler.
Det bidrar til å sette den type spørsmål
som representanten tar opp, på dagsordenen i det enkelte
selskap. Det vil bidra til å gjøre det enklere
for underordnede å følge retningslinjene og – heldigvis – ta på seg
den belastningen det noen ganger kan føles som, å gjøre
det som er riktig og ikke bare det som er bekvemt. Så svaret
på spørsmålet er ja.

  Vi går til neste hovedspørsmål.

  Eg har eit spørsmål til
næringsministeren.

Kristeleg Folkeparti er oppteke av å ha
ein næringspolitikk for heile mennesket. Det er i tråd
med moderne leiingsfilosofi å sikra god balanse mellom
arbeid og fritid, tid til familie og vennar, og det å kunna
nyta frisk luft og vakker natur. Difor vil me gje sjølvstendig
næringsdrivande gode trygdeordningar i samarbeid
med svangerskap og fødsel, og me vil utvida pappapermisjonen.

Likevel er det slik at skatt og avgift
er ein vesentleg føresetnad for sunt og oppegåande
næringsliv. I den nye skattemodellen, som vart innført
i førre periode, aksepterte næringslivet utbytteskatt
mot ei nedtrapping av formuesskatten. Dette var i praksis ein samfunnskontrakt.
Han er ikkje oppfylt. Det bekymrar oss i Kristeleg Folkeparti. Det
er ei praktisk løysing som kan få brei
tilslutning, og som kan fjerna skatten på arbeidande kapital.

Eit anna forhold er at arveavgifta
i dag rett og slett hindrar eit fornuftig generasjonsskifte i mange
familiebedrifter. Kristeleg Folkeparti vil fjerna arveavgifta
når neste generasjon driv familiebedrifta vidare i minst
ti år. Me meiner at det er langsiktig tenking, og at det
skal premierast i staden for at ein vert straffa. Eg har tidlegare spurt
næringsministeren både om formuesskatt
på arbeidande kapital og om arveavgift. Eg har fått
ganske positive svar, så eg har vore
litt optimistisk. Men det hjelper ikkje når Regjeringa
nok ein gong legg fram eit statsbudsjett utan å gjera noko
med verken formuesskatt eller arveavgift.

Spørsmålet er då:
Kvifor vert ikkje dette følgt opp? Er ikkje
forslaga interessante for næringsministeren? Eller
er det rett og slett slik at han ikkje har fått
gjennomslag i Regjeringa?

 Det er selvfølgelig slik at hele
Regjeringen står bak statsbudsjettet slik det foreligger.

Det er ikke helt riktig som representanten
sier, at det ikke er gjort noe med disse skatteartene.
Bunnfradraget har økt, og det har en ganske stor
fordelingsmessig betydning når det gjelder f.eks. formuesskatt.
Formuesskatten er altså en av de skatteartene som mest
tydelig treffer vårt mål om en rettferdig fordelingspolitikk.
Formuene i Norge er veldig ujevnt fordelt. Det er altså slik
at selv om mange kanskje ikke framstår med høye
inntekter i dagens ligningstabeller – for å si
det på den måten – treffer formuesskatten
veldig godt dem som har mye å bidra med til samfunnet,
og som bør bidra.

Nå er det ikke slik at denne
regjeringen har lovet – og det sa heller ikke
representanten, men han antydet det innledningsvis – en
samfunnskontrakt som fjerner formuesskatten.
Ingen av de partiene som nå sitter
i regjering, har lovet at formuesskatten skal fjernes. Det kommer
vi til å holde.

  Då er me ved noko av kjernen
i spørsmålsstillinga mi. Dersom ein skal ha tillit
til at myndigheitene er føreseielege, kan det ikkje vera
slik at ein ser heilt vekk frå dei avtalene som er inngått
tidlegare. Me hadde faktisk ein samfunnskontrakt. Næringslivet
aksepterte at utbytteskatt vart veksla mot ein reduksjon
i formuesskatten.

Eg innser at denne regjeringa ikkje
vil vidareføra det opplegget som den førre regjeringa
hadde – me sa ei halvering i løpet av 2007, med
sikte på endeleg avvikling.

Ein annan måte å gjera
dette på som likevel viser at ein tek ei avtale
på alvor, er å fjerna formuesskatten på arbeidande
kapital. Dermed løyser ein dette og får ein vinn-vinn-situasjon.

Når det gjeld arveavgift, som statsråden
ikkje kommenterte, er det eit glitrande forslag som eg
skal lova at me i Kristeleg Folkeparti ikkje
kjem til å gje oss på før det er innført.
Det hindrar misbruk, og det premierer hjelp til generasjonsskifte
i familiebedrifter. Det er noko som er nødvendig.

  Da er vi kanskje ved det punktet hvor representanten
mente at tidligere svar fra meg i Stortinget hadde gjort ham optimistisk.

Vi jobber jo med spørsmål
knyttet til overgang fra eksisterende til nytt eierskap i bedriftene, ikke
minst i små og mellomstore bedrifter. Det har jeg svart
positivt på tidligere. Vi er opptatt av situasjonen
i overgangsperioden. Men vi har altså ikke, innenfor
de budsjettrammer som vi nå har lagt, og innenfor
den forpliktelsen vi har tatt på oss, at skattenivået
skal være det samme som i 2004, valgt å kunne
prioritere formuesskatt i forhold til f.eks.
det jeg sa i stad, å gi økt bunnfradrag, for på den
måten å nå de grupper som mest trenger å få lettelser
i form av en omfordelingspolitikk.

  Det blir oppfølgingsspørsmål – først Kjell
Arvid Svendsen.

  Jeg er glad for at statsråden er
opptatt av og jobber med spørsmålene som gjelder
systemet for mellomstore bedrifter. Det gjelder spesielt
betingelsene for familiebedriftene. Det systemet vi har i dag, gjør
at en må betale formuesskatt selv om bedriften
går med underskudd, og det tapper egenkapitalen og det
som er bygd opp.

Jeg har et konkret eksempel
fra egen kommune, der tre ungdommer i 20- og 30-årene mistet
sin far. Dette var en familiebedrift, og med dagens skattesystem
og regime hadde de måttet låne 12–15
mill. kr for å beholde bedriften i kommunen. Gjør
dette inntrykk på statsråden? Har han tenkt å gjøre
noe med situasjonen? Er statsråden komfortabel med situasjonen?
Kan vi vente et resultat av det arbeidet som pågår?

  La meg for det første si
at når det gjelder vilkårene generelt for små og
mellomstore bedrifter – og mange av dem er jo personeide
selskaper – foreligger det forslag
til forbedringer i form av muligheter
for fødselspermisjon, i det statsbudsjettet som nå er
lagt fram.

Når det gjelder eksemplet fra kommunen,
er det vanskelig å forholde seg til
hvor belastende et behov for lån på 12–15
mill. kr er, uten å vite verdien av
det selskapet som faktisk overtas. Det er vanskelig å kunne
kommentere den type enkeltsaker med så begrenset
bakgrunnsinformasjon. Det vi er opptatt av, er at gode
industrielle bedrifter skal kunne drives videre av neste generasjon,
og utviklingen i dagens næringsliv tyder på at
situasjonen også for den delen av næringslivet
faktisk er veldig god, med de økonomiske resultater og
med den aktivitet som vi ser rundt omkring i landet.

 Gjermund Hagesæter – til
oppfølgingsspørsmål.

  I Noreg er skattar og avgifter blitt
skjerpa dei siste åra, samtidig som våre naboland
har gått i motsett retning. I Sverige har ein no teke
grep for å fjerne formuesskatten, samtidig som vi skjerpar
formuesskatten i Noreg, spesielt på arbeidande kapital.
Det betyr at norske eigarar må trekkje ut kapital frå bedriftene
for å betale formuesskatt, mens svenske eigarar
ikkje treng å trekkje ut kapital frå bedriftene
for å betale formuesskatt. Det gjer altså at bedrifter
som er ått av nordmenn, blir tappa for kapital i langt
større omfang enn bedrifter som er ått av utlendingar.
Og når bedriftene blir tappa for kapital, vil dei sjølvsagt vere
dårlegare rusta til å møte
vanskelege tider.

Mitt spørsmål til statsråden
er: Synest statsråden at denne utviklinga er uproblematisk, eller
synest han at det er problematisk at bedrifter som er ått
av nordmenn, blir tappa for kapital på denne måten?

  Representanten tar utgangspunkt i Sverige.
Selv i et så nærliggende land som Sverige
er det betydelige forskjeller fra oss i systemene for beskatning
av næringslivet. Jeg går ut fra at representanten
er kjent med at man i Sverige har et annet nivå på arbeidsgiveravgift.
Så har altså vi høyere nivå på beskatning
av formue. Det er noen forskjeller i systemet, men det
betyr ikke at næringsbeskatningen i Norge
totalt sett er ugunstig – tvert imot. Norge er
i dag et veldig gunstig land å drive næringsvirksomhet
i. Jeg vil for min del si at jeg ville være betenkt
over å løfte arbeidsgiveravgiftene opp på det
nivået de har i Sverige. Så hvis man
antyder å kopiere det svenske
skattesystemet, må man ta med 

alle

 elementer
i skattesystemet – og jeg mener dagens næringsbeskatning
i Norge er fullt ut konkurransedyktig med den svenske.

  Jan Tore Sanner – til oppfølgingsspørsmål.

  Denne debatten handler ikke om rikdom,
den handler om arbeidsplasser. Regjeringen velger å straffe
privat eierskap i bedriftene. Det rammer familieeide hoteller. Det
rammer familieeide små og mellomstore bedrifter over hele
Norge.

På den annen side velger
Regjeringen å opprette et statlig fond for å investere
i næringslivet. Det leder meg til spørsmålet:
Er det slik at Regjeringen mener at statlig kapital er
bedre enn privat kapital? På den ene siden øker man
skatten når familier er medeiere i eller eiere
av bedrifter, og straffer den private kapitalen. På den
annen side har Regjeringen åpenbart kommet til
den konklusjon at det er for lite kapital i markedet,
og derfor oppretter man et statlig fond for å investere
i næringslivet.

Er det slik at den rød-grønne
regjeringen ser på statlig kapital som bedre
enn privat kapital?

 Nei, men vi mener at statlig og privat
kapital kan jobbe godt sammen.

Når det gjelder det foreslåtte
fondet som skal kunne investere i nyetablerte bedrifter i en tidlig
fase, kan det best sammenlignes med SND Invest, som dessverre
ble solgt av den forrige regjering.

Norge er i en unik posisjon internasjonalt.
Vi er det fordi i Norge har staten mye kapital – de
gamle ideologiene som både Høyre
og for den saks skyld Arbeiderpartiet hviler
på, er bygd opp med utgangspunkt i at vi faktisk ikke
hadde en rik, men en fattig stat. Dette bringer Norge i
en helt ny situasjon, og jeg vil gjerne invitere Høyre
til å være med på en diskusjon:
Hvordan kan vi i fellesskap bruke den muligheten som den
statlige kapitalrikdommen gir, sammen med privat og utenlandsk kapital,
til å investere i det næringslivet som skal bære
velferdssamfunnet den dagen oljealderen er over? Det var den debatten
vi burde ta, og den handler ikke om formuesskatt.

  Lars Sponheim – til oppfølgingsspørsmål

 Jeg tar gjerne den utfordringen statsråd
Andersen nå gir. Statlig og privat eierskap kan jobbe godt
sammen. Da er det viktig at balansen er god. Statsråd Andersen
har vært norgesmester i å bidra til statlig eierskap,
gjennom fokus på statlig eierskap og omfanget av statlig
eierskap, og ikke minst ved å snakke om statlig
eierskap, mens det private eierskapet har fått mye mindre
oppmerksomhet.

Det statlige eierskapet vokser. Vi ser også at
utenlandsk privat eierskap i Norge vokser. Senest i gårsdagens mediebilde
hadde dette et stort omfang. Det er i og for seg bra, men da er
det viktig, i denne balansen mellom stat og privat, at også det
private norske eierskapet får oppmerksomhet, gode
rammer og god politikk. Det statsbudsjettet som er lagt fram, viser
det motsatte. Det gjør, gjennom endringer i formuesbeskatningen,
at det blir dyrere å eie norske bedrifter.

Jeg ber ikke statsråden
ta avstand fra sitt eget budsjett – til det er
han altfor profesjonell – men jeg spør ganske enkelt:
Hva kan det private norske eierskapet framover vente
av positive, viktige signaler fra en statsråd som vil ha
en balanse mellom de ulike eierformer?

  De private eierne kan forvente en forutsigbar
stat som eier i de selskapene der vi er store. Derfor
har vi lagt fram eierskapsmeldingen, der vi klart gir uttrykk for
hva som skal være profilen til statens eierskap.
En kan også forvente at det statlige virkemiddelapparatet
bidrar til næringsutvikling i Norge. Det gjelder f.eks.
forskning, der det har vært en betydelig økning
hvert år etter at denne regjeringen tok over – og
det sier jeg ikke i motsetning til representanten Sponheim,
som også er opptatt av forskning. Det er et viktig
område framover. Så har vi virkemidler gjennom
Innovasjon Norge. Vi har doblet innsatsen i forhold til
f.eks. reiseliv. Alle virkemidler av den typen skal være
støttefunksjoner i forhold til privat kapital.

Når det gjelder det fondet som ble
nevnt av forrige representant, har vi satt en begrensning
på at det kan eie inntil 49 pst. av f.eks. selskaper som
er i det som jeg er sikker på at representanten Sponheim
kjenner som begrep, altså blodbadfasen, den vanskelige
nystartingsfasen. Det er vel nettopp et eksempel
på statlig og privat kapital sammen. Det er et tilbud til
privat kapital om å ha statlig kapital ved siden av seg
for å bidra til at gode ideer kan realiseres
og industrialiseres.

 Vi går over til neste hovedspørsmål.

  Mitt spørsmål går
til landbruks- og matministeren.

Det skjer dramatiske endringer i den internasjonale landbruks-
og matpolitikken. Det er et økende behov for biodrivstoff,
og det er klimaendringer som fører til naturkatastrofer
som tørke og flom. Endringer i atferdsmønster
og økt levestandard i store land som Kina
og India gjør at vi står overfor en mulig global
matkrise, med underskudd på mat og betydelig økte
priser på verdensmarkedet.

OECD anslår i en rapport at verdens
matvarepriser kommer til å stige med mellom 20
og 50 pst. det kommende tiåret, og at stigende priser på basisvarer
som korn og mel kan føre til sosial
uro og politiske problemer. Eksemplene er mange. Hveteprisene på verdensmarkedet
har steget med 50 pst. på kort tid. Verdens kornlagre rekker bare
til 50 dagers forbruk. Det er den minste reserven verden
har sett på minst 100 år, når vi ser
bort fra de to verdenskrigene. Melkeprisene i Europa har
steget med mellom 80 og 90 pst. i år, og prisen
på egg forventes å stige med 50–60 pst.
i Australia i høst. I Etiopia har kjøttprisene
steget med 50 pst. det siste året, og i tillegg kommer den
kraftige økningen i etterspørsel etter
kjøtt i Kina og India, som nevnt innledningsvis.

Det sier seg selv at når
etterspørselen øker i to land som utgjør
nesten 40 pst. av jordas befolkning, blir konsekvensene dramatiske.
Dette er en utvikling som også vil få betydelige
konsekvenser for Norge og norsk landbrukspolitikk. Hvilken
strategi har landbruksministeren og Regjeringen for å møte
disse nasjonale og internasjonale utfordringene?

 Jeg vil berømme representanten
Kongshaug for å ta opp et viktig og overordnet spørsmål.
Det er helt åpenbart at den virkelighetsbeskrivelsen som
representanten her tar opp, er en del av det som vi ser rundt oss,
og jeg mener at det definitivt er behov for å tenke
igjennom hva vi nå ser.

Vi har hatt en situasjon på de
internasjonale matvaremarkedene og i internasjonal matproduksjon
som har gått mer eller mindre i én
retning siden – jeg hadde nær sagt – prærien
ble dyrket opp i USA for 150 år siden, mens det som nå skjer,
med unntak av noen skift rundt oljekrisen på 1970-tallet
og også litt på 1990-tallet, er et brudd
med en trend som har vart lenge. Vi vet selvsagt ikke
hva som skjer videre, men det som representanten tar opp rundt klimaendringer
og rundt økt etterspørsel, er åpenbare
faktorer som tyder på at vi får en annen situasjon
internasjonalt.

Det er en realitet at produksjonen
av f.eks. korn er høyere enn noen gang, så det
er etterspørselen som i stor grad gjør at vi f.eks.
på kornsektoren har den situasjonen vi har nå.
Jeg mener at dette avdekker at problemstillinga knyttet
til den norske politikken og endringene i Norge, går
på viktigheten av å ta vare på den
dyrkede jorda, altså det at vi nå ser at dyrket
mark i Norge er en ressurs som må benyttes for å kunne
produsere mat. Vi må i tillegg føre
en landbrukspolitikk som gjør at vi klarer å utnytte
mulighetene for å produsere mat i Norge på en
miljømessig måte i områder
av landet som kanskje har vært mindre i fokus fram
til nå. Det å føre en konsekvent
landbrukspolitikk som bidrar til en høy norsk matproduksjon,
mener jeg er det beste bidraget i forhold til
den internasjonale situasjonen vi nå ser.

  Det er ingen tvil om at økt etterspørsel etter
mat og nye anvendelsesområder for produkter som tradisjonelt
har vært brukt utelukkende til mat, som f.eks. mais, som
nå mer og mer brukes til å lage bioetanol
til amerikanske biler, også endrer forutsetningene
for de pågående WTO-forhandlingene. Det vil på sett
og vis være nødvendig for de fleste
nasjoner å reposisjonere seg.

Av gårsdagens utgave av Nationen ser
vi at leder i Felleskjøpet AGRI, Steinar Dvergsdal,
mener at situasjonen må utnyttes til å øke
matvareprisene. Er statsråden enig i det, eller
ser statsråden at det vil være mulig
for Norge å opprettholde
et effektivt importvern på et mye lavere tolltaknivå,
med økende verdensmarkedspriser, gitt at ikke Dvergsdals
strategi blir fulgt? Og, vil statsråden involvere Stortinget
i en slik reposisjonering av de norske interessene i WTO-forhandlingene?

  Her er det flere spørsmål
som blir tatt opp.

Når det gjelder det som skjer rundt
WTO, er situasjonen den at vi nå er inne
i en fase hvor forhandlingene er forsøkt intensivert.
Det har vært forhandlinger i sommer på teknisk
nivå. Vi har forsøkt å ta enkeltelementer videre
i prosessen. Så er det lagt opp til at det skal være en
politisk prosess i løpet av høsten knyttet til
den videre framdrift på litt større områder.
Om det lykkes, vet vi ikke, men det er i alles interesse
at en forsøker å komme videre før det
nærmer seg presidentvalg i USA. Det er situasjonen
nå i forhold til WTO.

Når det gjelder den norske
debatten om priser på mat, er representanten Kongshaug
vel kjent med at jordbruksforhandlingene, som skjer en gang i året,
er arenaen for den type diskusjoner. Vi skal selvsagt
komme tilbake til disse problemstillingene i forbindelse med jordbruksoppgjøret
til våren.

  Det blir oppfølgingsspørsmål – først Lars
Sponheim.

  Det er min oppfatning at økende verdensmarkedspriser
må bringe en ny dynamikk inn i WTO-forhandlingene, for
det er mulig å opprettholde
importvernet med lavere tollsatser enn det ville vært med
lavere verdensmarkedspriser. Så det er jeg helt sikker
på at det kommer til å bli en prosess rundt.

Det mitt spørsmål kommer
til å gå på, som oppfølging av
dette, er at denne situasjonen etter mitt skjønn
skaper grunnlag for optimisme framover. Det at verden trenger mat,
og prisene gjenspeiler det, må gi muligheter også til å bygge
ned forskjellene mellom norsk landbrukspolitikk og internasjonal
landbrukspolitikk. Derfor ble jeg overrasket da jeg fikk dagens
Nationen i hendene i dag. Jeg måtte begynne med å se
på årstallet, for å se om dette var noe
gammelt som noen hadde lagt inn til meg for å holde moro
med meg – det skjer! – men den var altså fra
i dag. Finanspolitisk talsmann for statsrådens eget parti
her i huset går ut og sier at det er
den verste krise i landbruket på 40 år.
Jeg ser investeringsvilje og profesjonalisering i landbruket rustet
for en ny tid. Og representanten sier at «det
pågår en bevisst årelating av den norske
bondekulturen og familiebrukene». Er statsråden
en årelater av landbruket?

  Jeg tror vi skal være ærlige
og si at den inntektsutviklinga som vi hadde i landbruket de siste
ti åra fram til vi overtok, 2,75 pst. i gjennomsnittlig
inntektsutvikling, har skapt en situasjon med betydelige
utfordringer og forventninger i landbruksnæringa.
Så mener jeg at det vi har gjort de to siste åra
i forbindelse med jordbruksoppgjøret, viser at vi er inne
i en annen bane, inne på en annen kurs, som gir grunnlag
for optimisme. Jeg mener – for å dra
det videre i forhold til inngangen på representanten Sponheims spørsmål – at
de mulighetene som nå ligger på markedssiden, både
nasjonalt og ved at en ser at prisbildet endrer seg utenlands, gir
grunn til optimisme for norsk landbruk og matproduksjonen i Norge
framover.

  Kåre Fostervold – til
oppfølgingsspørsmål.

  I lys av de globale signaler om sviktende
matproduksjon og økte matvarepriser virker det
mot sin hensikt å fortsette bruken av produksjonsbegrensninger
i Norge. Man burde i et slikt verdensmarked gjøre som Fremskrittspartiet
har tatt til orde for i alle år, nemlig fjerne
de produksjonsbegrensninger som hindrer norske
bønder i å hente mer av sin inntekt fra markedet.
Dagens landbrukspolitikk, elsket av denne regjeringen, er vel den
største enkeltfaktoren som får folk
til å rømme bygdene. Kan det være
i lys av den nye globale matvaresituasjonen at statsråden
har kommet på nye tanker om norsk landbrukspolitikk? Med
en mer offensiv holdning overfor landbruket og den enkelte bonde,
der produksjonsmulighetene på brukene blir fullt utnyttet, mener
Fremskrittspartiet at behovet for
passive støtteordninger for landbruket blir overflødig.
Vil statsråden fjerne de produksjonsbegrensninger som mange
bønder blir utsatt for?

  Er det noe som det vi nå ser, i hvert
fall viser, er det at Fremskrittspartiet
tar feil. De forslagene som Fremskrittspartiet
har fremmet i landbrukspolitikken, er feil medisin i den situasjonen
vi er oppe i. Jeg vet ikke om Fremskrittspartiet
fortsatt fornekter klimaendringene og det som skjer rundt oss på det
området, men det er åpenbart at det som skjer
på miljøsiden, er en helt vesentlig
faktor for matvaresituasjonen i verden framover. Så det
vi ikke trenger, er Fremskrittspartiets forslag om å kutte
5 milliarder kr på statsbudsjettet i overføringer
til landbruket i Norge, som ville ført til en dramatisk
redusert matproduksjon og et redusert bidrag til de utfordringene
som det virker som om Stortinget er i ferd å samle seg
om at vi ser ute, og som ville ført til at vi tok mindre
ansvar for den situasjonen som representanten Fostervold også tar
opp her i dag.

  Elisabeth Røbekk Nørve – til
oppfølgingsspørsmål.

  Bare i år har rundt 650
bønder solgt melkekvoten sin. Nedleggingen av melkebruk
fortsetter i forsterket tempo under den rød-grønne
regjeringens regime. Regjeringen har også svekket
bøndenes mulighet til å hente ekstrainntekter
på tilleggsnæringer som f.eks. småkraftverk.

I Nationen i dag, som det har vært
vist til tidligere, hevder Per Olaf Lundteigen at situasjonen
for norske bønder er «like ille
i dag som på 1960-tallet». Han er «ikke
fornøyd» med hva egen statsråd og regjering
har utrettet til nå. Lundteigen hevder videre at det «må komme
en tydelig beskjed fra regjeringen om at de ønsker
bøndene vel».

Høyre mener det
er på høy tid å tenke nytt, og at det haster
med å få på plass en landbrukspolitikk
som gir bøndene tilbake tapte muligheter. Ser statsråden
nå at landbrukspolitikken må legges om, og at
bønder som ønsker å satse på en
framtid i norsk jordbruk, må gis større frihet og
mulighet til å drive mer lønnsomt enn det gjøres
i dag?

  Jeg synes det er interessant
at representanten Røbekk Nørve nå bruker
det som har skjedd de siste ett–to åra, som argument for
at Høyres løsninger virker, og at denne regjeringas
løsninger ikke virker. Det er ikke
sånn at norske bønder endrer investeringsstrategi
fra frokost til middag på en dag. Det er ikke
sånn at vi ser endringene ute på bygda i løpet av
en–to måneder – et halvt år.
Det som vi nå ser av investeringsbeslutninger ute på bygda,
er et resultat av vurderinger hos den enkelte bonde i løpet
av svært mange år. Det var vel en forsker
som mente at konsekvensen av den politikken som Regjeringa nå fører,
vil vi se først om ti år. Jeg skal ikke
si at det tar så lang tid, men at det er langsiktighet
som preger landbruksnæringa, er åpenbart.

Så jeg synes kanskje at representanten
fra Høyre burde ta ansvar i den grad en mener
at det er ting som ikke er bra nok, f.eks. at tallet på bønder
som selger kvoter, er høyere enn en ønsker.

  Ingebrigt S. Sørfonn – til
oppfølgingsspørsmål.

  Landbruket har vore ryggrada i næringsliv
og busetnad i landet vårt gjennom uminnelege tider. Framleis
er jordbruket sjølve livsnerven i distrikta og den sentrale
aktøren når det gjeld å ta vare
på kulturlandskapet. Men jordbruket er ikkje skjerma
for endringar, og det vert stadig utsett for aukande internasjonal
konkurranse og for ein krevjande marknad. Også i
Sveits, som er vår nærmaste allierte i WTO-forhandlingane
og i EFTA, skjer det forandringar. I sommar gjennomførte
Sveits ei nærmast full fjerning av importvernet for ost
i handelen med EU. Kva tenkjer landbruksministeren om dette, og
kva for konsekvensar meiner han det vil få for Noreg
at vår viktigaste samarbeidspartnar i handelsforhandlingane
om landbruksvarer fjernar importvernet mot EU når det gjeld
ost?

  I forhold til alliansebygginga og de landene
vi samarbeider med inn mot WTO, er det jo en utfordring
nær sagt hele tida at ulike land foretar
ulike vurderinger på deler av politikkom-rådet
landbruk. Jeg har selv akkurat vært i Japan og Korea og
diskutert WTO-spørsmål med kollegaene mine
i de landene, og det er jo ikke slik at Norge
og Korea eller Norge og Japan, eller
for den saks skyld Norge og Sveits, har like
interesser på hele området.
Vi har noen felles overordnede interesser, og de går
primært på viktigheten av å kunne beholde
et importvern framover som er solid nok i forhold til å ta vare
på den nasjonale landbrukspolitikken slik som vi kjenner
den. Så har Sveits valgt, som representanten Sørfonn
helt riktig sier, å foreta endringer i forhold til ost
inn mot EU. Det er et valg de har tatt. Jeg har selv hatt møte
med min sveitsiske kollega om de spørsmålene,
og det er ikke noe i de sveitsiske posisjonene og de sveitsiske
holdningene som tyder på at Sveits går bort fra
de områdene og de posisjonene vi er enige om i forhold
til WTO.

  Vi går til siste hovedspørsmål.

  Mitt spørsmål går til
fornyingsministeren: I statsbudsjettet for 2008 foreslås det å kutte
kraftig i bevilgningene til bredbånd. Begrunnelsen er at
bredbåndsdekningen snart nærmer seg 100 pst. Dette
hevdes med bakgrunn i Teleplans dekningsanalyse for 2007. I denne
rapporten definerer en bredbånd som kapasiteter over 640
kB. Ja, det er slik at man kan se web-tv fra Stortinget, men man
kan altså ikke se NRK TV på web, og
man kan heller ikke se TV 2 på web. Det er definisjonen
på bredbånd fra Teleplan. Dette er langt unna
de 1500 kB som de fleste Internett-leverandørene i dag
leverer som et minimum, men det er klart at med så lave
krav til å definere hva som er bredbånd, kan man
jo sole seg i glansen av at man har oppnådd nesten 100
pst. Spørsmålet blir allikevel: Er det slik at
Regjeringen definerer 640 kB som et tilstrekkelig bredbånd
for folk flest, og hva er den reelle dekningsgraden og behovet for
ytterligere midler til utbygging dersom man skal legge leverandørenes
kapasitet og ønske til grunn?

  Det er litt spesielt å kalle
det eit kutt i breibandsinvesteringane. Breibandsinvesteringane
til denne regjeringa følgjer jo nettopp løftet
til Regjeringa, som er gitt i Soria Moria-erklæringa, om
at vi skal ha breibandsdekning til alle husstandane innan
utgangen av dette året. Det er det vi har løyvt
i forhold til. Når vi så har konsulentrapportar,
der ein har undersøkt marknaden, som fortel oss at vi med
dei løyvingane vi har, rekordstore 377 mill. kr i inneverande år,
vil kome opp i at 99 pst. har tilgang til fast breiband – i
tillegg har vi ICE, Netcom og Telenor si utbygging av mobilt breiband – har
vi nådd målet, men ikkje akkurat ved
nyttår, fordi ein del operatørar treng å bruke noko lengre
tid for å få utbygt breibandet. Så har
eg sagt at vi har sett av 30 mill. kr for neste år nettopp
for å ha noko i bakhand dersom vi ser at det
framleis er nokre kvite flekkar. Vi veit bl.a. at kapasiteten i
linjene til Telenor har vore ei utfordring
nokre plassar. Det vert løyst ved det ein har hatt ute
på anbod. Men det er ingen tvil om at denne regjeringa
har satsa stort på breiband, vi er opptekne av å nå denne
målsetjinga, og difor har vi nettopp òg
hatt dei rekordstore løyvingane som vi har hatt.

Når det gjeld å definere
kva som er breiband, har jo Stortinget gjort det for oss i førre
periode, med eit breitt fleirtal, men der Framstegspartiet
ikkje var med. Framstegspartiet
må gjerne lage seg sine eigne definisjonar
på breiband – dei vil helst ha ein minimumsstandard.
Det er den sikraste måten å sørgje for
at veldig mange får eit dårleg breiband over lengre
tid, på. Det som Stortinget har bestemt, er at ein skal
kunne laste opp og ned levande lyd og bilete, altså ein
brukardefinert definisjon av breiband. Det held eg meg til, og det
la førre regjering òg til grunn for si breibandsutbygging,
men i motsetning, som sagt, til førre regjering brukar
altså vi pengar òg frå det offentlege si side
på at folk skal få breiband.

  For det første var ikke
Fremskrittspartiet en del av regjeringen
forrige gang. Men det er helt riktig at vi er opptatt
av å få høyere kapasitet, og derfor var
vi heller ikke enige om det forliket. Jeg registrerer
da at for statsråden er det slik at 640 kB er akseptabelt,
og at man skal kunne se web-tv fra Stortinget, men at folk skal
kunne få med seg nyheter på web-tv fra NRK eller
TV 2, er det ikke så farlig med etter
statsrådens mening. Jeg ser også ofte
at det kommer pressemeldinger fra statsråden om at det
blir 100 pst. bredbåndsdekning i løpet av 2007,
og det er jo ikke tvil om at man ikke oppfyller
kravet om 100 pst. bredbåndsdekning i 2007. Er det ikke
da litt flaut for en statsråd ikke å kunne
innfri løftet om bredbånd til alle, når
man til og med har valgt å legge til grunn en kapasitet
som er langt lavere enn det de fleste mener er en forutsetning
for å kunne kalle det et skikkelig godt bredbånd?

  Eg òg ynskjer meg høgare
kapasitet. Men det som vil vere den beste oppskrifta
for å sørgje for at ein god del av oss, spesielt
vi som bur ute i distrikta, får den lågast moglege
kapasiteten og ikkje heng med på den utviklinga
som skjer teknologisk, er å setje ein minimumsstandard,
for då legg vi på ein måte
lista der. I 2004 hadde 70 pst. av dei som hadde breiband, den lågaste
kapasiteten som no eksisterer i marknaden. No er det veldig få av
oss, berre nokre få prosent i dette landet, som har den
kapasiteten. ICE, Netcom, Telenor byggjer jo ut det mobile breibandet
i haust, slik at det som i fjor var 640 kB, vil auke, kanskje bikke over
1 MB. Det er fantastisk – teknologien
går jo så fort på dette området
at skal politikarane begynne å setje ein minimumsstandard
når det gjeld talet på kilobyte eller
kva ein skal laste ned og opp, og ikkje ha ein brukardefinisjon, slik
som eit stort fleirtal i Stortinget faktisk la til grunn, når
vi aldri desse måla. Som eg sa, vi har løyvt
pengar for at breibandsoperatørane skal byggje ut. Nokre
har varsla at dei kjem til å måtte bruke
nokre månader ut i 2008, men denne regjeringa jobbar mot å nå det
målet som vi har sett oss i Soria Moria-erklæringa.

  Det blir oppfølgingsspørsmål – Per Sandberg.

  Det kunne ha vært interessant
for Stortinget hvis én statsråd kunne svart på det
vedkommende ble spurt om. I hovedspørsmålet fra
representanten Hoksrud var spørsmålet følgende:
Er statsråden tilfreds med at 640 kB kan karakteriseres
som bredbånd? Er det ikke å lure
folk, kommuner og fylker når man sier at man
har en dekningsgrad på 99 pst., når man opererer
med at bredbånd er 640 kB?

Når man i Sverige opererer
med 2 MB for å karakterisere det som bredbånd,
når man i enkelte kommuner i Norge opererer med
en målsetting om 10 MB for å karakterisere det
som bredbånd, opererer denne regjeringen med en standard
på 640 kB, som ikke er framtidsrettet overhodet.
Da synes jeg det er rett og rimelig å kreve et svar fra
statsråden: Er det rett og slett målsettingen
at bredbånd er 640 kB? Da har ikke Regjeringen
fulgt med i timen.

  Nei, eg og regjeringa har heller aldri
uttalt at 640 kB er nedre grense. Det var det Teleplan som hadde
som utgangspunkt i sin rapport. Dette er på ingen måte å lure
folk. Det var ein brei breibandsdebatt i Stortinget i 2004 der ein
bestemte den definisjonen, som Framstegspartiet
valde ikkje å vere med på,
men som førre regjering, og SV og Arbeidarpartiet, valde å støtte.
Det var eit breitt fleirtal blant politikarane, ein brei debatt
i Stortinget, høyringar i komiteen
osv., og det er på ingen måte å lure
folk å ta utgangspunkt i det som fleirtalet la til grunn.

Så er det jo ikkje slik
at det å kunne laste opp eller ned bilete, eller
at 640 kB, som var Teleplan sitt utgangspunkt, er eit mål
som står stille. Tvert imot, som eg sa, på tre år har
kapasiteten i nettet, anten det er Telenor sitt koparnett eller
ikkje minst det mobilnettet som no eksisterer, utvikla seg
formidabelt. Den kapasitetsutviklinga går vidare fordi ein
får fleire etterspørjarar, fleire til å bruke
breiband. Det er det vi må leggje til rette for, at operatørane
faktisk har verkemiddel og kan strekkje seg mot å auke
kapasiteten – ikkje at vi politisk set ei nedre
grense, for det er den beste oppskrifta på at
mange får den nedre grensa – og ferdig med det.

  Øyvind Halleraker – til
oppfølgingsspørsmål.

  Bredbåndssatsingen er administrert
i stor grad gjennom Høykom-programmet, som ble etablert
av Bondevik II, og jeg og Høyre er
glad for at statsråden skryter av dette i sitt budsjettforslag
og gir anerkjennelse til de virkningene vi har oppnådd.

Høykom er en markedsbasert, etterspørselsstyrt
ordning som har fungert bra. Den ble etablert som en kompetansebase
og rådgivningsinstitusjon særlig overfor offentlige
forvaltningsorgan og som et virkemiddel for å få opp etterspørselen etter
tjenester for Internett.

Utviklingen innenfor IT
og bredbånd skjer i høyt tempo. Krav
og muligheter er under stadig utvikling. Likevel skriver
statsråden i sitt budsjettforslag at man tar sikte på å avvikle
Høykom-sekretariatet. Sentrale aktører innenfor næringen
som IKT-Norge og Abelia advarer sterkt mot dette. Hva er da statsrådens
begrunnelse, og hva vil eventuelt komme isteden?

  Eg må berre starte med å rette
på representanten Halleraker. Det var Bondevik
I som oppretta Høykom-ordninga. Ho har no fungert i ni år.
Ein har hatt tre programperiodar, kvar på tre år,
så det er det riktig å seie.

Som representanten Halleraker var inne
på, skulle dette vere ein kompetansebase, og
ein skulle stimulere etterspørselen etter breiband,
ikkje direkte bygging av infrastruktur. Vi har snudd på ordninga
og sagt at ein skal bidra til direkte bygging av infrastruktur,
fordi det er jobb nr. 1. I tillegg har vi hatt ein liten sum igjen
til å stimulere tenesteutvikling.

No frå nyttår etablerer
vi eit nytt direktorat, IKT-direktoratet, der nettopp
kompetansen rundt breiband skal varetakast knytt til vidare spørsmål
rundt breiband. Vi har sett i gang ei undersøking om kvifor
ikkje meir enn 60 pst. vel å tilknyte seg breiband,
når det no er nesten 100 pst. som har moglegheit
til tilknyting. Det er eit viktig spørsmål å jobbe
vidare med. Nettnøytralitet er ein ting. Å framleis
stimulere til tenesteutvikling fangar vi opp, både gjennom
det nye direktoratet og ein treårig avtale vi
no inngår med KS, der ein nettopp skal jobbe
med desse spørsmåla. Dei vert varetekne, men vi
vel å bruke det nye direktoratet som verktøy.

  Jan Sahl – til oppfølgingsspørsmål.

  Statsråd Grande Røys sa i
sitt svar på hovedspørsmålet i utgangspunktet
at vi har 99 pst. dekning. Vi har hatt høring i komiteen
der både Abelia og IKT-Norge har vært
til stede, og på IKT-Norges høring gav de klart
uttrykk for at det fortsatt vil være flere store
hvite flekker også i 2009. Da er første
del av mitt spørsmål: Da en gjorde disse målingene,
gjorde en dem på kommunenivå, eller
gjorde en dem på husstandsnivå?

Så vil jeg bare bore
litt videre på spørsmålet fra Halleraker
i forhold til Høykom og Høykoms viktige jobb for å videreføre
dette. Når vi ser at vi fortsatt vil ha hvite flekker også i
2009, hvorfor da legge ned Høykom, som har bidratt så sterkt
til den gode utviklingen vi har fått allerede
i 2008?

  Den målinga som Teleplan gjorde for
oss i vår, var gjord på kommunenivå,
men ein oppfordra kommunane til å ha
kontakt med innbyggjarane nettopp for å få meldt
inn såkalla kvite flekkar. Den målinga er så nøyaktig
som ho kunne vere, gitt den metoden som Teleplan har beskrive. Den
rapporten ligg ute, og eg sende han, straks eg fekk han på mitt bord,
til heile komiteen. Så føresetnadene for kva dei
målte, står veldig tydeleg der.

Men det vi har sett, er at ein sjølvsagt
har enkelte innbyggjarar som fell utanfor, bl.a. fordi ein har splitta
linjer f.eks. frå Telenor. Vi er fullt merksame på at
det kan vere enkelte som framleis ikkje vil vere
omfatta av det vi no har sett i verk. Difor har eg som sagt sett
av ei løyving neste år på 30 mill. kr
for også å kunne fange opp dei. Det
vi no må gjere, er å bruke desse 377
mill. kr. Operatørane melder at det vil ta litt tid. Når
vi har fått brukt dei, må vi ta ein ny runde og
sjå på kor langt vi er komne, og kven det er som
ikkje har breiband. Så får vi sjå om
vi får bruk for dei 30 millionane, eller om vi
er i mål. Men det er vi sjølvsagt opptekne av å følgje
tett og nøye med på.

 Borghild Tenden – til oppfølgingsspørsmål.

 Det er riktig som statsråden sier,
at det var Bondevik I som innførte Høykom-midlene,
med Lars Sponheim som IT-minister. Det har vært en stor
suksess og er grunnen til at statsråden kan stå og
skryte av de gode resultatene her i dag.

I forbindelse med statsbudsjettet sendte statsråd
Grande Røys ut en pressemelding der hun skrev at 98,3 pst.
av befolkningen hadde bredbånd pr. i dag, og at 99 pst.
ville ha det innen utgangen av året. I et svar
på et skriftlig spørsmål fra meg sier
statsråden at disse tallene er anslag. Og det stemmer veldig
godt, for jeg får stadig tilbakemeldinger fra enkeltpersoner
som ikke føler den suksessen som Grande Røys
står og skryter av her i dag. Mitt hjemfylke, Akershus,
fikk f.eks. avslag på søknaden
om statlig støtte, og i avslaget står det følgende:

«Søknaden
til Akershus er vurdert støtteverdig, men med begrensede
midler til fordeling tildeles ikke prosjektet midler i
denne søknadsrunden.»

Er statsråden komfortabel med denne type
løftebrudd?

  Nei, og eg ser det heller ikkje
som eit løftebrot. Venstre er det einaste partiet
her på Stortinget som faktisk kutta i den breibandsløyvinga
som vi hadde i fjor, 20 mill. kr, fordi dei meinte at vi ikkje
hadde bruk for det. Det synest eg er noko spesielt. Vi
har halde av 30 mill. kr for neste år om vi ikkje kjem
i mål. Men for å nyansere det: Det som eg har vore oppteken
av heile vegen, når eg seier at vi har 99 pst.
som vil få fast breiband, er at vi i tillegg har mobile
nett som òg gir breiband. Eg har òg vore inne
på at det blir bygt ut kraftig denne hausten, og at det
gir eit mykje meir solid breiband og større kapasitet.
Så vi må telje med alt når vi fyrst skal
telje opp.

Det vi ser, er at det er ein del av innbyggjarane våre som
ikkje er klar over at det er andre tilbydarar
enn den eine eller dei to dei fort kjem på.
Det å undersøkje dei mobile tilbydarane er det
nok ikkje så mange som er merksame på.
Difor er det òg ein informasjonsjobb å få fram
at det er fleire tilbydarar. Men vi har gitt løyvingar,
og kjem til å halde fram med å følgje
breibandsutviklinga nøye.

  Den muntlige spørretimen er over,
og vi går over til den ordinære spørretimen.





                    
                    
                    

 Det blir en lang rekke endringer i den oppsatte
spørsmålslisten, og presidenten viser her til
den oversikten som er delt om i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmålene 3 og 4, fra representanten
Per Roar Bredvold til forsvarsministeren, vil bli besvart av miljøvern- og
utviklingsministeren på vegne av forsvarsministeren, som
er bortreist.

Spørsmålene 8–16,
fra representantene Arne Sortevik, Borghild Tenden, Svein
Roald Hansen, Ola T. Lånke, Dagfinn Sundsbø, Anne
Margrethe Larsen, Finn Martin Vallersnes og
Hans Frode Kielland Asmyhr til samferdselsministeren, utsettes til
neste spørretime, da statsråden har sykdomsforfall.

Spørsmål 17, fra representanten
Torbjørn Hansen til kunnskapsministeren, er overført
til forsknings- og høyere utdanningsministeren. Spørsmålet
vil bli besvart av finansministeren på vegne av forsknings-
og høyere utdanningsministeren, som er bortreist. Etter
anmodning fra finansministeren blir dette spørsmålet
flyttet og besvart etter spørsmål 1,
som skal besvares av samme statsråd.

Spørsmål 18, fra representanten
Hans Olav Syversen til justisministeren vil bli besvart av helse-
og omsorgsministeren som rette vedkommende.

Spørsmål 19, fra representanten Kari
Kjønaas Kjos til barne- og likestillingsministeren er overført
til kommunal- og regionalministeren som rette vedkommende. Etter anmodning
fra kommunal- og regionalministeren blir dette spørsmålet
flyttet og besvart etter spørsmål 2.

Spørsmål 20, fra representanten
May-Helen Molvær Grimstad til kultur- og kirkeministeren,
er overført til finansministeren som rette vedkommende. Etter
anmodning fra finansministeren blir dette spørsmålet
flyttet og besvart etter finansministerens øvrige
spørsmål.





                    
                    








        

Spørsmål 1


    
        

Spørsmål 17


    
        

Spørsmål 20


    
        

Spørsmål 2


    
        

Spørsmål 19


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 18


    
        

Spørsmål 21


    
        

Spørsmål 22


    



                    

 Dette spørsmålet, fra representanten Torbjørn
Hansen til kunnskapsministeren, er overført til forsknings-
og høyere utdanningsministeren som rette vedkommende. Spørsmålet
vil imidlertid bli besvart av finansministeren på vegne
av forsknings- og høyere utdanningsministeren.

 Jeg har følgende spørsmål
til forsknings- og høyere utdanningsministeren, som jeg
forstår finansministeren vil besvare:

«Flere statlige byggeprosjekter står
på vent som følge av at Regjeringen ikke
har prioritert dette i sine årlige budsjetter.
Situasjonen for odontologiutdannelsen i Bergen er prekær,
og fakultetet har problemer med å opprettholde
aktivitetsnivået. Høgskolen i Bergen er i en så fortvilt
situasjon at det i et brev til Regjeringen gis uttrykk for
at tilsatte og studenter føler seg holdt for narr.

Når vil Regjeringen prioritere de
statlige byggeprosjektene innen utdanningssektoren?»

  Bevilgninger til igangsetting av store investeringsprosjekter
må først og fremst ses i sammenheng med den samlede
budsjettsituasjonen for hvert budsjettår, men også i
forhold til tilstanden i byggmarkedet.

Det er satt i gang et helt nødvendig
arbeid med å prosjektere rehabilitering av sentrumsbygningene
med bl.a. Aulaen ved Universitetet i Oslo. Med forbehold om Stortingets
vedtak er det inngått avtale med en privat utbygger om
byggetrinn 2 for Kunsthøgskolen i Oslo. Utover dette har ikke
Regjeringen foreslått å sette i gang nye byggeprosjekter
for universitets- og høyskolesektoren i 2008. Samfunnsøkonomiske
vurderinger tilsier at omfanget av statlig byggeaktivitet bør
være begrenset sett i lys av konjunktursituasjonen i norsk økonomi
og situasjonen i byggmarkedet.

Byggmarkedet er preget av sterkt økende
priser som følge av høy aktivitet i byggebransjen.
Markedssituasjonen gir store utfordringer
for Statsbygg. Flere av prosjektene Statsbygg har under oppføring,
har nå problemer med å holde
kostnadsrammene, bl.a. gjelder dette for nytt informatikkbygg ved
Universitetet i Oslo (IFI2). Det er lagt fram en egen
proposisjon om dette prosjektet for Stortinget, jf. St.prp. nr.
90 for 2006-2007 med forslag til ny kostnads- og styringsramme.

Jeg forstår skuffelsen i Bergen, fordi
det er mange byggeprosjekter i Bergen som nå står
i kø, og som er høyt prioritert. Jeg
ser behovet for nye bygg nettopp på disse områdene
og vil understreke at de omtalte byggeprosjektene knyttet til Universitetet
i Bergen og Høgskolen i Bergen er høyt
prioritert av Regjeringen. Dem må vi komme tilbake til
i de kommende budsjetter.

  Ja, jeg kan bekrefte at skuffelsen i Bergen
over dette statsbudsjettet var stor. Den skuffelsen tror jeg var
tverrpolitisk og også omfattet Sosialistisk Venstrepartis
tillitsvalgte i Bergen.

Hvileskjæret på forskning
og utdanning rammer Bergen veldig sterkt fordi Bergen er en utdanningsby.
Det hvileskjæret man har på den sektoren, rammer
derfor aktiviteten direkte. Når man i tillegg låser
og stopper alle disse byggeprosjektene, blir utdanningssektoren
i Bergen veldig sterkt rammet.

Det er et stort paradoks for meg at en regjering
som har råd til å bevilge mer penger enn noen
annen regjering på stort sett alle områder
innenfor statsbudsjettet, og som heller ikke
i dagens høykonjunktursituasjon gjør noe for å stramme
inn statsbudsjettets rammer for å dempe presset i økonomien,
kniper igjen akkurat her – kniper igjen på forskning,
kniper igjen på høyere utdanning og kniper igjen
på utdanningsbygg.

Hva er årsaken til at utdanning og
utdanningsbygg er det som stiller aller, aller sist i budsjettprioriteringene
til Sosialistisk Venstreparti?

 Det er ikke sant at Regjeringen har
innført noe hvileskjær når det gjelder
forskning. Vi har i løpet av tre år bevilget like
mye til forskning som den forrige regjeringen
gjorde i løpet av fire år, og det er
en betydelig økning når det gjelder innsatsen
på forskning.

Det er heller ikke sånn
at utdanningssektoren er spesielt behandlet i forhold
til å holde igjen på nye, store byggeprosjekter.
Det som er situasjonen, er at mange av de prosjektene som vi nå har
under utbygging, har betydelige kostnadsoverskridelser. Det henger
sammen med mangel på kapasitet i bygg- og anleggsbransjen,
og vi ser det på veldig mange områder. Kommunene
rapporterer om akkurat det samme, enten det dreier seg
om utbygging av barnehager eller hva det måtte
være, at kostnadsrammene sprekker fordi de kanskje bare
får inn anbud fra én entreprenør. Det
er bakgrunnen for denne situasjonen.

Nå har vi hatt en historisk høy
vekst fjerde år på rad, og det er klart at det
båndlegger kapasiteten på dette området.
Men jeg regner med at veksten neste år blir litt
lavere, og jeg har håp om at vi kan komme tilbake til andre store
byggeprosjekter som er høyt prioritert av Regjeringen,
i senere budsjetter. For jeg vet at behovene i Bergen er store.

  Jeg er litt overrasket over denne innstrammingen
på utdanningssiden, for jeg opplever ikke at
den går igjen på andre deler av budsjettet.

Jeg vil ta opp to temaer her. Det ene er at
Statsbygg allerede har brukt en kvart milliard kroner i Bergen på å forberede
byggingen av høyskolebygget. Man har brukt 250 mill. kr
på kjøp av tomt, på forprosjekt og på arkitektkonkurranse.
Og så vidt jeg forstår, har Statsbygg i 2008 innenfor
sin budsjettramme fortsatt en mulighet
til å videreføre arbeidet med høyskolebygget
og prosjektet i Bergen, altså innenfor
relativt moderate økonomiske rammer. Så vil jeg
ta opp at det i Tromsø i disse dager blir bygd et nytt
odontologibygg. Det bygget blir finansiert av fylkeskommunen, og
statens rolle er at man går god for en framtidig leiebetaling
til det bygget som fylkeskommunen bygger.

Spørsmålet mitt er: Kan Regjeringen være
med på denne typen løsninger, altså enten
sette i gang Statsbygg innenfor de budsjettrammer
som de har, eller finne alternative finansieringsmetoder
for å få realisert disse byggeprosjektene raskest
mulig?

  De pengene som allerede er bevilget til prosjektering
og arkitektkonkurranse når det gjelder høgskolen
i Bergen, er jo ikke bortkastede penger. Vi ønsker
sterkt å bygge dette prosjektet, men har av de grunnene
jeg var inne på, ikke prioritert det
på inneværende års statsbudsjett.

Når det gjelder budsjettsituasjonen
i Statsbygg, tror jeg at jeg må få komme tilbake
til det. Men ulike ideer om hvordan man kan komme seg
rundt statsbudsjettet, løser jo ikke det som
er hovedutfordringen vår når det gjelder store
byggeprosjekter, nemlig at det er mangel på kapasitet,
og bygg- og anleggsbransjen er den som er mest sprengt i en situasjon
hvor vi mangler arbeidskraft på mange områder.
På dette tidspunktet har vi flere eksempler
på betydelige overskridelser, 30–40 pst. på flere
områder. Dette tidspunktet er antageligvis det dyreste å realisere
nye, store byggeprosjekter på. Men det betyr ikke
at denne situasjonen ikke kan forandre seg,
og at vi gjør andre vurderinger i budsjettet
for 2009.

  Da vil spørsmål 20 bli tatt
opp.





                

  Dette spørsmålet, fra representanten May-Helen
Molvær Grimstad til kultur- og kirkeministeren, vil bli
besvart av finansministeren som rette vedkommende.

  Eg vil gjerne få stille følgjande
spørsmål til finansministeren som rette vedkommande:

«Kulturmomsutvalget legger i høst
fram forslag til endringer i merverdiavgiftsloven for frivillig
sektor. Regjeringen henviser stadig til utvalgets arbeid, og vil ikke ta
stilling til spørsmålet om fullt momsfritak for
frivillig sektor før rapporten foreligger, til tross for
at dette ligger utenfor utvalgets mandat å vurdere. Mange
frivillige organisasjoner har forventninger til at Regjeringen tar
stilling i saken.

Vil statsråden snarest ta opp til
behandling spørsmålet om fullt momsfritak for
frivillige organisasjoner?»

  Spørsmålet er stilt til
kultur- og kirkeministeren, men siden alle spørsmål
vedrørende skatter og avgifter hører inn under
meg, svarer jeg på representanten Molvær Grimstads
spørsmål.

Kulturmomsutvalget, som ble nedsatt 1. desember 2006,
vurderer merverdiavgiftsregelverket for kultur- og idrettsområdet,
herunder frivillig sektor. I samsvar med mandatet er et hovedformål
med utredningen å legge til rette for et mer oversiktlig
og helhetlig regelverk som gir mindre byråkrati
og lavere administrative kostnader på disse områdene.
Som ledd i dette arbeidet er utvalget særskilt bedt om å vurdere
en utvidelse av merverdiavgiftsplikten innen kultur og
idrett. Utvalget skal legge fram sin utredning
innen utgangen av året.

Jeg kan bekrefte det som representanten Molvær Grimstad sier
i sitt spørsmål, at det ligger utenfor Kulturmomsutvalgets
mandat å vurdere et generelt merverdiavgiftsfritak for
frivillige organisasjoner – nullsats. Bakgrunnen for dette
er at utvalget ikke er nedsatt med tanke på å komme
med innspill om finansiering av frivillig sektor,
men skal se på forenklinger i forhold til merverdiavgiften.
Det er med andre ord ikke utvalgets oppgave å ta stilling
til nivået på statens økonomiske
bidrag til frivillig sektor. Nullsats, som innebærer
en indirekte støtte gjennom merverdiavgiftssystemet, er
derfor ikke et vurderingstema for utvalget.

Endringer i merverdiavgiftsloven i forhold
til frivillig sektor med sikte på forenklinger bør
fremmes og behandles i sammenheng med det samlede skatte- og avgiftsopplegget
som presenteres i Regjeringens budsjetter. Kulturmomsutvalgets utredning
vil være et viktig innspill i Regjeringens vurdering
av spørsmålet om merverdiavgift og frivillig sektor.
Jeg synes derfor det ikke er riktig å vurdere
spørsmålet om nullsats for frivillige organisasjoner
før utvalget har lagt fram sin utredning. Det skal som
kjent skje i løpet av 2007.

  Eg takkar statsråden for svaret.
Eg har samtidig lyst til å seie at det er bra at det er
sett ned eit utval. Men det har skapt forventningar om at dette
utvalet også ville sjå på dette
med fritak, nullsats, for frivillige lag og organisasjonar. Frivilligheits-Noreg
har teke opp at ein opplever det som urimeleg at dei som
driv dugnad og samlar inn pengar til korps for at dei skal kjøpe
uniformer, må betale moms, mens næringslivet slepp å betale
moms for det dei kjøper. Fleire statsrådar har
uttrykt at dette vil ein kome tilbake til, og at ein har
sett ned eit utval. Men i den seinare tida
har ein presisert at dette ikkje ligg i mandatet, og dermed
har enkelte fått forventningar om at dette vil bli belyst, utan
at det blir det. Korleis vil Regjeringa konkret gripe
an den saka? Vil Regjeringa setje i gang eit arbeid for å finne
fram til tiltak? Eg veit at Frivilligheits-Noreg har kome
med innspel om korleis dette kan gjerast. Korleis vil Regjeringa
gripe det an vidare?

  Det er to problemstillinger her. Den ene er
at frivillig sektor i Norge har en del utfordringer
når det gjelder hvordan dagens regelverk for merverdiavgift
er utformet, som kan føre til mer byråkrati
og administrativt arbeid enn det som er ønskelig. Vi ønsker
jo å legge til rette for at frivillig sektor skal ha en
enkel oppgave i forhold til hvordan man administrerer. Det er på en måte én
problemstilling for seg.

Så er det store spørsmålet,
som frivillig sektor i Norge selvfølgelig er
veldig opptatt av, om det finnes en måte, gjennom en nullsats
i momssystemet, å sørge for at bevilgningene til
frivillig sektor i Norge indirekte økes betydelig
på utover det som i dag skjer direkte over statsbudsjettet.
For det første er det et spørsmål
om hvor store bevilgningene til frivilligheten skal være,
og for det andre et spørsmål om hvor
det er hensiktsmessig å gjøre det – enten
gjennom direkte tilskudd over statsbudsjettet eller gjennom
særordninger i momssystemet. Det som Regjeringen synes,
er at det er rimelig å se både disse
forenklingsspørsmålene, som Kulturmomsutvalget
skal behandle, og spørsmålet om på hvilken måte
vi skal støtte opp om frivillig sektor i den sammenheng.
Det vil vi komme tilbake til Stortinget med når vi har
tatt den diskusjonen og gjort de vurderingene.

  Eg takkar igjen statsråden for svaret.

I 2001 fekk dei frivillige organisasjonane
kompensasjon for tenestemomsen. Etter det vi er kjende
med no når det gjeld dette året, 2007, er ikkje
beløpet som er løyvt, nok til at dei får
full kompensasjon, som var intensjonen. Frivillige lag og organisasjonar
har fått beskjed om at det blir ei avkorting i den kompensasjonen.
For neste års statsbudsjett har Regjeringa lagt inn ein
liten auke, men den reelle auken er på i underkant av 2
pst. Mitt spørsmål til statsråden vil
vere: Når frivillige lag og organisasjonar har fått
beskjed om at det for 2007 ikkje er pengar nok til å gi
den kompensasjonen som er forventa, vil statsråden då vere
så snill, på tampen av året, å kome
med forslag til auka løyvingar til det?

  Denne behandlingen tror jeg ikke
vi tar på stående fot her. Det er veldig
mange som er veldig gode til å legge fram sine saker
om hvordan bevilgningene ikke holder tritt med prisstigningen eller
andre spørsmål. Det frivillige Norge
står ikke tilbake for noen pressgrupper
i den sammenheng.

Vi har jo lagt fram en frivillighetsmelding
med betydelige forbedringer når
det gjelder arbeidet for frivillig sektor. Blant annet har vi endret
skattesatsene, slik at man nå kan betale 4 000
kr mot tidligere 2 000 kr uten dokumentasjon. Vi har også endret
disse reglene for arbeidsgiveravgift
fra 30 000 kr til 45 000 kr og fra 300 000
kr til 450 000 kr. Så Regjeringens politikk overfor
det frivillige Norge er både å forenkle
og å gjøre rammebetingelsene gode for
det viktige arbeidet som gjøres rundt omkring. De kanskje
største heltene i det frivillige Norge
er kassererne rundt kjøkkenbordene som gjør dette
i sene kveldstimer, og som sørger for at veldig mange flere
mennesker i Norge enn i de fleste andre land
deltar frivillig og stiller opp. Det er utrolig viktig
for barn og unge og hele samfunnets aktivitet.

 Vi går tilbake til spørsmål
2.





                

 Dette spørsmålet, fra representanten Kari
Kjønaas Kjos til barne- og likestillingsministeren, vil bli
besvart av kommunal- og regionalministeren som rette vedkommende.

 Da stiller jeg spørsmålet
til kommunal- og regionalministeren:

«I mitt lokallag har FrP fått
inn syv kvinner og tre menn i kommunestyret, altså 70 pst.
kvinneandel. Vi skal fordele to verv i hvert utvalg og må fremme
forslag om en kvinne og en mann i hvert utvalg i henhold til regelverket om
kjønnsfordeling. Det betyr at flere av kvinnene blir fratatt
muligheten. Samtidig må partiet overtale menn som
står langt nede på listen.

Er statsråden fornøyd
med et lovverk som hindrer kvinnene i å engasjere
seg i lokalpolitikken?»

  Spørsmålet gjeld kommunelova.
Ho høyrer til under Kommunal- og regionaldepartementet
sitt ansvarsområde. Difor er det eg som svarar.

Eg meiner at dagens lovverk frå 1999
har gjeve kvinner auka høve til å engasjera
seg i lokalpolitikken. Etter mitt syn er samfunnet tent
med at kvinner og menn engasjerer seg på like
fot i politisk arbeid. Slik sett er eg uroleg for følgjene
av at valresultatet i 2007 viser berre ein svak auke i
talet på kvinnelege kommunestyremedlemmer. Medan kvinnene
i perioden 2003–2007 utgjorde 35,5 pst., viser førebelse
tal at vi no får 37,4 pst. kvinner i kommunestyra. Regjeringa
har sett i gang satsinga «Utstillingsvindauge for kvinner
i lokalpolitikken» for å få til ein meir
balansert og lik representasjon av kvinner og
menn til kommunestyra våre.
Det er eit prosjekt eg kjem til å følgja tett
opp.

Så viser representanten i spørsmålet
sitt til praktiseringa av førtiprosentregelen. Intensjonen
med denne regelen i kommunelova er å oppnå ein
betre balanse mellom kvinner og menn
i kommunale utval. Til no har situasjonen i dei aller
fleste kommunane vore at kvinnene oftast har vore
sterkt i mindretal. Lova skal altså bidra til
at vi får ein meir lik representasjon av begge kjønn.
I praksis vil dette innebera at det kjønnet som er dårlegast
representert, vert tilgodesett. Med det låge
talet på kvinner vi har hatt, og dessverre òg
vil få etter det siste kommunevalet i dei aller fleste
kommunestyra, vil førtiprosentregelen ofte bidra
til at vi får fleire kvinner inn i dei kommunale utvala.
I nokre få tilfelle er situasjonen den motsette,
det er menn som er i mindretal. I dei tilfella skal menn ifølgje lova
behandlast på same måten.

 Statsråden sier at loven
skal gi like muligheter, men den viser seg å gi
utslag som vi kanskje ikke ønsket oss.
Vi vet fra politikken at kvinner som ble valgt inn for fire år
siden, ble gitt for mange verv og satt inn i for mange utvalg – flere
enn de ønsket seg – nettopp
fordi partiene var nødt til å oppfylle førtiprosentregelen.
Flere av disse kvinnene forlot politikken allerede etter fire år,
fordi arbeidsbyrden ble for stor.

Hvis vi mister kvinner på grunn av
et lovverk, og hvis kvinner i de kommunestyrene hvor det er for
mange av dem, ikke får lov til å være
med i utvalg, håper jeg at statsråden tar med
seg det og iallfall holder et øye med det, for vi ønsker
jo ikke et lovverk som faktisk stenger kvinnene ute.

  Eg kan forsikra representanten om at eg følgjer
utviklinga nøye.

Tala viser nok store variasjonar mellom
kommunane. Per i dag har vi for liten kunnskap om akkurat det. Er
det slik at nokre kommunar har hatt ei jamn positiv utvikling, mens
andre kommunar har lege dårleg an i
mange år? Er det slik at det er bra med kvinner i kommunestyret
i ein kommune i éin valperiode, for så å gå ned
igjen i ein annan? Det er vi no i ferd med å skaffa oss
meir kunnskap om, nettopp for å få vita
kva for eit lovverk som vil vera det beste for å sikra
lik representasjon.

 Regjeringen sier veldig ofte
at den ønsker at alle skal ha de samme
rettigheter og muligheter.

Det er en del som føler at de ikke
har de samme rettigheter og muligheter i dag – på grunn
av et lovverk som ødelegger for det. Samtidig har Regjeringen
bevilget ekstra midler til prøveprosjekter i noen
kommuner for å få opp kvinneandelen.

Jeg tror det vil være lurt
at statsråden tar med seg erfaringer fra de kommunene som
har høy kvinneandel, og ser på hvilke begrensninger
loven faktisk legger for denne gruppen.

  Det er eit godt råd representanten
her gjev.

Som eg har sagt, kjenner vi ikkje
heilt bakgrunnstala for den prosentdelen kvinner som vart valde
i 2007, altså 37,4. Det vi veit, er at det nok framleis
er viktig med tiltak for å få kvinner til å stilla
til val i meir enn ein periode. Det er det vi no skal prøva
meir ut i det såkalla Utstillingsvindauge for kvinner i
lokalpolitikken, der altså sju kommunar og fire
kommunenettverk er valde ut med bakgrunn i søknader der
dei har skissert ulike tiltak som dei vil setja i verk for å retta
opp skeiv kjønnsbalanse.

Eg synest representanten reiser eit godt spørsmål
og kjem med gode råd, men eg går ut
frå at ho, som eg, ikkje meiner at det skal vera
eitt lovverk for kvinner og eitt for menn.

 Stortinget går så tilbake
til spørsmål 3.





                

 Dette spørsmålet, fra representanten Per
Roar Bredvold til forsvarsministeren, vil bli besvart av miljøvern-
og utviklingsministeren på vegne av forsvarsministeren.

 Jeg tillater meg å stille følgende
spørsmål til forsvarsministeren som vil bli besvart
av miljøvern- og utviklingsministeren:

«Det er blitt utarbeidet en rapport
av Forsvarets sanitet som viser hvor mange som døde
i Forsvarets tjeneste i perioden 1990–2004. Tallet er høyt.

Hvordan vil Forsvaret arbeide for at man unngår
disse tragiske hendelsene?»

 Forsvarets virksomhet er i sin natur forbundet
med en viss risiko. Nettopp derfor arbeides det kontinuerlig
med å forbedre kompetanse, sikkerhetsrutiner og regelverk.
Sikkerhet har svært høy prioritet i Forsvaret. Alle
i Forsvaret, fra de vernepliktige til generalene, blir gitt systematisk
opplæring i helse, miljø og sikkerhet.
En person som gjennomfører befalsskole, krigsskole og stabsskole,
vil totalt ha 160–200 timers opplæring i helse, miljø og
sikkerhet.

For å styrke denne opplæringen
ytterligere har Forsvaret inngått avtaler med sivile undervisningsinstitusjoner.
I samarbeid med Universitetet i Tromsø er
det bl.a. utviklet et studium i helse, miljø og
sikkerhet. Høgskolen i Gjøvik har utviklet
et utdanningsopplegg for risikohåndtering i internasjonale
operasjoner. Forsvaret er nå i ferd med å utvikle
et felles helse-, miljø- og sikkerhetssystem for hele organisasjonen.
Systemet skal innfases i 2008 og vil gjøre det lettere å følge
utviklingen av helse, miljø og sikkerhet over
tid og identifisere forbedringsområder.

Summarisk vil jeg også nevne
følgende tiltak: Det er opprettet egne stillinger
for å ivareta sikkerheten i forsvarsgrenene,
forsvarssjefen har utarbeidet retningslinjer for oppfølging etter
ulykker, handlingsplanen for holdninger, etikk og ledelse
har bl.a. fokus på utvikling av god sikkerhetskultur, og
Forsvarets helseregister dokumenterer personskader systematisk.
Bekjempelse av rusmidler med aktiv forebygging av misbruk er også en
del av sikkerhetsarbeidet i Forsvaret. Holdningen til omgang med alkohol
er restriktiv, og det er nulltoleranse for bruk av narkotika og
dopingmidler.

Våre unge soldater
er svært opptatt av sikkerhet. Hvert år velger
de tillitsvalgte som er inne til førstegangstjeneste,
et tema for en soldataksjon. Aksjonen for 2006–2007 het «Kjenn
din fiende» og fokuserte på sikkerhet. Valget av tema
er et tydelig uttrykk for de vernepliktiges engasjement for sikkerhetsarbeidet
i Forsvaret.

Økt oppmerksomhet på helse, miljø og
sikkerhet de siste årene har styrket personellets bevissthet
og påvirket hele kulturen i Forsvaret i en positiv
retning. Dette arbeidet vil fortsette.

 Jeg takker statsråden for svaret,
som var utfyllende. Spørsmålet er om det er bra
nok i framtiden.

Når man ser på denne rapporten,
er det to ting som spesielt peker seg ut. Det er de som
dør under transport, og så er det de som tar livet
sitt under førstegangstjenesten. Det er spesielt
disse to temaene jeg er veldig opptatt av. Når det gjelder
transport, er det viktig at man ferdes trygt, og det er viktig at
man trives i Forsvaret, slik at man ikke påfører
seg selv en skade. Det sa kanskje ikke statsråden
så mye om, så hvis det er mulig å få høre
litt mer om det, blir jeg glad.

 Jeg er veldig glad for at representanten Bredvold
fokuserer på akkurat de to områdene, for hvis
man studerer tallene, er det nettopp i forbindelse med
de to områdene at veldig mange dør.

Nå må vi ikke glemme
at det er et utrolig stort antall mennesker som er igjennom
Forsvaret over en så lang periode. 163 mennesker døde
i ulykker og selvmord i den perioden. Ethvert dødsfall
er ett for mye, så antallet må ned. Der det er
størst potensial for en reduksjon,
er åpenbart i forbindelse med transportulykker. Når
det gjelder selvmord: La oss gjøre hva som overhodet er
mulig med de virkemidlene som er nevnt, for å få redusert
disse tallene.

 Jeg takker statsråden nok en gang
for svaret.

Hvis en går dypere inn i denne rapporten,
finner en ut at ca. halvparten av alle dødsfallene
skjer når man er inne til førstegangstjeneste.
Da passer jo mange av de tingene som statsråden var inne
på i sitt første svar, veldig bra inn. For det
er klart at det er viktig med UD 2-1, som omhandler sikkerhet i
Forsvaret, at man har godt nok befal som underviser i sikkerhet,
og ikke minst at man ivaretar sikkerhetsrutinene. Så førstegangstjenesten
er veldig viktig.

 Jeg vet at det ikke er noe tema
som er mer sentralt for forsvarsministeren enn å ivareta
norsk personells sikkerhet. Det gjelder ute, under farlige oppdrag – i
Afghanistan og ganske snart i
Sudan – hvor man kan risikere livet på grunn av
fiendtlig virksomhet, og det gjelder selvsagt det personell som
er i Forsvaret her hjemme, der et betydelig antall dør
i den vanlige virksomheten. Jeg kan forsikre representanten om at
forsvarsministeren vil gjøre hva som står i hennes
makt på dette området. Jeg vet også at
dette er et tema som tas veldig alvorlig av militær
ledelse på alle nivåer. Men det er viktig å få brakt
det opp i Stortinget også, for å fokusere på at
mer kan gjøres.





                

 Dette spørsmålet, fra representanten Per
Roar Bredvold til forsvarsministeren, vil bli besvart av miljøvern-
og utviklingsministeren på vegne av forsvarsministeren.

  Jeg tillater meg å stille følgende
spørsmål til forsvarsministeren som også vil
bli besvart av miljøvern- og utviklingsministeren:

«Norge gjør en kjempeinnsats
i Afghanistan, noe våre soldater fortjener en
stor ros for. Derimot er jeg noe bekymret for standarden på utstyr
som f.eks. hjulgående kjøretøyer. Mange
av disse har en svært høy kilometerstand og bærer
preg av at de er godt brukt, selv om vedlikeholdet er meget godt.

Ser statsråden noen mulighet
for å bytte ut disse i nær framtid, noe som vil øke
sikkerheten for soldater?»

  La meg først si at forsvarsministeren
og jeg for bare ti dager siden var på befaring
i Faryab-provinsen i Afghanistan, der Norge gjør en
veldig viktig innsats. Jeg vet at forsvarsministeren også under
det oppholdet vektla sikkerhet – sikkerhet mot fiendtlige
angrep, men også sikkerhet mot ulykker – som helt
sentralt. Sikkerheten til våre soldater og offiserer
i Afghanistan er rett og slett helt
grunnleggende. Det har vært en rekke alvorlige hendelser
de siste årene som viser behovet for høy fokusering
på sikkerhet. Et sentralt element her er materiellet,
som spørreren tar utgangspunkt i, og at det materiellet
skal holde en høy standard og en høy kvalitet.
En viktig faktor i så måte er vedlikehold.

Et annet element som er like viktig
for sikkerheten som det å ha godt nok materiell, er den
opplæring og den trening som gis våre
soldater, og som gjør at de lærer seg gode
rutiner og blir oppmerksomme på mulige farer.

Et tredje element er god etterretning
og innhenting av informasjon. En god etterretningstjeneste på alle
nivåer bidrar til å øke sikkerheten
i de områder soldatene befinner seg.
Eksempelvis vil en avdelingssjef velge en annen framgangsmåte
dersom vedkommende får kunnskap om at en farlig situasjon
er under utvikling.

Forsvaret har mange hjulkjøretøy
i Afghanistan som til dels har høy
kilometerstand. Flere av disse kjøretøyene skal
nå skiftes ut. Forsvarsministeren godkjente derfor våren
2007 et prosjekt for anskaffelse av inntil 110 nye pansrede kjøretøy
av typen Iveco, noe som vil bidra til å øke sikkerheten.
Dette er samme type kjøretøy som Forsvaret
allerede benytter et lite antall av i Afghanistan. De nye
pansrede kjøretøyene
er bl.a. ment å skulle erstatte feltvogner av typen Mercedes-Benz.
Pansrede militære kjøretøy
er ikke hyllevare, og mange land har samme behov for kjøretøy
som Norge. Vi kan derfor ikke påregne at leveransen
av de inntil 110 kjøretøyene
starter før i siste halvdel av 2008. Inntil videre må Forsvaret
benytte det materiell som allerede er på plass i Afghanistan,
og forsøke å legge vekt på gode
rutiner og god etterretning for å være
best mulig forberedt.

  Jeg takker statsråden for svaret.

Også jeg har vært
i Afghanistan flere ganger, senest
for en drøy måned siden sammen med deler av forsvarskomiteen.
Det jeg bl.a. gjorde der, var å se på den bilparken
vi hadde. Mange av disse Mercedes Geländewagen – for
det er spesielt dem jeg tenker på – har
gått mer enn én runde. De har vært med
på andre operasjoner rundt omkring i verden og
bærer stort preg av at de er slitne. Når det i
tillegg dreier seg om at disse bilene har en totalvekt – med utstyr
og soldater – på ca. 2 tonn, er også motorstørrelsen viktig,
med hensyn til å komme seg raskt ut av en farlig situasjon.

Jeg håper at man så fort
som mulig kan skifte ut mange av disse kjøretøyene.
Det hjelper ikke med bare – la oss
si – inntil ti pansrede kjøretøy, Iveco-kjøretøy; noen
av dem hadde de allerede fått. Det er mange som må skiftes
ut her. Dette går på sikkerheten for dem som skal
jobbe der, og på at man kan løse et
oppdrag på en god måte med så liten risiko
som mulig. Jeg mener at vi skal skifte ut disse så raskt
som mulig.

  Først vil jeg si meg veldig glad
for det totale grepet som representanten Bredvold tar for sikkerheten
i Forsvaret, som selvfølgelig må inkludere sikkerheten
i de militære operasjonene med tanke på angrep
fra fiendtlige operasjoner i Afghanistan, men også sikkerheten
knyttet til materiell og utstyr og sikkerhetsopplæring.
I mange militæroperasjoner er det dessverre
flere som har dødd i ulykker enn i selve den militære
striden.

Det vil ikke bli innkjøpt
eget utstyr med sikte på Afghanistan, men det
vil bli innkjøpt nytt utstyr som kan brukes også i
Afghanistan. Forsvarsministeren sender selvsagt aldri
folk ut i operasjoner i utstyr som vi anser for utrygt. Det utstyret
som er i Afghanistan, vil gradvis bli skiftet ut som del av fornyelsen
av bilparken i det norske forsvaret, men det som er der,
er ansett for å være trygt.

Jeg vil også legge til at
det er all grunn til bekymring for vårt personells sikkerhet
i Faryab-provinsen som følge av den økte
militære opptrappingen i særlig det sørvestlige
hjørnet av provinsen. Vi har også sett
en økt bruk av selvmordsangrep og veibomber i Afghanistan.
Så dette er ting vi skal ta på størst
mulig alvor.

  Jeg takker statsråden nok en gang
for svaret.

Det var bra at han kom inn på Sør-Afghanistan,
for i dagens VG står det at samarbeidspartnere i NATO
trygler Norge om mer hjelp. Og det er klart at mer hjelp
skal vi være med på, selvfølgelig,
men i den hjelpen må det også være
utstyr som ivaretar det som vi nevner: sikkerheten til soldatene.

Jeg tror vi er enige om målet. Hvor
raskt vi kommer fram til målet, kan selvfølgelig
diskuteres, men jeg tror statsråden og undertegnede er
enige om dette.

  Jeg kom ikke inn på Sør-Afghanistan,
men på det sørvestlige hjørnet av Faryab-provinsen
i Nord-Afghanistan, der Norge er involvert.

Jeg tror at den grunnleggende del av tenkningen
må være at vi må stabilisere
den delen av Afghanistan hvor det
nå er betydelig framgang, først, og det er den
nordlige delen av Afghanistan, men også der er
det lommer som ikke er stabilisert. Vi må stabilisere
Afghanistan 

fra

 nord 

mot

 sør. Norge har
en fundamental oppgave i å bidra til stabilitet i Faryab-provinsen. Også der
er det problemer.





                

  Disse spørsmålene er utsatt
til neste spørretime.

Spørsmål 17 er allerede besvart.





                

  Dette spørsmålet, fra representanten Hans
Olav Syversen til justisministeren, vil bli besvart av helse- og
omsorgsministeren som rette vedkommende.

  «Det har i lang tid vært
arbeidet med å styrke rettssikkerheten der små barn
dør plutselig. Barnedødsårsaksprosjektet
har kommet med en lang rekke anbefalinger for å forbedre
rutiner ved plutselig død i sped- og småbarnsalder.
Dette er blant annet viktig for å gi foresatte god informasjon
og ikke minst for å ivareta barnas
rettssikkerhet. Forslagene har nå ligget til vurdering
i svært lang tid.

Når vil Regjeringen konkludere og
dermed sikre barna på en bedre måte
enn i dag?»

  Oppfølginga av barnedødsårsaksprosjektet
er en viktig sak, og det har vært en vanskelig
sak. I arbeidsgruppa som har vurdert oppfølginga av prosjektet,
var det som kjent representanter både fra helsemyndighetene
og fra påtalemyndighetene. Som kjent har helsetjenesten
og politiet i utgangspunktet to helt ulike formål.
Det er i utgangspunktet helt fremmed for helsepersonell å utlevere
ellers taushetsbelagte opplysninger til politiet
i etterforskingsøyemed, fordi helsepersonells fremste oppgave
er å forebygge og behandle sjukdom. Vern av sensitive pasientopplysninger
er en viktig del av dette. Forståelsen av helsepersonells
taushetsplikt er én av grunnene til at det har vært
vanskelig å følge opp dette
prosjektet. Men her har vi forsøkt å se rundt
dette, av hensynet til barna.

Regjeringa har nå besluttet at det
skal gis et obligatorisk tilbud om dødsstedsundersøkelse
i regi av helsetjenesten
i alle tilfeller av plutselig, uventet sped- og barnedød,
dvs. der barn i aldersgruppa 0–3 år dør.
Det er obligatorisk for helsetjenesten å gi
et slikt tilbud til foreldrene, men foreldrene kan takke nei til
tilbudet. De særskilte teamene som skal gjøre
slike undersøkelser, skal ikke yte helsehjelp
til foreldrene. Slik helsehjelp skal ivaretas av den ordinære
kommunehelsetjenesten eller av spesialisthelsetjenesten,
slik det er i dag. Det må likevel legges til grunn
at avklaring av dødsårsak
vil være i foreldrenes interesse.

Dødsstedsundersøkelsen skal
gjennomføres av særskilte team som helsetjenesten
skal opprette. Teamene må ha tilstrekkelig kompetanse til å avdekke
fakta i saka, både på bakgrunn av de
fysiske forholdene på dødsstedet og på bakgrunn
av opplysninger fra foreldrene om barnets sjukehistorie og symptomer.
Undersøkelsen skal gjennomføres snarest mulig
og senest innen 48 timer etter at døden
er konstatert. Dødsstedsundersøkelsen anses som en
del av omsorgen for det døde barnet, og resultatet
fra undersøkelsen skal skrives i barnets journal. Hensikten med
undersøkelsen er å bidra til å fastsette
dødsårsaken. Dette er en nødvendig forutsetning
for å kunne bruke den internasjonale diagnosen
krybbedød. Undersøkelsen vil også kunne
tilføre kunnskap som kan få betydning i forebyggende
sammenheng.

Dersom dødsstedsundersøkelsen
viser at dødsårsaken kan skyldes en straffbar
handling, skal helsepersonellet gi melding til politiet
om dette. Det er derfor nødvendig med forskriftsendringer
for å gjennomføre tilbud om dødsstedsundersøkelse.
Jeg tar sikte på at det høringsnotatet kan sendes
på alminnelig høring helt i begynnelsen av 2008,
med tre måneders høringsfrist.

Jeg viser for øvrig til at ordningen
om dette også er nærmere omtalt i St.prp.
nr. 1 for 2007-2008.

 Jeg er veldig glad for det svaret som helseministeren
her gir, og at – hva skal en si – de interessemotsetninger
som tidligere har vært mellom justissektoren
og helsesektoren, ser ut til å ha fått sin løsning.

Helseministeren sier
at det skal opprettes særskilte team, og at det skal skje
i regi av helsetjenesten. Da blir mitt oppfølgingsspørsmål:
Vil man i disse teamene sikre at det også er
rettsmedisinsk kompetanse?

 Vi vil sikre at det personell vi
mener må være på stedet
i slike tragiske situasjoner, er med. Vi har ennå ikke
utformet alle detaljer omkring dette
i det vi har lagt fram for Stortinget til be-handling. Men så fort
Stortinget har gjort sine vedtak, vil vi iverksette
dette, sende forskrift ut på høring
osv. Det er klart at vi må bemanne dette slik at vi ivaretar alle
de hensyn vi skal ivareta, også det som er hovedsaken
her, nemlig å finne årsaken til at et barn dør
helt plutselig.

 Det er jeg glad for. Statsråden skjønner
vel ut fra mitt spørsmål hva jeg synes i sakens
anledning. Det er greit.

Jeg har egentlig et siste spørsmål.
Dødsfall i denne situasjonen skjer heldigvis ikke
så ofte. Samtidig er det oftere enn vi kanskje liker å forestille
oss. Det som uansett er viktig, er at de som utgjør teamene,
får bygd opp kompetanse også gjennom
erfaring, ikke minst. Spørsmålet mitt
er: Ser man for seg – mulig det ikke er avklart – at dette
skal være få team som får
anledning til å gå inn i flere saker, slik at
de gjennom sitt eget arbeid utvikler erfaring og dermed også kompetanse
til å kunne gjøre jobben bedre og bedre etter
som tiden løper?

 Som sagt: Vi har ikke tatt stilling
til den endelige utformingen av hvordan dette skal se ut, men det
som er helt klart, er at vi ikke skal ha mange team. Det
må være noen team
som har den beste ekspertisen på det vi her snakker
om, som sjølsagt kan mye om det, og som vet hva som må gjøres.
Det ligger i saken.

Så tar jeg med meg Syversens meninger
og tanker omkring hvem som bør være
med i den videre prosessen, og så skal vi prøve å sette
opp dette – hvis Stortinget går for dette, og
det håper jeg jo virkelig – på en slik måte
av vi greier å avdekke flere enn det vi gjør i
dag i slike tragiske situasjoner.

 Spørsmålene 19 og 20 er allerede
besvart.





                

