 Ærede medrepresentanter!




Tidligere stortingsrepresentant Gunnar Halvorsen døde 6. mars, bare 60 år gammel.




Gunnar Halvorsen var født 24. juli 1945 i Arendal. Etter utdannelse til elektroinstallatør drev han eget firma, og i 1973 etablerte han en elektrisk forretning i Åmli sentrum.




Han hadde også i ung alder interesse av Forsvaret, kom tidlig med i Heimevernet og utdannet seg som befal. Han var leder i skytterlaget 1970–1979, og i perioden 1985–1994 tjenestegjorde han som kaptein og områdesjef.




Gunnar Halvorsen kom som ungdom med i aktiv politikk og var medlem av Åmli kommunestyre 1967–1983 og ordfører fra 1979. Han var til like medlem av Aust-Agder fylkesting 1975–1993. Han var i mange år leder av Åmli Arbeiderparti og nestleder i Aust-Agder Arbeiderparti.




Han var vararepresentant til Stortinget i to perioder, fra 1985 til 1993, før han kom inn på Stortinget som fast representant.




Som stortingsrepresentant og politiker var Gunnar Halvorsen opptatt av Forsvarets ve og vel. Han skulle da også tilbringe åtte av sine tolv år på Stortinget nettopp i forsvarskomiteen. Dette var en periode preget av store forandringer i NATO, av en ny internasjonal terrorisme og av store omstillinger i Forsvaret. Dette skulle føre til vanskelige veivalg for forsvarskomiteen, og mange lokalsamfunn og enkeltpersoner opplevde prosessen som smertefull. For Gunnar Halvorsen ble det også en periode med kamp for et folkeforsvar og for de nære ting, noe hans glødende og utrettelige innsats for å beholde militære anlegg på Sørlandet viste.




Han var aktiv deltaker i Nordisk Råd og i NATOs parlamentarikerforsamlinger. I 1994 var han delegat til FNs generalforsamling.




Gunnar var et lojalt medlem av sin stortingsgruppe, men han var allikevel aldri redd for å si fra når han var uenig. Han hadde egne meninger, som ikke alltid tilhørte flertallet, eller som nødvendigvis var politisk korrekte, som da han på tampen av sin tid på Stortinget ville endre verneplikten, og som da han foreslo en sperregrense på 4 pst. for et politisk parti for å komme inn på Stortinget.




Ikke bare stortingskolleger, men også mange ansatte på Stortinget kjente og opplevde Gunnar Halvorsen som en god venn. Han hadde et bredt kontaktnett, og han engasjerte seg så vel i saker som skjedde på Stortinget, som i lokalsamfunnet. Han likte å diskutere, det være seg på Løvebakken, i internasjonal sammenheng eller – ikke minst – på samlingsstedet, bensinstasjonen, i bygda Åmli i Aust-Agder.




Mens Gunnar Halvorsen hadde det travelt som representant på Stortinget, var det kona Gjertrud og sønnen Dag som styrte butikken i Åmli. Etter at han trådte ut av Stortinget i 2005, gledet han seg til endelig å få bruke mer tid hjemme sammen med familien og i butikken. Og det siste halvåret var det ofte det smilende fjeset til Gunnar kundene møtte bak disken. Dessverre skulle tiden han fikk, bli så altfor kort.




Vi minnes Gunnar Halvorsen og lyser fred over hans minne.




Representantene påhørte stående presidentens minnetale.




 Representanten Bård Hoksrud vil framsette et privat forslag.




 På vegne av representanten Øyvind Halleraker og meg selv vil jeg få framsette Dokument nr. 8-forslag om dispensasjon fra yrkestransportlova for personer over 70 år.




 Forslaget vil bli behandlet på reglementsmessig måte.





                    
                    
                    

 Etter ønske fra kontroll- og konstitusjonskomiteen vil presidenten foreslå at taletiden begrenses til inntil 5 minutter til hvert parti og inntil 5 minutter til medlemmer av Regjeringen.




Videre vil presidenten foreslå at det gis anledning til replikkordskifte – innenfor den fordelte taletid – på inntil fem replikker etter innlegg fra medlemmer av Regjeringen.




Videre vil det bli foreslått at de som måtte tegne seg på talerlisten utover den fordelte taletid, får en taletid på inntil 3 minutter.




– Dette anses vedtatt.




 

(leiar i komiteen):

Rekneskapsåret 2004 er det første året der Riksrevisjonen rapporterer samla på både rekneskapsrevisjon og selskapskontroll. Riksrevisjonen har revidert rekneskapen for til saman 274 verksemder for rekneskapsåret 2004. Det er avgitt avsluttande revisjonsbrev med merknader i 23 høve.




Vi i komiteen har merka oss at det er store variasjonar mellom departementa når det gjeld omfanget av avvik. Tre departement har gjennomført og forvalta budsjettet for 2004 heilt utan at Riksrevisjonen har hatt merknader. Dette gjeld Fiskeri- og kystdepartementet, Miljøverndepartementet og Olje- og energidepartementet. For nokre departement kan Riksrevisjonen ikkje stadfeste at rekneskapen er utan vesentlege feil og manglar. Komiteen har merka seg at merknadene ofte er knytte til manglar ved rekneskapsavlegginga og svakheiter ved intern kontroll. Komiteen er uroa over at ein framleis har problem med å etterleve reglane for innkjøp. Komiteen har også merka seg og er uroa over at det er avdekt svakheiter ved enkelte departement si styring av underliggjande etatar. Dette gjeld i særleg grad Landbruks- og matdepartementet si styring av Mattilsynet og Barne- og familiedepartementet si styring av Barne-, ungdoms- og familieetaten. Det er grunn til å vone at det er ei betring på gang, og komiteen reknar med at ein alt ved neste høve kan sjå fram til ei betring på desse områda.




Så litt til selskapskontrollen. Riksrevisjonen sin kontroll med forvaltninga av staten sine eigarinteresser i selskap m.m. har omfatta kontroll av 43 heilåtte aksjeselskap, 36 delåtte aksjeselskap, fem regionale helseføretak, fem statsføretak, seks selskap organiserte ved særlov og 26 studentsamskipnader. Riksrevisjonen har hatt merknader til statsrådanes forvaltning under fire departement: Helse- og omsorgsdepartementet, Kultur- og kyrkjedepartementet, Samferdselsdepartementet og Utdannings- og forskingsdepartementet.




Eg vil berre vise til komiteen sine merknader under kapitla om dei fire departementa når det gjeld desse merknadene frå Riksrevisjonen. Elles viser eg til komiteen sine merknader og innstillinga, og vil rå til at Stortinget gjer vedtak i tråd med den.




 Riksrevisjonens Dokument nr. 1, statsregnskapet, er faktisk et av de viktigste dokumentene Stortinget har til behandling. Gjennom dette informeres altså Stortinget om forvaltningens bruk av fellesskapets midler og hvorvidt vedtatte regelverk er etterlevd. Nytt av året er dessuten at kontrollen med forvaltningen av statens interesser i selskaper m.m. er innlemmet i Dokument nr. 1.




Under behandlingen av statsregnskapet for 2004 har Arbeiderpartiet hatt hovedansvaret for Arbeids- og sosialdepartementet, Barne- og familiedepartementet, Fornyingsdepartementet, Kommunal- og regionaldepartementet og Utdannings- og forskningsdepartementet. Jeg skal i dette innlegget kun konsentrere meg om de tre første.




Av kapitlet om Arbeids- og sosialdepartementet framgår det at flere av de forhold Riksrevisjonen pekte på under behandlingen av forrige års statsregnskap, fortsatt ikke er brakt i orden. Dette gjelder kvaliteten på saksbehandlingen ved utbetaling av alders- og uførepensjon, forsinkelsesrenter på grunn av for sene utbetalinger og brudd på anskaffelsesreglement i Aetat. Selv om det synes å være spor av bedring, er det skuffende at klare signaler både fra Riksrevisjonen og Stortinget ikke har ført til at påpekte mangler er utbedret. Når det gjelder feil og mangler i Aetats forvaltning av dagpenger ved konkurs, er jeg glad for at departementet synes å ta dette alvorlig, og komiteen forventer at både saksbehandling og regnskapsføring er tilfredsstillende ved neste korsvei.




Fornyingsdepartementet, eller Moderniseringsdepartementet som det het i den aktuelle regnskapsperioden, har få merknader i regnskapet for 2004. Det er avdekket mangler i enhetsfylket Møre og Romsdal når det gjelder interne styringsdokumenter som økonomiinstruks, planer og rutinebeskrivelser. Dette er mangler av så elementær karakter at de ikke burde forekomme. At man heller ikke har noen oversikt over hvilke avtaler som gjelder for den statlige delen av enhetsfylket, indikerer svakheter ved forsøket som bør få konsekvenser. Tilskuddsforvaltningen ved fylkesmannsembetet i Telemark gir også grunn til bekymring. Jeg forutsetter at departementet tar tak i forholdene og følger virksomheten i de to fylkene nøye.




Riksrevisjonens framstilling av forhold i Barne- og familiedepartementet viser alvorlig svikt. Det er alvorlig når Riksrevisjonen stiller spørsmål ved departementets styring og rutiner for realistisk budsjettering. Feil i økonomiforvaltningen, som brudd på bevilgningsreglementet, overskridelser og manglende forklaringer underbygger inntrykket av et departement med betydelig forbedringspotensial. En samlet komite ber om at Riksrevisjonen holder Stortinget orientert om det videre arbeidet for å etablere gode rutiner.




Et av departementets problembarn synes å være Barne-, ungdoms- og familieetaten. Nå er det viktig å understreke at denne etaten først startet sin virksomhet i 2004, og derfor nødvendigvis ikke har hatt alle rutiner på plass. Men det er alvorlig når Riksrevisjonen ikke kan bekrefte at regnskapet ikke inneholder vesentlige feil eller mangler. At flere av disposisjonene heller ikke er i samsvar med Stortingets vedtak og forutsetninger, at det foreligger vesentlige brudd på gjeldende regelverk, herunder anskaffelsesreglementet, og at enkelte av disposisjonene ikke er akseptable ut fra normer og standarder for statlig økonomiforvaltning, viser svikt i et omfang som krever umiddelbar reaksjon.




Det er også skuffende at Bufetat har inngått en leieavtale hvoretter staten plikter å overta eiendommen etter ti år til en pris tilsvarende byggekostnadene. Dette er klart i strid med statens regelverk. Stortinget har tidligere slått ned på en tilsvarende avtale under samme departement i forbindelse med flyttingen av SIFO, og gikk i den forbindelse til det uvanlige skritt å forsterke Riksrevisjonens forslag til desisjon. En samlet komite forutsetter at forholdene bringes i orden.




Heller ikke er styringsdialogen med fylkesmennene og håndteringen av drifts- og stimuleringstilskuddet – forhold som også ble kommentert i regnskapet for 2003 – fulgt opp i tilstrekkelig grad. Lyspunktet i Riksrevisjonens kapittel om Barne- og familiedepartementet er imidlertid Forbrukerombudet. Ombudet kan etter flere år med kritiske merknader vise til positive resultater.




 Jeg ønsker å kommentere Riksrevisjonens merknader i forhold til Mattilsynet. Vi har nettopp hatt en lengre debatt her i Stortinget om viktigheten av Mattilsynet i forbindelse med de bakteriene som har kommet inn over forbrukerne i Norge. Derfor vet vi at Mattilsynet er et viktig organ, som det må være orden på.




Da vi diskuterte opprettelsen av Mattilsynet, var det enighet i Stortinget om at vi skulle ha et nytt mattilsyn der vi skulle samle ressursene. Den gangen var det nok flere i næringskomiteen i hvert fall som var skeptiske til tempoet i etableringen av Mattilsynet, fordi en så pass omfattende endring der man slår sammen flere funksjoner, ble kjørt fram i et veldig stort tempo.




I ettertid ser vi vel at tempoet antakelig var i største laget, og Riksrevisjonen peker på at her har det gått så pass fort at det er en rekke forhold som er kritikkverdige når det gjelder Mattilsynet. Blant annet viser man til at for 470 mill. kr mener man det ikke kan dokumenteres at lover og regler er fulgt, etter de normene som gjelder for den type ting. Det må man si er store avvik.




Vi ser også en annen side enn den økonomiske, og det er om man klarer å få strukturer på plass som gjør at man er operativ. Jeg tror nok at vi må lære av det i ettertid, at når man skal ha så store omstillinger som det man gjennomførte for Mattilsynet, bør man antakelig ta seg noe bedre tid, slik at man unngår den økonomiske sida som er kritikkverdig, og også unngår å få problemer med å få gode rutiner bl.a. i forbindelse med ansettelser og andre forhold som Riksrevisjonen har påpekt. Det er ikke noe ønske fra min side å korsfeste noen eller spikre noen på veggen i denne saken, men det handler om at man må ta lærdom av en prosess når man skal gjennomføre slike prosesser også i framtida.




 Neste taler er Ivar Skulstad, som har en taletid på 3 minutter.




 Jeg skal i mitt innlegg knytte saksordførerkommentarer til statsregnskapet for Kommunal- og regionaldepartementet og for Utdannings- og forskningsdepartementet. I begge tilfeller er det enstemmighet i komiteen om merknadene.




I statsregnskapet for Kommunal- og regionaldepartementet er det mye som fortjener å få beskrivelsen positivt. Jeg vil derfor bare spesielt peke på de kritikkverdige disposisjoner som ligger til grunn for Utlendingsdirektoratets regnskap, og at disse ikke er i samsvar med Stortingets vedtak og forutsetninger. Den økonomiske kontrollen med de statlige mottakene er ikke god nok på tross av at de er selvstendige, privatrettslige subjekter som skal sende inn revisorattestert oversikt over mottakers inntekter og utgifter. UDI er avhengig av troverdighet og etterrettelige styringsstrukturer i alle ledd. Det virker derfor svært unødvendig og beklagelig at denne virksomheten belaster seg selv med mangelfulle elementære kontrollrutiner på de områdene som komiteen påpeker – det være seg rutiner for økonomi, tilbakebetaling, registrering ved gjeninnvandring og manglende anbudsinnhenting ved underleveranser. Komiteen forutsetter at det rettes økt oppmerksomhet mot disse problemstillingene.




For Utdannings- og forskningsdepartementet har Riksrevisjonen avgitt 46 revisjonsbrev uten merknad og fem med merknader, og det er merknader til statsrådens forvaltning av statens interesser i en studentsamskipnad. Ved behandlingen av dette statsregnskapet og i en del andre saker er det bekymringsfullt og en smule irriterende at forhold som er påpekt opptil flere ganger i egne merknader tidligere, gjentar seg året etter, slik tilfellet er for dette regnskapet.




I tillegg må en rette oppmerksomheten mot at det er betydelig svikt i undersøkte institusjoner når det gjelder måloppnåelse og resultatrapportering. Dessuten er det kritikkverdig at flere av regnskapene er av en slik kvalitet at vi ikke vet om de inneholder vesentlige feil og mangler. Komiteen forutsetter at Regjeringen nå sørger for at Kunnskapsdepartementet gir arbeidet med tilfredsstillende økonomiforvaltning den aller største oppmerksomhet. Forholdet som er avdekket f.eks. ved universitets- og høgskolesektoren, og den måten statsråden har gjennomført forvaltningen av studentsamskipnaden i Hedmark på, skal ikke forekomme.




Avslutningsvis vil jeg bemerke at komiteen ser fram til Riksrevisjonens oppfølging med å klargjøre skillet mellom bevilgningsfinansiert og eksternfinansiert virksomhet.




 Senterpartiet meiner det er grunn til undring over at Riksrevisjonen har vesentlege merknader til rekneskapen for 2004 til så mange departement. Her er det eit tydeleg forbetringspotensial.




Eg er saksordførar for to departement, Samferdselsdepartementet og Helse- og omsorgsdepartementet. Til Samferdselsdepartementet viser eg til samrøystes innstilling frå komiteen. Vi legg til grunn at Samferdselsdepartementet alt har sett i verk tiltak overfor både Statens vegvesen, Jernbaneverket og Posten Noreg AS.




Så er det trist, men ikkje direkte uventa, å måtta konstatera at Riksrevisjonen har fleire merknader til forvaltninga av staten sine interesser i helseføretaka i 2004.




Særleg gjeld dette utviklinga innan psykisk helsevern. Trass i opptrappingsplanen er talet på døgnplassar til vaksne netto redusert. Aktiviteten har auka for både barn og vaksne ifølgje rapporten, men ventetida har også auka for begge desse gruppene. Det er eigentleg heilt uhøyrt at den polikliniske produksjonen har gått ned for både barn, unge og vaksne.




Ingen av dei undersøkte helseføretaka hadde nådd kravet om å redusera ventetida for bekymringssamtalar for barn og unge til ti dagar. Her snakkar vi om nokre av dei mest sårbare. Dette gjeld enkeltpersonar der det er heilt avgjerande med rask reaksjon og relevant oppfølging.




For tredje år på rad tek Riksrevisjonen opp helseføretaka sine brot på regelverket for offentlege innkjøp. På dette området er det òg slik at det er ulik haldning og ulik tilnærming i dei ulike helseføretaka. Det hender jo at det blir hevda frå tidlegare regjeringsmedlemer av Bondevik II at den raud-grøne regjeringa kom til dekt bord. Dokument nr. 1 viser faktisk at det er – for å bruka eit kvardagsleg uttrykk – noko oppvask å ta tak i.




Så til slutt berre nokre få ord til Riksrevisjonen sine merknader til oppretting av og kontroll med Mattilsynet. Der blir det stilt spørsmål både ved lønnsfastsetjinga for dei 940 medarbeidarane og ved måten ein har gjennomført såkalla store anskaffingar på. Nationen hadde torsdag den 12. januar eit oppslag om Mattilsynet sine rekneskapsbrot i 2004. Då hadde dei fleste i kontrollkomiteen sterke meiningar. Representanten Per-Kristian Foss sa at han rekna med at komiteen særleg ville ta for seg punktet som gjaldt regelverket for offentlege anskaffingar, og han meinte òg at departementet hadde syltynn argumentasjon for kvifor det ikkje var dokumentasjon for lønnsfastsetjinga. Representanten Høybråten sa at han ville krevja at saka blei følgd opp både frå Stortinget og frå Regjeringa si side.




I samband med E. coli-saka er søkjelyset rikeleg sett på opprettinga av Mattilsynet og òg organiseringa. I tillegg har landbruks- og matministeren svart på ei rekkje spørsmål frå komiteen om korleis påpeikingane på dette feltet blir følgde opp, så det må vi føresetja anten er eller vil bli ordna.




Eg deler representanten Brørby si vurdering av at Dokument nr. 1 er eit svært viktig dokument for Stortinget og for Stortinget si oppfølging av Regjeringa. Dette er eit dokument som nok vil få stor merksemd frå kontroll- og konstitusjonskomiteen i tida framover.




 Jeg vil innledningsvis gi uttrykk for at jeg selvfølgelig tar alle Riksrevisjonens merknader meget alvorlig. Jeg vil gå gjennom to av de områdene som er berørt, ikke minst nå sist av representanten Meltveit Kleppa.




Det første jeg vil omtale, er psykiatri. Det er en høyt prioritert oppgave for denne Regjeringa å styrke tilbudet til mennesker med psykiske lidelser. Soria Moria-erklæringa er også tydelig på dette. Det er ingen tvil om at det fortsatt er ganske store utfordringer knyttet til hvordan mennesker med psykiske vansker følges opp i kommunene. Manglende oppfølging i kommunene vil ofte slå ut i akuttinnleggelser og økt press på akuttavdelingene i spesialisthelsetjenesten. Det er derfor vesentlig å kunne dokumentere at de midler Stortinget har bevilget, benyttes til formålet. Det er helt selvsagt.




Sosial- og helsedirektoratet, som har ansvaret for forvaltningen av tilskuddet sammen med fylkesmannsembetene, har nå iverksatt tiltak for å forbedre rutinene for utbetaling av midler til kommunene og dessuten påse at de faktisk følges opp.




Pasienter med psykiske lidelser er en av flere målgrupper for den kommunale helse- og omsorgstjenesten. Det føres ikke egne regnskaper for de ulike målgruppene, og vi ønsker heller ikke en slik særomsorg. Rapporteringene fra kommunene viser likevel at det nå heldigvis går i riktig retning når en tar hensyn til økningen i bevilgningene gjennom opptrappingsplanen. Men vi er ikke i mål. Regjeringa vil følge opp opptrappingsplanen for psykisk helse.




Også i spesialisthelsetjenesten synes aktivitetsøkningen i 2004 å være rimelig godt i samsvar med opptrappingsplanen for psykisk helse. Jeg har imidlertid merket meg at Riksrevisjonen peker på at kostnadsveksten i 2004 var større i somatisk helsevesen enn i psykisk helsevern. I 2005 stilte departementet krav om at ressursveksten innenfor psykiatri skulle være relativt større enn i somatisk helsevesen. Foreløpige rapporter fra 2005 indikerer at de regionale helseforetakene har greid å innfri kravet. Det samme kravet er stilt for 2006.




Jeg har stilt krav til de regionale helseforetakene om å sørge for at akuttjenestene fungerer slik de skal. Jeg har tatt initiativ til å sette ned en arbeidsgruppe som skal vurdere en særskilt ventetidsgaranti for barn og unge med psykiske vansker. Dette arbeidet skal være ferdig i juni.




Så har jeg også lyst til å si noen ord om kritikken som er reist mot de regionale helseforetakene. Riksrevisjonen hadde – som kjent – ved selskapskontrollen for 2004 bemerkninger til en rekke forhold ved de regionale helseforetakene. Jeg vil her kommentere de viktigste.




Jeg er blitt kjent med at departementet høsten 2004 viet stor oppmerksomhet til helseforetakenes etterlevelse av det juridiske rammeverket generelt og regelverket for offentlige anskaffelser spesielt, både i møter og i brev. Siden er dette fulgt opp i eierkrav overfor de regionale helseforetakene, både for 2005 og for 2006. Det er stilt konkrete krav til opplegget for internkontroll i helseforetakene, og det er stilt krav om etablering av intern revisjon som skal basere sine undersøkelser på risiko- og vesentlighetsvurderinger i de regionale helseforetakene og i underliggende helseforetaksgrupper. Jeg forventer at disse tiltakene, som er iverksatt i etterkant av funnene for 2004, vil gi effekt, og at senere kontroll fra Riksrevisjonen vil vise et bedre resultat.




Jeg har også merket meg at Riksrevisjonen har bemerkninger til bierverv blant ansatte i helseforetakene. Jeg mener det er helt grunnleggende at befolkningens tillit til helsepersonell ikke skal svekkes ved at de ansatte har former for biarbeid som gjør at det kan reises tvil om den enkelte ansattes integritet og uavhengighet. De regionale helseforetakene har gjennomgått biervervene til sine ansatte, og har innskrenket mulighetene for bierverv ved inngåelse av nye arbeidskontrakter. I foretaksmøter i januar i år har jeg fulgt opp dette ved å forutsette at de regionale helseforetakene utvikler gjennomgående retningslinjer for ansattes bierverv.




Riksrevisjonen har også pekt på at flere regionale helseforetak hadde finansielle leieavtaler ved utgangen av 2004. Jeg har i foretaksmøtene i år satt krav om at eksisterende leieavtaler av finansiell karakter skal bringes i samsvar med retningslinjene – noe som bør være helt selvsagt – og at avtaler som er overtatt fra fylkeskommunen, skal avsluttes så snart kontraktene åpner for det.




 Det er en viktig og krevende oppgave å sikre at utsatte barn og unge får gode tilbud når de opplever omsorgssvikt. Det er derfor veldig viktig at både det statlige og det kommunale barnevernet settes i stand til å løse oppgavene.




Komiteen har i sin innstilling kritisert Barne- og familiedepartementets styring av Barne-, ungdoms- og familieetaten. Riksrevisjonen kan ikke bekrefte at regnskaper for Bufetat ikke inneholder vesentlige feil eller mangler. Dette vurderer jeg, i likhet med komiteen, som svært alvorlig.




Etter en enstemmig beslutning i Stortinget i februar 2003 ble barnevernet og familievernet overført fra fylkeskommunen til staten den 1. januar 2004. Staten overtok ansvaret for og alle forpliktelsene til denne virksomheten. Alle avtaler som var inngått av fylkeskommunene, ble videreført.




Det ble etter en kort planleggingsprosess opprettet en helt ny organisasjon. Virksomheten i 18 ulike fylkeskommuner skulle integreres i en felles enhet med felles rutiner, systemer og kultur, basert på lov- og regelverk for statlig virksomhet. Disse rutinene og systemene skulle utformes og dokumenteres.




Det har vært en tid- og ressurskrevende prosess å etablere en ny virksomhet som stod overfor store utfordringer. Riksrevisjonen har i sin uttalelse vist en viss forståelse for dette, og jeg ser av innstillingen at også komiteen har merket seg at Bufetat var under etablering i den aktuelle perioden.




Jeg vil understreke at det i etableringsfasen var særlig viktig å sikre den faglige driften, slik at barnevernsbarna og andre brukere fikk gode og nødvendige tilbud. Merknadene fra Riksrevisjonen tilsier ikke at det har blitt gjort faglig gale prioriteringer i etaten. Heller ikke andre har kritisert Bufetat for ikke å ivareta brukerne på en god måte. Slik jeg vurderer situasjonen, har man i en krevende etableringsfase klart å utføre det faglige arbeidet.




Riksrevisjonen har imidlertid avdekket så store feil ved økonomistyring og kontroll at det ikke kan forklares med innkjøringsproblemer. Det er klart at departementets økonomistyring av etaten ikke har vært tilfredsstillende, og jeg er også helt enig med komiteen i at det er nødvendig å sette i verk tiltak for å sikre bedre økonomistyring fra departementets side. Riksrevisjonen påpeker flere klare regelbrudd, og komiteen forutsetter at dette snarest bringes i orden. Jeg vil avslutningsvis si at jeg er enig i kritikken, og kan bekrefte at de konkrete regelbruddene det refereres til, er brakt i orden, og at Regjeringen gjør sitt ytterste for å få kontroll på den situasjonen som etaten er kommet i.




 Jeg vil ikke gå inn i enkeltheter i innstillingen, men komme med noen generelle kommentarer i forlengelsen av debatten så langt.




For det første er jeg enig med så vel komiteens leder som representanten Brørby i betydningen av Dokument nr. 1 som et sentralt dokument for Stortingets kontroll med forvaltningen og oppfølgingen av de bemerkninger som man tidligere har hatt i forhold til økonomistyring og oppfølging av Stortingets budsjettvedtak. I den forbindelse vil jeg påpeke at det er veldig avgjørende at de erklæringer som framsettes fra regjeringshold når det gjelder oppfølgingen av kritikk som er framsatt av Riksrevisjonen og Stortinget, systematisk blir fulgt opp. Jeg tror at departementene som organer bør vurdere om de har de tilstrekkelige ressurser og den nødvendige organisering for å sikre at en slik oppfølging skjer. Departementene er i hovedsak politiske sekretariater og ikke kontroll- og styringsorganer i sin karakter, selv om de har et veldig klart ansvar i så måte. Særlig i forhold til departementer som har store underliggende virksomheter, er det veldig avgjørende for å få til en systematisk oppfølging av denne type kritikk og bemerkninger, til dels av alvorlig karakter, at man organiserer seg slik at en tett og god oppfølging er mulig. I den forbindelse tror jeg at man i større grad i forvaltningen burde bruke controller-funksjoner og internrevisjoner for å gjøre den type oppgaver på vegne av ledelsen.




La meg ellers si at det også er bra at Riksrevisjonen følger sine egne spor og følger opp tidligere saker, slik at Stortinget får anledning til å følge med på hvordan de løfter som gis om oppfølging fra statsråders side, som vi har fått noen klare og tydelige eksempler på her i dag, blir etterlevd i praksis. I den forbindelse må jeg nok si at jeg ble litt overrasket over den smule politiske visitt som representanten Magnhild Meltveit Kleppa hadde til de tidligere regjeringspartiene.




Jeg mener at det er viktig at Stortinget, på tvers av regjeringskonstellasjoner, evner å ta kritikk og følge opp kritikk som det er saklig grunnlag for. I denne innstillingen har Kristelig Folkeparti vært med på kritikk av egen regjering på mange viktige punkter. Det står vi for, og vi mener at det har med tilliten til kontrollfunksjonen og til Riksrevisjonens arbeid å gjøre. Men jeg må nok si at jeg gleder meg til neste rapport fra Riksrevisjonen og til neste behandling av Dokument nr. 1, for jeg skjønner på utsagnet fra representanten Meltveit Kleppa at da vil det ikke være noe mer oppvask igjen, da vil rapporten være ren, fordi vi har fått en ny regjering. Jeg tror jeg ville vært litt forsiktig med å skape den type forventninger.




 Flere har ikke bedt om ordet til sak nr. 1.

(Votering, se side 1832)





                    

 Etter ønske fra kontroll- og konstitusjonskomiteen vil presidenten foreslå at taletiden begrenses til 5 minutter til hvert parti og 5 minutter til medlemmer av Regjeringen.




Videre vil presidenten foreslå at det gis anledning til replikkordskifte på inntil fem replikker etter innlegg fra medlemmer av Regjeringen innenfor den fordelte taletid.




Videre blir det foreslått at de som måtte tegne seg på talerlisten utover den fordelte taletid, får en taletid på inntil 3 minutter.




– Dette anses vedtatt.




 

(leiar i komiteen og ordførar for saka):

 Kvart år får Stortinget tilsendt frå Regjeringa St.meld. nr. 4, som er ei utgreiing om korleis Regjeringa har følgt opp dei oppmodings- og utgreiingsvedtaka som Stortinget har gjort i ein sesjon. St.meld. nr. 4 for 2005-2006 er om slike vedtak som Stortinget gjorde i sesjonen 2004–2005. Talet på slike vedtak har gått noko ned dei to siste sesjonane. Dette er ei utvikling som er i tråd med Stortinget sitt ønske som kom fram under handsaminga av Dokument nr. 14 for 2002-2003, ein rapport til Stortinget frå utvalet som har utgreidd Stortinget sin kontrollfunksjon, det såkalla Frøiland-utvalet. Utvalet gav uttrykk for uro over omfanget av oppmodingsvedtak og peika på fleire uheldige sider ved for utstrekt bruk av Stortinget sitt instruksjonsmynde som verkemiddel.




Komiteen har merka seg at det heller ikkje i siste stortingssesjonen vart fatta noko utgreiingsvedtak. Komiteen er av den meininga at ordninga med ei eiga stortingsmelding om korleis Regjeringa har følgt opp oppmodings- og utgreiingsvedtaka, er ei god ordning. Det som er utfordringa, er at ho blir tydeleg og oversiktleg. Vårt inntrykk er at Regjeringa legg vekt på at Stortinget alltid skal få ei tydeleg og grei tilbakemelding om korleis sakene blir følgde opp. Eg tør likevel hevde at ein ikkje alltid kjenner det slik at tilbakemeldinga er like tydeleg. Komiteen vil derfor gi uttrykk for at det er særs viktig at opplysningar om kva som er skjedd med enkelte vedtak, må kome fram i meldinga, og at det ikkje må bli slik at ein må leite i andre dokument for å få alle relevante opplysningar, slik det har vore naudsynt å gjere når det gjeld enkelte av vedtaka som vart gjorde i sesjonen 2004–2005.




Komiteen er godt nøgd med at tilbakemeldinga på oppmodingsvedtak som blir handsama i budsjettproposisjonen, er samla under eitt og utkvittert i dei fleste fagproposisjonane. Ikkje alle departementa følgjer dette, og komiteen vil be om at det blir ein regel for alle departementa for ettertida.




Komiteen seier seg òg nøgd med den oppfølginga som Regjeringa har gjort i dei sakene der ein ikkje har kome heilt i mål, som har teke litt lengre tid enn først føresett, og som ein har sagt at ein vil kome attende til. Det er kanskje ikkje naudsynt, men ein god ting kan ikkje seiast for ofte – eg vil sitere kva komiteen sa i Innst. S. nr. 142 for 2003–2004:







«Respekt for Stortingets vedtak er en nødvendig forutsetning for vårt demokratiske systems legitimitet. Dersom vedtak av en eller annen grunn ikke lar seg realisere, skal Regjeringen uten ugrunnet opphold komme tilbake til Stortinget.»




Den siste meldinga er eit døme på at Stortinget relativt lenge etter at vedtak er gjorde, og først gjennom denne meldinga, blir gjort merksam på at vedtak ikkje er gjennomførte. Det synest ikkje komiteen er godt nok, og vi føreset at ein for ettertida kjem tilbake til Stortinget mykje raskare enn det som har vore tilfellet så langt, når ein ser at vedtak ikkje kan gjennomførast.




Innstillinga og merknadene er nesten samrøystes, med nokre få unntak. For Framstegspartiets del vil eg peike på at vi ikkje er heilt nøgde med oppfølginga av eitt vedtak innan helse og omsorg, fire innan justis og eitt innan kvart av områda kommunal, landbruk og utdaning.




Det er ofte nyansar, og det er vanskeleg å seie korleis ein skal handsame ei melding frå ei regjering som er gått av, og gripe fatt i enkeltsaker, så eg vil ikkje gå så mykje inn på det. Eg berre undrast litt over at det er ein del oppmodingsvedtak som ikkje heilt, men delvis er oppfylte, og vil stille spørsmålet: Kven er det som då har eit problem? Er det Stortinget, eller er det Regjeringa? Formelt, er det kanskje freistande å seie, er det Regjeringa sitt problem, men reelt, er eg nok redd for, er det Stortinget som kanskje har eit problem. Gjennom ikkje å gjennomføre vedtak som blir gjorde i Stortinget, vil ein kanskje svekkje tilliten til Stortinget og få det til å framstå som ei resolusjonskvern. Er vi tente med det i ettertid?




Eg vil til slutt berre seie at komiteens merknader stort sett er samrøystes, og eg tilrår Stortinget å gjere vedtak i samråd med komiteens innstilling.




 Kristelig Folkeparti vil vise til at antallet anmodningsvedtak har gått noe ned de to siste sesjonene. Det er i tråd med Stortingets ønske som bl.a. kom til uttrykk i forbindelse med behandlingen av Dokument nr. 14 for 2002-2003 – Frøiland-utvalgets innstilling.




Tross nedgangen var antallet anmodningsvedtak fortsatt høyt i stortingssesjonen 2004–2005. Det er flere uheldige sider ved en overdreven bruk av retten til å instruere. Det kan føre til uklare ansvarsforhold mellom storting og regjering, og det kan gjøre Stortingets mulighet til å kontrollere og ansvarliggjøre den enkelte statsråd mindre.




Om Stortinget begrenset muligheten til instruks til særlig viktige saker, ville det også kunne bidra til at slike vedtak ble oppfattet mer tungtveiende og betydningsfulle. Derfor vil Kristelig Folkeparti fortsatt understreke at framtidige storting, også dette, bør være tilbakeholdne med å fremme for mange forslag til anmodningsvedtak.




Når det er sagt, er det en kjensgjerning at i den aktuelle parlamentariske situasjon, hvor regjeringspartiene også utgjør flertallet i Stortinget, vil tallet på anmodningsvedtak med all sannsynlighet reduseres ytterligere. Antallet anmodningsvedtak det første halve året i denne perioden bekrefter også en slik prognose. I et demokratiperspektiv er det mulig at pendelen kan komme til å svinge for langt den andre veien. Selv om Regjeringen har flertall i Stortinget, gjør den klokt i å huske på at opposisjonen representerer en stor del av det norske folk – i antall stemmer faktisk et flertall ved siste valg. Opposisjonens begrensede mulighet til innflytelse gjennom anmodningsvedtak og andre former for instruksjon av Regjeringen kan til en viss grad oppveies dersom Regjeringen tar opposisjonen med på råd, lytter til gode innspill og søker brede løsninger i Stortinget der det ligger til rette for det. Statsministeren sa også i forbindelse med tiltredelsen at det ville være Regjeringens intensjon. Min vurdering er at det nok med en viss rett kan hevdes at det stort sett har blitt med de gode intensjoner – med ett viktig unntak, som jeg har gitt Regjeringen honnør for tidligere: den tverrpolitiske dugnaden for å bedre kvaliteten i omsorgstjenestene, som det nå legges opp til etter det initiativ som Kristelig Folkeparti tok i januar. Det er et godt eksempel på hvordan samspillet mellom opposisjonen på Stortinget og Regjeringen kan fungere til beste for folk i saker hvor det er viktig å vite hva som er politikken over lengre tid enn en enkelt stortingsperiode.




Uansett vil jeg ut fra egen erfaring anta at tendensen til færre anmodningsvedtak er en utvikling som både politikerne i departementene og embetsverket vil hilse velkommen. En regjering vil jo gjerne bruke tid og krefter på å fremme egne saker for Stortinget. Det regner jeg med også gjelder dagens regjering, selv om iveren etter å fremme egne saker så langt ikke har framstått som veldig påtrengende. Men det kan jo endre seg.




Når Stortinget som landets øverste organ har fattet et vedtak, plikter Regjeringen å gjennomføre det. Det følger av vårt demokratiske system. Dersom et vedtak av en eller annen grunn ikke lar seg gjennomføre, er det Regjeringens plikt raskt å komme tilbake til Stortinget med saken. Noen ganger kan det fra Stortingets side oppleves som at det tar lang tid før et vedtak implementeres. Jeg skal nok innrømme at jeg selv under tiden som medlem i regjeringen ofte ønsket at saksbehandlingen skulle gå fortere. Men det at implementeringen av et vedtak tar tid, kan ikke uten videre tolkes som at Regjeringen forsøker å trenere eller forsinke saken. Regjeringen skal gjennomføre et stortingsvedtak, men Regjeringen har også en plikt til å vurdere hvordan et vedtak best kan gjennomføres – dersom Stortinget ikke har gitt presise anvisninger på hvordan. Regjeringen har også en plikt til å redegjøre for de økonomiske og administrative konsekvenser. Ved stortingsvedtak som krever lovendringer, kreves det for eksempel alminnelig høring, og Regjeringen må sørge for at saken er tilstrekkelig opplyst. Ved forskrifter stiller også forvaltningsloven egne krav til saksforberedelse. Gjennomføringen vil altså noen ganger ta tid, og det kan ikke automatisk tolkes som obstruksjon.




En tydelig kommunikasjon mellom storting og regjering er viktig i den demokratiske prosessen. Særlig to grep har de siste årene vært nyttige for å bedre kommunikasjonen fra regjering til storting når det gjelder oppfølgingen av anmodningsvedtak. For det første har ordningen med en egen stortingsmelding vist seg å være hensiktsmessig. Fortsatt er det rom for forbedringer. Det skal f.eks. ikke være nødvendig å lete i andre dokumenter for å finne ut hvordan et vedtak er fulgt opp. For det andre har Regjeringen ført en linje der de fleste departement har samlet de anmodningsvedtakene som behandles, på ett bestemt sted i budsjettproposisjonene. Det bør alle departementer følge opp. På den måten utkvitteres de særskilt i fagproposisjonene. Det utgjør en klar forbedring, og fra Kristelig Folkepartis side vil vi oppfordre til at denne linjen følges opp i det videre arbeid av samtlige departementer.




 La meg også begynne med å si at det å passe på at Stortingets vedtak følges opp og iverksettes, er en sentral del av Stortingets kontroll med regjering og forvaltning. Folk må kunne stole på at det som vedtas i Stortinget, settes ut i livet. Det er egentlig en bærebjelke i det parlamentariske system.




Gjennom de siste 20 årene har vi sett en ganske sterk økning i antall anmodningsvedtak. I 1980-årene lå det på maksimalt fire i året, mens det de siste årene fram til i dag har vært fremmet godt over både 100 og faktisk 200 slike vedtak pr. år.




Perioden med mindretallsregjeringer har altså satt en ganske kraftig fart i produksjonen av anmodningsvedtak. Når vi nå er tilbake til en situasjon med en flertallsregjering, er det grunn til å tro at neste års St.meld. nr. 4 blir av den syltynne sorten. Det vil være en utvikling som jeg synes er positiv, og jeg skal komme tilbake til det senere i innlegget.




Det store antallet anmodningsvedtak er hovedgrunnen til at det fra og med stortingssesjonen 1999–2000 har vært utarbeidet egne meldinger om hvorledes de aktuelle vedtakene er eller vil bli fulgt opp. Det har vist seg som en god og oversiktlig ordning. Kontrollarbeidet skal ikke og bør ikke være et uoversiktlig etterforskningsarbeid.




Komiteens arbeid med anmodningsvedtakene har skjedd i et nært samspill med fagkomiteene ved at de er bedt om å kommentere Regjeringens oppfølging på sine felt.




Ordningen med en egen melding om oppfølgingen har gitt Stortinget et viktig virkemiddel for å kunne følge resultatene av de enkelte vedtak, samtidig som Regjeringen og departementene er bevisstgjort sitt ansvar for oppfølgingen.




Årets utgave av St.meld. nr. 4 viser at Regjeringens oppfølging og formen på tilbakemeldingene er blitt klart bedre. For eksempel har de fleste departement nå innført egne kapitler i budsjettdokumentene, hvor det redegjøres for hvorledes anmodningsvedtak er fulgt opp. Det gir god oversikt og letter kontrollarbeidet – også for dem utenfor dette huset som vil følge med i skjebnen til denne type vedtak.




Men, som komiteen viser til, det mangler fortsatt noe. Jeg vil, i likhet med saksordfører, peke på tilbakemeldingene til Stortinget når det gjelder vedtak Regjeringen ikke har til hensikt å gjennomføre. De kommer ofte tilfeldig og ofte på et svært sent tidspunkt. Derfor er det en enstemmig komite som understreker Regjeringens plikt til å informere Stortinget uten ugrunnet opphold i slike tilfeller, og det forutsettes at dette følges opp. Likeledes syndes det fortsatt i mange tilfeller når Stortinget i sine anmodningsvedtak ber om en egen sak. Ikke sjelden resulterer dette i noen korte kommentarer i en budsjettproposisjon eller lignende. Respekten for Stortingets vedtak burde tilsi at Regjeringen i slike saker kontakter Stortinget før denne formen velges.




Komiteen har stilt spørsmål ved oppfølgingen av 18 anmodningsvedtak under behandlingen av St.meld. nr. 4 for 2005–2006. Disse fordeler seg på mange områder – og med Justisdepartementet på topp, med syv merknader. Jeg finner ikke grunn til å gå inn på de enkelte vedtak, men vil understreke viktigheten av at Regjeringen viderefører arbeidet med å utarbeide gode tilbakemeldingsrutiner.




Gjennom behandlingen av utredningen om Stortingets kontrollarbeid ble det, som andre har nevnt, advart mot den utviklingen man så, med en stadig mer omfattende bruk av anmodningsvedtak. Årsaken til advarselen var at slike vedtak til dels har vært detaljerte, ikke alltid like klare og av og til trukket ut av sin naturlige sammenheng. Stortinget er velegnet til mye, men i forhold til det utredningsarbeid som kan være nyttig – for å si det forsiktig – før vedtak fattes, er ikke dette hus alltid det best egnede sted for å gjennomføre det. Slike vedtak kan også bidra til å tukle til ansvarsforholdet mellom storting og regjering, og dermed begrense Stortingets mulighet til senere å kontrollere og ansvarliggjøre regjering og statsråder.




Det er selvsagt et paradoks at Stortinget selv finner å måtte advare mot en utvikling som Stortinget selv er opphav til, og bare selv kan gjøre noe med, men det er vel en bekreftelse på at også her i huset hender det at naturen går ut over opptuktelsen.




Det kan også synes som et paradoks at det de siste årene ikke er truffet et eneste utredningsvedtak, slik også saksordføreren pekte på. Det er et virkemiddel som er bedre innenfor både konstitusjonell arbeidsdeling og forsvarlig saksbehandling, for på den måten får man klarlagt konsekvensene før man binder seg til detaljerte løsninger.




Gunn Olsen hadde her overtatt presidentplassen.




 Innstillingen fra kontroll- og konstitusjonskomiteen bekrefter at det var god grunn til å uttrykke den uro som Frøiland-utvalget i sin tid uttrykte for utviklingen av kommunikasjonen mellom storting og regjering i tilknytning til anmodningsvedtak. Grunnen til det er jo at Stortingets kontrollfunksjon kompliseres – i noen tilfeller kompliseres den ganske kraftig – når Stortinget ikke møter Regjeringen i døren, men møter seg selv i døren og eventuelt må trekke den konklusjon at et vedtak som fikk flertall i denne salen, egentlig var ubegrunnet, eller dårlig begrunnet.




Grunnprinsippet i norsk konstitusjon, som i de fleste andre lands konstitusjoner, er at ansvarsforholdet mellom den lovgivende og bevilgende statsmakt og den utøvende statsmakt skal være så klart definert som mulig. I det øyeblikk Stortinget faller for fristelsen til å instruere Regjeringen, mer eller mindre klart, i enkeltsaker, forstyrres dette rollespillet ganske kraftig.




I forrige stortingsperiode hadde vi et tilfelle der Stortinget i teorien kunne ha skapt et flertall bak et vedtak som ville ha instruert Regjeringen til å utføre noe som i ettertid ville ha medført at Stortinget kunne ha gjort riksrettsansvar gjeldende overfor Regjeringen. Og da må man jo spørre: Hvem er det som i så tilfelle egentlig sitter med ansvaret? Er det det stortingsflertallet som har instruert Regjeringen, eller er det Regjeringen som eventuelt motvillig utfører det et stortingsflertall har pålagt den? Egentlig forutsetter vår konstitusjon at maktutøvelsen i forholdet mellom storting og regjering skal foregå på den måten at hvis Regjeringen absolutt ikke kan ta ansvaret for å utføre noe som Stortinget er i ferd med å vedta, bør Regjeringen stille kabinettsspørsmål på det. Da får man avklart hva Stortinget virkelig mener – og mener tilstrekkelig kraftig. Jeg vil mene at det er ønskelig for hele vårt parlamentariske system at man vender tilbake igjen – hadde jeg nær sagt – til de prinsipielle spilleregler.




Jeg skal ikke gå inn på enkeltsaker i den innstillingen som foreligger. Men det viser seg at det i etterkant kan være vanskelig for Stortinget å bli enig om tolkningen av Stortinget selv, altså hvilken bestilling man egentlig har lagt inn. Derfor er det også i ettertid uenighet her i salen om hvorvidt Regjeringen har oppfylt sin plikt, eller ikke har oppfylt sin plikt. Dette er en lite tjenlig form for kommunikasjon. Men grunnen til at det har fortsatt på denne måten, er vel at det ikke uten videre er klart hvorvidt initiativet til å forandre denne måten å kommunisere på mellom storting og regjering, bør komme fra Regjeringens side eller fra Stortingets side.




Det er mulig at representanten Hansen har rett i at med en flertallsregjering vil man naturlig oppleve at bruken av anmodningsvedtak mer eller mindre vil falle bort av seg selv. Det gjenstår å se i løpet av den perioden vi er inne i. Men jeg tror i hvert fall at det er grunn for Stortinget til å gå inn i en viss selvkritikk og en viss selvprøvelse når det gjelder hvorvidt det er hensiktsmessig å gjøre det på denne måten. I de tilfellene der det er et reelt flertall i Stortinget som er av en helt annen oppfatning enn det Regjeringen er når det gjelder et sakskompleks, bør det komme til uttrykk i en åpen og reell maktkamp, istedenfor at man tildekker det gjennom mer eller mindre diffuse bestillinger, som man deretter får mer eller mindre diffuse svar på i etterkant.




 Flere har ikke bedt om ordet til sak nr. 2.




(Votering, se side 1833)





                    

 Ingen har bedt om ordet.

(Votering, se side 1833)





                    

 Under debatten er det satt fram to forslag. Det er










forslag nr. 1, fra Gjermund Hagesæter på vegne av Fremskrittspartiet







forslag nr. 2, fra Lars Sponheim på vegne av Høyre og Venstre




Forslag et fra Fremskrittspartiet lyder:







«Stortinget ber Regjeringen foreta nødvendige endringer slik at den norske taxfree-kvoten bl.a. blir fastsatt til følgende:




1 liter brennevin eller 2 liter mellomklasseprodukter, 2 liter vin og ubegrenset med øl og snus forutsatt at beløpsgrensen ikke blir overskredet.




Endringen blir gjort gjeldende snarest og senest 1. mai 2006.




Øvrige kvotestørrelser holdes foreløpig uendret.»




Det vil bli votert alternativt mellom dette forslaget og innstillingen fra komiteen.

Komiteen hadde innstilt:


Dokument nr. 8:14 (2005-2006) – forslag fra stortingsrepresentantene Ulf Leirstein og Gjermund Hagesæter om heving av innførselskvotene for alkohol og tobakk m.m. – bifalles ikke.

Votering:

Ved alternativ votering mellom komiteens innnstilling og forslaget fra Fremskrittspartiet ble innstillingen bifalt med 82 mot 23 stemmer.

(Voteringsutskrift kl. 14.29.11)




 Det voteres så over forslag nr. 2, fra Høyre og Venstre. Forslaget lyder:







«Stortinget ber Regjeringen foreta nødvendige endringer slik at den norske tollfrie innførselskvoten for alkohol får en større fleksibilitet innenfor dagens samlede totalmengde volumprosent alkohol.»




Fremskrittspartiet har varslet at de støtter forslaget subsidiært.

Votering:

Forslaget fra Høyre og Venstre ble med 61 mot 44 stemmer ikke bifalt.

(Voteringsutskrift kl. 14.29.38)




Votering i sak nr. 5




 Under debatten er det satt fram to forslag. Det er










forslag nr. 1, fra Gjermund Hagesæter på vegne av Fremskrittspartiet, Høyre og Venstre







forslag nr. 2, fra Hans Olav Syversen på vegne av Kristelig Folkeparti




Forslaget fra Fremskrittspartiet, Høyre og Venstre lyder:







«Stortinget ber Regjeringen instruere ligningskontorene om å legge til grunn for klager på ligningstakster for annen fast eiendom, den samme behandling som nå gjelder for boliger og fritidsboliger, nemlig at ligningstakst ikke kan overstige 30 pst. av eiendommens tekniske verdi eller observerbar markedsverdi.»




Det vil bli votert alternativt mellom dette forslaget og innstillingen fra komiteen.

Komiteen hadde innstilt:


Dokument nr. 8:19 (2005-2006) – forslag fra stortingsrepresentantene Svein Flåtten, Jan Tore Sanner, Peter Skovholt Gitmark og Gunnar Gundersen om at det ved klager på ligningstakster for annen fast eiendom, legges til grunn den samme behandling som nå gjelder for boliger og fritidsboliger – vedlegges protokollen.

Votering:

Ved alternativ votering mellom komiteens innstilling og forslaget fra Fremskrittspartiet, Høyre og Venstre ble innstillingen bifalt med 61 mot 43 stemmer.

(Voteringsutskrift kl. 14.30.47)




 Det blir så votert over forslag nr. 2, fra Kristelig Folkeparti. Forslaget lyder:







«Stortinget ber Regjeringen instruere ligningskontorene om å legge til grunn for klager på ligningstakster på annen fast eiendom innen jordbruk og skogbruk, den samme behandling som nå gjelder for boliger og fritidsboliger, nemlig at ligningstakst ikke kan overstige 30 pst. av eiendommens tekniske verdi eller observerbar markedsverdi.»




Fremskrittspartiet, Høyre og Venstre har varslet at de nå vil støtte forslaget subsidiært.

Voteringstavlene viste at det var avgitt 54 stemmer for og 53 stemmer mot forslaget fra Kristelig Folkeparti.

(Voteringsutskrift kl. 14.31.11)




 

(fra salen): 

President!




Eg vil anta at det vil vere formålstenleg at vi prøver ein gong til med votering. Det er noko som har skjedd her …




 Representanten kan ha rett i det. Er Stortinget enig i at vi skal stemme en gang til?

Votering:

Forslaget fra Kristelig Folkeparti ble med 55 mot 51 stemmer ikke bifalt.

(Voteringsutskrift kl. 14.32.02)




 Det er tydelig at det hadde noe for seg å stemme om igjen.




Votering i sak nr. 6

Komiteen hadde innstilt:


St.meld. nr. 6 (2005-2006) – om gjennomføring av råfiskloven og fiskeeksportloven i 2003 og 2004 – vert å leggje ved protokollen.

Votering:

Innstillingen fra komiteen ble enstemmig vedtatt.




 I sak nr. 7 foreligger det ikke noe voteringstema.





                
                
                

Voteringen i en sak finnes i slutten av referatet for hver enkelt sak.


            


            

 Det foreligger ikke
noe referat.

Dermed er dagens kart ferdigbehandlet.








                    
                    
                    

