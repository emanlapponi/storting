 Representanten Bård Vegar Solhjell har tatt opp de forslagene han refererte.


 Som representanten Ellingsen var inne på i sitt innlegg, var det faktisk representanten Ellingsen som gjorde meg oppmerksom på denne problemstillingen i forrige stortingsperiode. Da hadde jeg riktignok en helt annen hatt på.


Det er ingen tvil om at det lenge har vært behov for å ha en lovregulering av Infoflyt-registeret og bruken av det. Det er viktig å ha den hjemmelen på plass. Det har vært en grundig prosess i forkant, og jeg er veldig glad for at det er en enstemmig komité som står bak innstillingen på det punktet, selv om jeg nå hører at SV har noen innvendinger som fører til at de stemmer imot. I det perspektivet er det også viktig å ha med seg at det i hjemmelsgrunnlaget også legges opp til at det skal forskriftsfestes eventuelle ytterligere begrensninger og rammer for det som ligger i proposisjonen.


Når det gjelder Ellingsens spørsmål om en tidligere statsråds – hvis ikke jeg oppfattet spørsmålet feil – kontakt med en innsatt kan registreres og brukes i dette registeret, er svaret på det at tidligere statsråder i Norge blir behandlet på lik linje med alle andre mennesker, heldigvis. Hvis hensikten med kontakten er å begå alvorlig kriminalitet, vil vedkommende naturligvis også bli innført i dette registeret. Men det er ganske strenge grenser for hva som skal til for at en skal bli registrert i registeret, og det fremkommer også i proposisjonen en del overordnede vurderinger rundt det. Det er ikke sånn at det bare handler om kriminalitet, men det handler om alvorlig kriminalitet – jeg tror vi i proposisjonen også bruker begrepet «særlig alvorlig kriminalitet».


 Flere har ikke bedt om ordet til sak nr. 2.






                    

 Under debatten har Bård Vegar Solhjell satt frem i alt to forslag på vegne av Sosialistisk Venstreparti. Disse forslagene er gjort tilgjengelig for representantene.


Det voteres først over forslag nr. 1.


Forslaget lyder:


«Stortinget ber regjeringen komme tilbake til Stortinget med et nytt forslag til regulering av kriminalomsorgens behandling av personopplysninger i Infoflyt-systemet, der:


 – begrepet «alvorlig kriminalitet» er tydelig presisert,


 – med tydelig krav til verifisering av opplysninger før de registreres,


 – der endringer i kriminalomsorgens oppgaver er grundigere behandlet.»


Venstre har varslet at de støtter forslaget.


Votering:

Forslaget fra Sosialistisk Venstreparti ble med 90 mot 9 stemmer ikke bifalt.

(Voteringsutskrift kl. 14.03.15)

 Det voteres over forslag nr. 2, fra Sosialistisk Venstreparti.


Forslaget lyder:


«Stortinget ber regjeringen gjennomføre en evaluering av det nye regelverket i løpet av perioden, for å vurdere konsekvensene av lovendringene med tanke på kriminalomsorgens rolle og innsattes rettssikkerhet.»


Presidenten gjør oppmerksom på at forslagsstilleren har foretatt en rettelse i dette forslaget. Ordet «perioden» skal utgå og erstattes av «tre år».


Arbeiderpartiet, Senterpartiet og Venstre har varslet at de vil støtte forslaget.


Votering:

Forslaget fra Sosialistisk Venstreparti ble med 51 mot 47 stemmer ikke bifalt.

(Voteringsutskrift kl. 14.03.39)

Komiteen hadde innstilt til Stortinget å gjøre slikt vedtak til


lov 


om endringer i straffegjennomføringsloven mv. (Infoflyt-systemet mv.)


I


I lov 18. mai 2001 nr. 21 om gjennomføring av straff mv. gjøres følgende endringer:


Kapittel 1 A overskriften skal lyde:


Kapittel 1 

A.

 Behandling av personopplysninger i kriminalomsorgen


Nytt kapittel 1 B skal lyde:


Kapittel 1 B. Særlig om behandling av personopplysninger i Infoflyt-systemet

§ 4f. 

Formålet med behandlingen av personopplysninger i Infoflyt-systemet

Kriminalomsorgen kan behandle personopplysninger om domfelte og innsatte i Infoflyt-systemet dersom det er nødvendig for å


a) forebygge og forhindre rømning når det foreligger rømningsfare


b) forebygge og forhindre anslag utenfra for å bistå til rømning


c) forebygge og forhindre gisseltaking


d) forebygge, forhindre og bekjempe organisert kriminalitet, terror, voldelig ekstremisme eller annen alvorlig kriminalitet under gjennomføringen av varetekt, straff og andre strafferettslige reaksjoner eller


e) ivareta sikkerheten til innsatte eller domfelte eller andre personer med spesielt beskyttelsesbehov.


I vurderingen av om det er nødvendig å behandle personopplysninger i Infoflyt-systemet, skal kriminalomsorgen særlig legge vekt på det straffbare forholdets art og hvor alvorlig det er, straffens lengde, strafferettslig historikk, adferd under tidligere straffegjennomføring, andre straffbare forhold som er under etterforskning eller domstolsbehandling, tilknytning til kriminelle nettverk, samarbeidspartneres kjennskap til den innsatte eller domfelte og andre forhold som gir grunn til å anta at vedkommende vil begå eller medvirke til handlinger som nevnt i første ledd bokstav a til d.


Er den innsatte eller domfelte registrert i Infoflyt-systemet, kan kriminalomsorgen behandle personopplysninger om vedkommendes besøkende, telefon- eller brevkontakter, familiemedlemmer, venner, bekjente og andre som har eller søker kontakt med den innsatte eller domfelte eller som den innsatte eller domfelte søker kontakt med, når kontakten antas opprettet eller ønskes opprettet for å begå eller medvirke til handlinger som nevnt i første ledd bokstav a til d.


Kriminalomsorgen kan også behandle personopplysninger om andre personer, dersom det er nødvendig for å ivareta sikkerheten til personene selv eller til innsatte eller domfelte i tilfeller hvor det foreligger spesielt beskyttelsesbehov etter første ledd bokstav e.


§ 4g. 

Kriminalomsorgens informasjonsplikt 

Den behandlingsansvarlige i kriminalomsorgen skal informere den registrerte om at det behandles personopplysninger om vedkommende i Infoflyt-systemet og at opplysningene kan utleveres til poli-tiet og påtalemyndigheten etter § 4i.


Den behandlingsansvarlige kan unnlate å informere den registrerte dersom


a) det er nødvendig for å ivareta formålene i § 4f første ledd bokstav a til e


b) det er nødvendig av hensyn til nasjonal eller offentlig sikkerhet


c) opplysningene er mottatt fra Politiets sikkerhetstjeneste


eller


d) den registrerte ikke er innsatt eller domfelt, og det ikke opprettes en egen sak på vedkommende i Infoflyt-systemet.


§ 4h. 

Den registrertes rett til innsyn

Den registrerte som ber om det, skal gis innsyn i de opplysningene som er registrert om vedkommende i Infoflyt-systemet og de opplysningene som er utlevert til politiet og påtalemyndigheten.


Innsynet kan nektes helt eller delvis dersom


a) det er nødvendig for å ivareta formålene i § 4f første ledd bokstav a til e


b) det er nødvendig av hensyn til nasjonal eller offentlig sikkerhet


eller


c) opplysningene er mottatt fra Politiets sikkerhetstjeneste.


Dersom begjæringen om innsyn ikke tas til følge og det er grunnlag for kriminalomsorgen å unnlate å informere den registrerte etter § 4g annet ledd, skal det gis et svar som ikke tilkjennegir at det foreligger en registrering i Infoflyt-systemet.


§ 4i. 

Utlevering av personopplysninger til politiet og påtalemyndigheten

Er det nødvendig for å ivareta formålene i § 4f første ledd bokstavene a til e eller for at politiet skal kunne foreta en risikovurdering i tilknytning til den registrerte innsatte eller domfelte, kan kriminalomsorgen uten hinder av taushetsplikt utlevere opplysninger til politiet og påtalemyndigheten.


§ 4j. 

Datatilsynets kontroll og virkemidler

Datatilsynet skal etter begjæring fra den regi-strerte eller den som antar å være registrert, kontrollere at opplysningene om vedkommende er behandlet i samsvar med loven og at reglene om informasjonsplikt og innsyn er fulgt. Dette gjelder ikke opplysninger som kriminalomsorgen har mottatt fra Politiets sikkerhetstjeneste.


Har kriminalomsorgen eller politiet besluttet unntak fra informasjonsplikten etter § 4 g annet ledd eller politiregisterloven § 48, skal ikke svaret tilkjennegi at det foreligger en registrering i Infoflyt-systemet.


Datatilsynet kan ikke gi pålegg om innsyn i opplysninger som kriminalomsorgen eller politiet har unntatt fra innsynsretten etter § 4h annet ledd eller politiregisterloven § 49 fjerde ledd.


§ 4k. 

Forskrifter

Kongen kan gi forskrifter om


a) behandlingsansvar


b) type opplysninger som kan behandles


c) opplysningskvalitet


d) tilgang


e) samarbeid med politiet


f) framgangsmåte ved opprettelse og avslutning av sak


g) informasjonsplikt


h) innsyn


i) retting, sperring og sletting


j) handleplikt ved feil eller mangler


k) oppbevaring og bruk av sperret informasjon


l) utlevering av informasjon til politiet


m) saksbehandlingsregler


n) klage og klagefrist


o) tilsyn og


p) informasjonssikkerhet og internkontroll.


II


I lov 24. mai 2013 nr. 19 om endringer i straffeprosessloven mv. (elektronisk kontroll som varetektsurrogat mv.) oppheves del I.


III


Loven trer i kraft straks.


 Det voteres over komiteens innstilling til II.


Arbeiderpartiet, Senterpartiet og Sosialistisk Venstreparti har varslet at de ønsker å stemme imot.


Votering:

Komiteens innstilling til II ble bifalt med 57 mot 42 stemmer.

(Voteringsutskrift kl. 14.04.09)

 Det voteres over komiteens innstilling til I og III.


Sosialistisk Venstreparti har varslet at de ønsker å stemme imot.


Votering:

Komiteens innstilling til I og III ble bifalt med 93 mot 4 stemmer.

(Voteringsutskrift kl. 14.04.38)

 Det voteres over lovens overskrift og loven i sin helhet.


Presidenten antar at Sosialistisk Venstreparti ønsker å stemme imot.


Votering:

Lovens overskrift og loven i sin helhet ble bifalt med 90 mot 4 stemmer.

(Voteringsutskrift kl. 14.05.06)

 Lovvedtaket vil bli ført opp til andre gangs behandling i et senere møte i Stortinget.



                    
                    

