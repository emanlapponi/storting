 Representanten Geir-Ketil Hansen har nå tatt sete. 

Representanten Vera Lysklætt, som har vært permittert, har igjen tatt sete. 

Den tidligere fritatte vararepresentant for Sør-Trøndelag fylke, Linda C. Hofstad
               Helleland, har tatt sete. 

Fra Senterpartiets stortingsgruppe foreligger søknad om sykepermisjon for
               representanten Åslaug Haga fra og med 23. mars og inntil videre. 

Etter forslag fra presidenten ble enstemmig besluttet: 

Søknaden behandles straks og innvilges. 

Vararepresentanten, Kari Mette Prestrud, innkalles
                     for å møte i permisjonstiden. 

 Kari Mette Prestrud er til stede og vil ta sete. 

Valg av settepresidenter

  Presidenten vil foreslå at det velges tre settepresidenter for Stortingets møter i
               dag og for resten av inneværende uke – og anser det som vedtatt. 

Presidenten vil foreslå Kenneth Svendsen, Hans Frode Kielland Asmyhr og Solveig
               Horne. – Andre forslag foreligger ikke, og Kenneth Svendsen, Hans Frode Kielland
               Asmyhr og Solveig Horne anses enstemmig valgt som settepresidenter for denne ukes
               møter i Stortinget. 

Utenriksminister Jonas Gahr Støre overbrakte 4 kgl.
               proposisjoner (se under Referat). 

 Representanten Elisabeth Aspaker vil fremsette et representantforslag. 

 På vegne av stortingsrepresentantene Linda C. Hofstad Helleland, Jan Tore Sanner,
               Olemic Thommessen, Gunnar Gundersen, Ivar Kristiansen og meg selv har jeg den glede å
               legge fram forslag om tilpasninger i lov om motorferdsel i utmark som bidrar til å
               styrke det lokale selvstyret. 

 Forslaget vil bli behandlet på reglementsmessig måte. 

Sakene på dagens kart (nr. 64) 

Man fortsatte behandlingen av 





                    
                    
                    

 Etter ønske fra næringskomiteen vil presidenten foreslå at taletiden blir
                  begrenset til 5 minutter til hver gruppe og 5 minutter til statsråden. 

Videre vil presidenten foreslå at det blir gitt anledning til tre replikker med
                  svar etter innlegg fra medlemmer av Regjeringen innenfor den fordelte taletid. 

Videre blir det foreslått at de som måtte tegne seg på talerlisten utover den
                  fordelte taletid, får en taletid på inntil 3 minutter. 

– Det anses vedtatt. 

 (ordfører for saken): Representantforslaget vi nå skal behandle, tar opp viktige
                  spørsmål rundt rammevilkårene for norske bedrifter, og kanskje spesielt for små og
                  mellomstore bedrifter. 

Konkurransevilkårene for norske bedrifter er sammensatt av mange komponenter og er
                  i mange tilfeller påvirket av internasjonale faktorer, som Stortinget i mindre
                  grad kan gjøre noe med. Det er derfor viktig at Stortinget gjør en god jobb
                  nasjonalt for å tilrettelegge for et konkurransedyktig næringsliv. Av de tingene
                  vi enkelt kan forbedre, er de administrative byrdene som selskapene må forholde
                  seg til. 

Norsk næringsliv hadde i 2006 57 milliarder kr i administrative kostnader knyttet
                  til etterlevelse av informasjonskrav i offentlig regelverk. Det er en betydelig
                  utgift, som på ingen måte er med på å øke produktiviteten eller lønnsomheten i den
                  enkelte bedrift. Mange land har anerkjent denne utfordringen for næringslivet sitt
                  og har satt konkrete mål for å redusere skjemaveldet. Samtidig har de satt strenge
                  krav for å innføre nye rapporteringskrav, for ikke å svekke konkurranseevnen. 

Regjeringen la i august 2008 frem sitt svar når det gjaldt en norsk løsning for å
                  redusere skjemaveldet, nemlig handlingsplanen «Tid for nyskaping og produksjon».
                  Denne inneholdt en rekke tiltak, men ingen konkrete mål for hvilken
                  kostnadsreduksjon man ønsket å oppnå. Regjeringen valgte heller ikke å forankre
                  sitt arbeid på dette området i Stortinget, noe som forslagsstillerne etterlyser. 

I tillegg viser forslagsstillerne til en rekke tiltak som kan gjennomføres for å
                  redusere den administrative byrden for næringslivet. Regjeringspartiene er enige
                  om at det er viktig med gjentatte debatter om dette temaet, og ønsker derfor
                  forslaget velkommen. Allikevel forholder de seg til Regjeringens handlingsplan,
                  som de mener sørger for det nødvendige forenklingsarbeidet. Jeg regner med at de
                  enkelte partier redegjør nærmere for sitt syn under sine egne innlegg. 

Fremskrittspartiet støtter forslagsstillernes bekymring over Regjeringens
                  sendrektighet på dette området. Vi har i inneværende regjeringsperiode fremmet en
                  rekke forslag om å forenkle hverdagen for norsk næringsliv samt å gjøre
                  virkemiddelapparatet så formålstjenlig som mulig. Disse forslagene har
                  regjeringspartiene konsekvent stemt imot, og de har vist til den planen som
                  Regjeringen arbeidet med. Da den først kom, kom den altså som en handlingsplan og
                  ikke som en egen stortingsmelding. Det viser at Regjeringen ikke tør å ta en reell
                  diskusjon om hvilke målsettinger som bør legges til grunn i forenklingsarbeidet.
                  En plan om å forenkle hverdagen for næringslivet bør være så omfattende og
                  målrettet at det er behov for en forankring i Stortinget. Når Regjeringen nå
                  velger å kjøre sololøp utenfor nasjonalforsamlingen, viser det tydelig at
                  ambisjonsnivået er for lavt. Fremskrittspartiet mener at dette er en viktig
                  samfunnsdebatt som bør foregå i denne sal, og som et samlet storting bør få
                  anledning til å behandle. 

Vi bør, som mange andre land, sette et mål for forenklingsarbeidet. Nå som det er
                  gjort en grunnleggende kartlegging, bør det ikke være vanskelig å sette opp gode
                  måleparametre for arbeidet. Samtidig kan en slik målsetting gjøre terskelen for å
                  innføre nye administrative krav høyere. 

Utredningsinstruksen slik den praktiseres av Regjeringen i dag, har ikke den
                  nødvendige kraften til å evaluere viktigheten av informasjonskravet. Man kan også
                  vurdere om Regjeringens målsetting for forenklingsarbeidet, som på ingen måte er
                  ambisiøs, blir fulgt godt nok opp. 

Av de 25 tiltakene som skulle vært gjennomført innen utgangen av 2008, er det kun
                  sju av tiltakene som er gjennomført i henhold til planen. Det betyr at selv om
                  Regjeringen i planen la inn tiltak som allerede var gjennomført, var man langt
                  unna å innfri sine egne forpliktelser. Det viser at det er viktig med en årlig
                  oppfølging av planen, noe som sikkert ville vært vedtatt hvis planen ble forelagt
                  for Stortinget. På den måten ville man i større grad sikret en fremdrift i
                  prosjektet, som er nødvendig. 

Fremskrittspartiet støtter forslagsstillerne i de påpekninger om forenklinger som
                  ligger i saken, og som ikke er tatt med i Regjeringens handlingsplan. Blant disse
                  forslagene ligger det enkle løsninger som raskt og effektivt vil redusere
                  bedriftenes kostnader. Fremskrittspartiet mener at disse og flere andre forslag
                  bør utredes og om nødvendig komme inn i en plan for å redusere bedriftenes
                  administrative kostnader. 

Til slutt vil jeg ta opp forslaget som er fremmet av mindretallet. 

 Representanten Kåre Fostervold har tatt opp det forslaget han refererte til. 

 I dette representantforslaget vert Regjeringa beden om å fremja ei
                  stortingsmelding om korleis næringslivet sine administrative kostnader kan
                  reduserast – dette trass i at Regjeringa så seint som i fjor haust la fram ein
                  handlingsplan for å redusera bedriftene sine administrative kostnader. «Tid til
                  nyskaping og produksjon» er namnet på handlingsplanen som inneheldt over 120
                  forenklingstiltak. 

Utgangspunktet for handlingsplanen var ei kartlegging Regjeringa fekk gjort i
                  2007, som synte at dei offentlege pålegga kostar bedriftene rundt 57 milliardar kr
                  i året, og 70 pst. er knytte til Finansdepartementet sitt regelverk. 

Næringsministeren sitt kontaktforum for forenkling for næringslivet kom òg med ei
                  rekkje nyttige innspel til handlingsplanen som etter vårt syn er eit kraftfullt
                  uttrykk for vilje til å betra rammevilkåra for bedriftene. Det største
                  enkelttiltaket er vidareutviklinga av Altinn. For næringslivet er god tilgang til
                  informasjon om offentlege ordningar, regelverk og informasjonskrav viktig for å
                  sikra god og effektiv drift. Næringslivet skal på sikt kunna halda seg til berre
                  éin nettportal for all innrapportering og kommunikasjon med forvaltninga. Det vil
                  gjera rapporteringsarbeidet mindre arbeidskrevjande, noko som frigjer tid til
                  produksjon og verdiskaping. Eg er òg glad for at det vert sett fokus på nye krav
                  som næringslivet vert pålagt, og at det skal gjerast ei særskilt vurdering av
                  nytte og kostnader ved utgreiing av nye reglar og informasjonskrav. Det er òg
                  svært viktig at det vert vurdert i kvart tilfelle om det er naudsynt å stilla same
                  krav til små og mellomstore bedrifter som til større selskap. 

Det arbeidet Regjeringa gjer med forenkling, betyr aller mest for små og
                  mellomstore bedrifter som merkar slike administrative byrder meir enn store. Mykje
                  innovasjon og nyskaping skjer nettopp i mindre bedrifter. Difor er Regjeringa sitt
                  arbeid med å skapa gode rammevilkår for desse verksemdene så viktig for
                  verdiskapinga. 

Det er mange regjeringar som har sett seg som mål å koma dette skjemaveldet til
                  livs. Da Sponheim var næringsminister, gjekk han høgt på banen på dette området,
                  men da han gjekk av som statsråd, hadde det kome fleire skjema enn da han tok til. 

Næringsministeren sitt brev til komiteen, som gjer opp status i det arbeidet som
                  no går føre seg, viser at det no er eit omfattande arbeid på gang med å følgja opp
                  denne handlingsplanen. Det lovar godt for alle bedriftene rundt om i landet. 

Eg ser det som positivt at fleire parti er opptekne av å redusera kostnadene for
                  bedrifter. Forslagsstillarane ønskjer òg å avvikla den nye omstillingslova. Eg vil
                  minna om at formålet med den lova er å redusera negative konsekvensar for
                  lokalsamfunnet og for dei tilsette når det er snakk om å leggja ned ei bedrift
                  samstundes som ein held ved like bedrifta si moglegheit til å omstilla seg. Med
                  finanskrisa og den usikkerheita som mange føler no, trur eg det er veldig bra å ha
                  eit lovverk rundt nedleggingar. Eg trur det vil gjera det tryggare og betre både
                  for bedriftene og for dei tilsette. 

Me er på mange måtar einige i formålet, nemleg å sørgja for meir tid til nyskaping
                  og produksjon. Det me er ueinige om, er at det skal lagast ei stortingsmelding om
                  saka. Fleirtalet meiner at her er det praktisk arbeid og ei raud-grøn regjering
                  som har vilje til å gjennomføra handlingsplanen, som skal til. 

Eg anbefaler tilrådinga frå komiteen om at forslaget ikkje vert vedteke. 

 Jeg vil starte med å takke saksordføreren for godt utført arbeid og en god
                  framstilling av saken. 

Næringslivet har hvert år store utgifter med å etterleve informasjonskravene i det
                  offentlige regelverket. Daværende nærings- og handelsminister Børge Brende
                  iverksatte derfor i 2005 et kartleggingsprosjekt for å finne ut hvor store disse
                  kostnadene er totalt sett, og få disse brutt ned på departementsnivå. 

Stoltenberg-regjeringen har så fulgt opp dette arbeidet, engasjert eksterne
                  konsulenter, og i fjor kom det på bordet en rapport som viste at ufattelige 57
                  milliarder kr hvert år brukes av næringslivet til dette formålet, tilsvarende i
                  overkant av 2,6 pst. av bruttonasjonalprodukt. 

Det er ingen tvil om at rapporteringsutgifter på dette nivået er en betydelig
                  kostnad i forhold til konkurranseevne, verdiskaping og arbeidsplasser i Norge. Når
                  skjemaveldet koster 57 milliarder kr, skal det ikke store prosentvise reduksjonen
                  til for at det faktisk virkelig monner for norske bedrifter og for norske
                  næringsdrivende. 

Vi politikere bruker ofte store og små tall om hverandre i debattene, og det er
                  vanskelig å se for seg relative størrelser i næringspolitikken. Jeg vil i den
                  sammenhengen peke på en annen viktig næringspolitisk sak, i alle fall for
                  ikke-sosialistisk side, nemlig å fjerne formuesskatten på arbeidende kapital i
                  bedriftene. Provenykostnaden i statsbudsjettet ved å fjerne hele denne skatten på
                  arbeidende kapital i bedriftene er bare 10 pst. av kostnaden ved statens
                  skjemavelde. Så klarer vi å kutte skjemaveldet med bare 10 pst. i løpet av fire
                  år, er det en forbedring av konkurranseevnen for bedriftene tilsvarende hele denne
                  skatten på arbeidende kapital. En del land rundt oss har langt større målsettinger
                  enn dette. Der skal utgiftene kuttes med 25 pst. Men Stoltenberg-regjeringen har
                  dessverre ingen slike ambisjoner for forenklingsarbeidet. Da næringsministeren la
                  fram sin handlingsplan «Tid til nyskaping og produksjon», inneholdt planen verken
                  lange eller kortsiktige målsettinger. Den inneholdt ikke engang et forsøk på å
                  anslå effekten av de tiltakene som lå i planen. Jeg synes derfor det er litt
                  pussig at representanten Gunvor Eldegard skryter av denne handlingsplanen.
                  Handlingsplanen er som å stille til VM i høydehopp, men insistere på at listen
                  legges på laveste merke. Regjeringen skryter av at planen inneholder 126 tiltak.
                  Men det er ikke antall tiltak dette handler om, det handler om summen av effekt
                  som disse tiltakene faktisk har for næringslivet. 

Jeg mener det vil være en logisk oppfølging av det kartleggingsarbeidet som er
                  gjort, at man bruker informasjonen – som er brutt ned på departementsnivå og på
                  hver enkel lov og forskrift – til å lage konkrete mål på område etter område og så
                  jobbe for å få til forenklinger på disse områdene. Så bør Regjeringen med jevne
                  mellomrom, f.eks. i forbindelse med statsbudsjettet, rapportere om hvor man står i
                  forhold til disse målsettingene. Er ambisjonen tryggere arbeidsplasser og økt
                  verdiskaping, er dette åpenbart veien å gå. 

Jeg vil særlig peke på at forenkling er viktig for små og mellomstore bedrifter,
                  og at det er svært viktig for virksomheter som er i oppstartsfasen. Det bør være
                  unødvendig å nevne det, men vi står midt oppe i en finanskrise der mange mister
                  jobben. Da må det være et minimum at Regjeringen og myndighetene stiller opp med
                  et ubyråkratisk opplegg for å etablere ny virksomhet. 

I næringslivet er det nå blitt en veldig tydelig trend at små og mellomstore
                  bedrifter organiserer seg i såkalte NUF-er, norskregistrert utenlandsk foretak.
                  Denne selskapsformen byr på klare fordeler når det gjelder krav til innskutt
                  egenkapital og revisjonsplikt. Jeg synes det er prinsipielt viktig at
                  aksjeselskapsformen er tilgjengelig for gründere, og særlig for gründere som
                  starter ut fra et tøft utgangspunkt, som arbeidsledighet faktisk er. 

Det er opplagt at dagens aksjelov er krevende. Samtidig er det uheldig dersom
                  mange får eksponert hele sin privatøkonomi inn mot en risikabel næringsvirksomhet.
                  NUF-ene er derfor et kjærkomment alternativ for mange. Men det er også åpenbart at
                  NUF gir mulighet for skatteunndragelse, hvitvasking, trygdesvindel og annen
                  økonomisk kriminalitet. Jeg synes det er svært viktig at Regjeringen i dagens
                  situasjon ikke faller for det første og beste forslaget fra forvaltningen om å
                  stramme inn regelverket for NUF og dermed øke skjemaveldet, men tvert imot velge
                  en annen strategi og lage en norsk aksjelov som er konkurransedyktig med NUF. Man
                  bør prioritere forenklingshensyn når man konkluderer i spørsmålet om
                  revisjonsplikt. Man bør også prioritere forenklingsperspektivet og lette på
                  kravene til oppbevaringsplikt for bokføringsbilag. 

Svenskene har en klart mer offensiv holdning til forenkling enn Norge. Dette er
                  kanskje en naturlig konsekvens av at man har en borgerlig regjering i Sverige som
                  er mer opptatt av arbeidsplasser og verdiskaping, mens vi har en sosialdemokratisk
                  regjering som setter reguleringer og kampen mot økonomisk kriminalitet høyere. Jeg
                  synes vi bør lære av svenskene når det gjelder forenkling. De har klare
                  ambisjoner. De har et eget regelråd. De letter på revisjonsplikten, og de jobber
                  med mange andre tiltak. I EU jobber man nå med en ny aksjelov for småbedrifter,
                  uten krav til store beløp i egenkapital. 

Det sier dessverre en del om Regjeringens engasjement for bedrifter og
                  arbeidsplasser at forenklingsarbeidet er fritt for målsettinger. Det er fritt for
                  større og effektive tiltak, og det er fritt for saker til Stortinget. Derfor er
                  det positivt, nå seks måneder før valget, at en samlet opposisjon støtter Høyres
                  forslag om en stortingsmelding om forenkling. 

 99 pst. av bedriftene er små og mellomstore. Småbedriftene utgjer ein stor del, og
                  dei er kjempeviktige. 

I dei små bedriftene er eigarane aktive. Dei deltek i dagleg drift, i produksjon
                  osv., og det vert lita tid og liten kapasitet til å setja seg inn i eit til tider
                  komplisert regelverk. Dette er for det aller meste heiderlege menneske som ønskjer
                  å etterleva lovar, reglar, forskrifter, krav osv., men tida strekk rett og slett
                  ikkje til. 

Dette er bakgrunnen for at Kristeleg Folkeparti er med på forslaget om at me må få
                  ei stortingsmelding om korleis ein kan få ei fornuftig forenkling av krav til små
                  bedrifter, slik at dei har moglegheit til å leva med og til å etterleva
                  regelverket. Det er mange forhold som burde ha vore sedde på i ei slik
                  stortingsmelding. Eg kan nemna summarisk: 

fjerning av formuesskatten for arbeidande kapital 

eit betinga fritak for arveavgift ved generasjonsskifte i familiebedrifter
                     

ein aksjelov som er tilpassa små bedrifter 

oppheving av revisjonsplikta for små aksjeselskap 

ulike forenklingstiltak i meirverdiavgiftsloven 

fritak frå plikt til å levera næringsoppgåve for bedrifter med avgrensa
                        omsetning, osv. 

Heile hensikta er jo nettopp å betra leve- og overlevingsvilkåra for små bedrifter
                  – for me treng desse bedriftene. 

 Uavhengig av politisk ståsted – enten vi er lokalpolitikere, regionalpolitikere
                  eller sentrale politikere – har vi et ansvar for å ha fokus på at samfunnet ikke
                  blir så komplisert og vanskelig at noen gir opp å starte egen bedrift nettopp på
                  grunn av problematikken rundt byråkrati og skjemavelde. 

Vi lever i et komplisert samfunn, og det er mange hensyn å ta. Likevel må vi ikke
                  være så ivrige etter rapporteringer eller utfylling av skjemaer at dette føles
                  uoverkommelig for folk som vil starte en bedrift eller egen arbeidsplass. 

Småbedrifter og gründere rammes ofte ekstra hardt av skjemaveldet. Derfor må vi ha
                  fokus på, som flere har vært inne på, at vi må gjøre hverdagen enklere for nettopp
                  disse bedriftene ved å fjerne unødvendige lover og forskrifter samt å forenkle
                  innrapporteringer gjennom f.eks. bruk av internettbaserte løsninger. 

Venstre ønsker i tillegg å gi selvstendig næringsdrivende mulighet til å velge et
                  bunnfradrag på linje med og i samme omfang som vanlige arbeidstakeres rett til
                  bunnfradrag. Venstre mener også at antall fradrag generelt bør begrenses. De mest
                  målrettede fradragene vil være store bunn- eller minstefradrag som tar høyde for
                  at det av ulike årsaker finnes utgifter som kan betraktes som utgifter til
                  inntekts ervervelse, og som dermed ikke skattlegges. Selvstendig næringsdrivende
                  må dokumentere alle utgifter som går til fradrag på skattbar inntekt. For svært
                  mange dreier det seg om mange småutgifter. De samler lapper og leverer ofte inn
                  til regnskapskontor som tar timebetalt for å summere alle disse små utgiftene. Vi
                  må gjøre det enklere gjennom et bunnfradrag – der man kan slå sammen – og selv om
                  vi vet at det ikke blir millimeterrettferdighet, tror jeg samfunnet totalt sett
                  likevel sparer penger. 

Småbedriftene må vises respekt og ære og ikke gis flere skjema og administrative
                  kostnader. 

Som flere fra enkelte partier har vært inne på, er det mange gode forslag for å
                  forenkle situasjonen for små bedrifter. Det gjelder forenklet aksjelov for
                  småbedrifter, med bl.a. fjerning av revisjonsplikten. Det er å redusere størrelsen
                  på aksjekapital, redusere gebyrer og rapporteringen til Brønnøysundregistrene og
                  redusere antallet avgiftsterminer. 

Dessuten bør det også gjøres enklere å ansette nummer to i et enpersonsforetak.
                  Det er ofte greit å styre sin egen bedrift når du er alene, men det er en terskel
                  å gå til det skritt å ansette andre og få arbeidsgiveransvar. Dette må gjøres så
                  enkelt og smidig som mulig. 

Jeg skal ikke komme inn på forskjellen på arbeidstakere og næringsdrivende når det
                  gjelder sosiale rettigheter, men her må vi kontinuerlig jobbe for å rette opp
                  skjevhetene. Det må ikke bli slik at det er så store forskjeller i lønn, arbeid og
                  fritid mellom en arbeidstaker og en arbeidsskaper at det ikke er aktuelt for mange
                  å starte egen bedrift. Det vil vi totalt sett tape på som velferdssamfunn. 

Så registrerte jeg at representanten Torbjørn Hansen var inne på det med
                  formuesskatt, og Venstre er helt enig i at det er en særnorsk skatt som det må
                  arbeides kontinuerlig for å få redusert. 

Jeg husker med glede tilbake på da det var en mindretallsregjering fra
                  Arbeiderpartiet og vi forhandlet om budsjett for ca. ti år siden. Da fikk vi
                  fjernet investeringsavgiften i løpet av noen nattetimer nede på Hotel Plaza. Det
                  synes jeg var godt jobbet. Jeg har ikke registrert i ettertid at det er noen som
                  vil ha innført investeringsavgiften på nytt igjen. Så det skjer gode ting også i
                  mindretallsregjeringer. Ikke minst er slike regjeringer påvirkelige for gode
                  forslag nettopp fra dette huset, der demokratiet skal ha sitt høysete. 

Til slutt ønsker jeg å fokusere på at de etatene som skal drive service overfor
                  bedrifter, er lett tilgjengelige, er serviceorienterte og oppretter
                  kommunikasjoner som gjør at folk som henvender seg, lett kommer til. Forslaget om
                  en stortingsmelding synes Venstre er bra. På det viset holder vi trykket på at det
                  er om å gjøre å gjøre det enklest mulig når det gjelder skjemaveldet, og enklest
                  mulig i hverdagen for norsk bedrifter. 

 Da jeg i august i fjor la fram handlingsplanen «Tid til nyskaping og produksjon»,
                  var det resultatet av et omfattende arbeid i 14 departementer. 

Jeg hører representanter både fra Høyre og Fremskrittspartiet si fra denne
                  talerstolen at denne regjeringa ikke har noen ambisjoner og er sendrektig. Jeg
                  hørte til og med representanten Hansen antyde noe i retning av at denne regjeringa
                  ikke gjorde så mye for å bekjempe arbeidsledigheten, og viste til Sverige. Nå er
                  det vel sånn at det høyrestyrte Sverige har større utfordringer på det området –
                  mildt sagt – enn oss. Det kan skyldes flere ting, men det er i hvert fall ikke
                  riktig at denne regjeringa ikke gjør absolutt det den kan for å håndtere
                  finanskrisa og holde flest mulig mennesker i arbeid, og ikke minst for å skape nye
                  bedrifter. Jeg er helt enig i at i det arbeidet er det sjølsagt kjempeviktig at
                  bedrifter bruker tid på det bedrifter bør bruke tid på: drive med verdiskaping,
                  produsere, selge sine varer – og minst mulig tid på unødige skjemaer. Det opplever
                  jeg at vi alle er enige om. 

Den jobben Regjeringa gjør på dette området, nytter. Regjeringas arbeid for
                  forenkling sparte næringslivet for over 230 årsverk i 2008. Det er den nest
                  største nedgangen siden målinga startet i 1998. Dette er tall fra
                  Brønnøysundregistrene som viser at tida næringslivet brukte på å rapportere til
                  det offentlige, ble redusert med om lag 230 årsverk i fjor. Mye av denne nedgangen
                  henger sammen med at store deler av selvangivelsen for næringsdrivende var
                  forhåndsutfylt for første gang. Det er sjølsagt bra. Det viser at det redskapet
                  som Stortinget har bevilget bra med penger til, nemlig Altinn, fungerer, og vi
                  skal sørge for at det blir enda bedre. 

Vi er fra Regjeringas side sjølsagt opptatt av å vise framdriften i det arbeidet
                  vi gjør. Derfor vil vi før sommeren legge fram en status for forenklingsarbeidet.
                  Vi vil rapportere om framdriften i alle de tiltak som er foreslått i
                  handlingsplanen. Vi vil i tillegg legge fram en rapport som viser hvordan
                  næringslivets administrative kostnader har utviklet seg mellom målepunktene 1.
                  september 2006 og 1. september 2009. 

Jeg varslet som kjent i stortingsmeldinga om innovasjon, som jeg la fram i
                  desember, at vi skal lage en næringspolitisk strategi for små og mellomstore
                  bedrifter. Det er en strategi som skal fremme innovasjon og forskning, bl.a. med
                  sikte på å styrke små og mellomstore bedrifters posisjon i utlandet. Det er ingen
                  tvil om at forenkling og reduksjon i administrative kostnader vil bli et sentralt
                  tema og element i denne strategien, fordi administrative krav er krevende, det
                  koster mer, og det er sjølsagt mer krevende for små bedrifter enn for større.
                  Derfor mener jeg også at vi i større grad må vurdere differensiering mellom små og
                  mellomstore bedrifter og de store bedriftene. 

Den internasjonale utviklinga innenfor næringsrettet forenkling viser at
                  elektroniske, offentlige tjenester er en viktig del av løsninga for reduksjon av
                  administrative kostnader. Det vi allerede har fått til med nettportalen Altinn,
                  vekker interesse langt utover Norges grenser. 

Men vi skal bli enda bedre. Vi satser derfor nå både langsiktig og tungt på at
                  Norge skal bli verdensledende innen elektronisk forvaltning. Svært viktig i dette
                  arbeidet var bevilgninga på vel 200 mill. kr fra Stortinget til å videreutvikle
                  denne nettportalen nå i høst. 

Målet for forenklingsarbeidet er at kostnadene skal reduseres betydelig. Det er,
                  slik jeg ser det, et ambisiøst mål. 

Når vi måler belastninga for næringslivet på nytt, skal vi se på hvilke regelverk
                  og tiltak som har redusert kostnadene, og hvilke faktorer og regelområder som
                  eventuelt har økt kostnadene. Så må vi sette inn støtet der det betyr mest i dette
                  arbeidet. 

Vi ser fram til å få resultatene av denne oppdaterte målinga, og vi tror og håper
                  at det samlede resultatet vil vise en reduksjon av de administrative kostnadene
                  for næringslivet utover det jeg har redegjort for. 

 Det blir replikkordskifte. 

 Jeg vil henvise til brevet statsråden sendte til komiteen 21. november 2008, der
                  hun kommenterer forslagsstillernes krav om 10 pst. reduksjon i administrative
                  kostnader. Der svarer statsråden: 

«Om det skal settes et måltall har regjeringen ikke tatt stilling til ennå. Før
                     vi eventuelt setter et måltall, vil vi analysere hvilke muligheter som faktisk
                     foreligger for å redusere kostnader knyttet til administrative ordninger i
                     regelverk.» 

Det er litt overraskende, for jeg trodde at det var det som lå til grunn for
                  handlingsplanen – altså hvilke muligheter man hadde for å redusere kostnadene. 

Men jeg skal gi statsråden en sjanse til, for dette brevet er jo fire måneder
                  gammelt. Har Regjeringen nå kommet frem til et konkret måltall når det gjelder
                  forenkling, og når vil de eventuelt komme med det? 

 Vi vil vite mye mer om hvor vi står, når vi får den oppdaterte rapporten før
                  sommeren i år. Jeg mener at en betydelig reduksjon i de administrative kostnadene
                  er et ambisiøst mål. Jeg mener også at de siste tallene vi har fra
                  Brønnøysundregistrene, viser at det nytter. 

Så er det ikke slik at vi har lukket døra for på et tidspunkt også å kunne sette
                  mer konkrete mål knyttet til tall, men jeg mener det er viktig at vi har bak oss
                  den rapporten vi får før sommeren, før vi vurderer det videre. 

 Jeg vil først gi Regjeringen honnør for å følge opp det kartleggingsarbeidet som
                  tidligere næringsminister Børge Brende varslet i 2005. Jeg mener at det
                  kartleggingsarbeidet har gitt et godt grunnlag for videre arbeid. 

Men det som er det store spørsmålet, som jeg tror opposisjonen er samlet om, er
                  hva Regjeringen mener med betydelige ambisjoner for forenkling. Statsråden var jo
                  nettopp fornøyd med 230 årsverk mindre i skjemaoppfølging i næringslivet. Jeg har
                  gjort et lite regnestykke: 230 årsverk ganger 600 000 utgjør 138 mill. kr, som er
                  0,24 pst. av de 57 milliardene som skjemaveldet koster næringslivet. Det er med
                  andre ord en helt marginal forenkling i forhold til de totale skjemautgiftene som
                  næringslivet har. 

Regjeringen har lagt fram en handlingsplan med 126 tiltak. Hva er egentlig målet
                  for forenkling med disse 126 tiltakene? Hvor bør Norge være om ti år med hensyn
                  til en prosentvis reduksjon av skjemautgiftene i næringslivet? 

 For det første er jeg ikke enig med representanten Hansen i at det er marginalt,
                  det vi allerede har oppgitt. Vi er ikke i mål, det kan vi fort enes om, men
                  allikevel er en nedgang på 230 årsverk på ett år en betydelig framgang. Jeg tror
                  også at representanten Hansen og jeg fort kan enes om at det å drive med
                  forenkling ikke er det enkleste man kan holde på med, for det vedtas regler hele
                  tida, og man må passe på at man tar unna andre ting for å komme i mål. 

Jeg mener vi har mange interessante forslag som kan bidra til at vi får forenklet
                  ytterligere. Mye av det handler om å videreutvikle Altinn, som næringslivet sjøl
                  sier er et av de viktigste redskapene. I tillegg er det mange andre gode forslag
                  som jeg vet at både partiet til Hansen og andre har på bordet, så det får vi
                  rikelig anledning til å komme tilbake til. 

Vi mener det er viktig at vi greier å sørge for at bedriftene bruker tida på det
                  de skal gjøre. Vi mener vi har laget en handlingsplan som peker framover når det
                  gjelder det, og vi kommer til å komme med ytterligere forslag når vi har fått
                  rapporten på bordet før sommeren. 

 Som en oppfølging av det: Nå sa nettopp næringsministeren at en reduksjon på 230
                  årsverk var betydelig. Det utgjør 0,2 pst. av skjemaveldet i næringslivet. Betyr
                  det at denne regjeringen er fornøyd dersom man til neste år har en reduksjon i
                  skjemaveldet på 0,2 pst. som følge av handlingsplanen som Regjeringen har lagt
                  fram? 

 Det er mange måter å regne på. Jeg hører representanten Hansen regner på én måte.
                  Jeg kan bare konstatere at det som skjedde i fjor når det gjelder nedgang i
                  årsverk, er den største nedgangen siden 1998. Meg bekjent har også partiet Høyre
                  hatt regjeringsansvar i mellomtida. 

Jeg mener vi skal gå betydelig lenger enn de resultater vi allerede kan vise til,
                  og det mener jeg vi skal få til. Jeg mener at vi greier å få det til med det løpet
                  som nå ligger på bordet, og med de forslag vi kommer til å komme med videre i
                  forbindelse med både budsjetter og andre ting, som gjør at Stortinget skal få
                  rikelig anledning til både å diskutere og forhåpentligvis vedta forenklinger. 

 Replikkordskiftet er omme. 

Flere har ikke bedt om ordet til sak nr. 4. 

(Votering, se side 2410) 





                    

 Under debatten har Kåre Fostervold satt frem et forslag på vegne av
                  Fremskrittspartiet, Høyre og Venstre. Forslaget lyder: 

«Stortinget ber Regjeringen fremme en stortingsmelding i løpet av våren 2009 om
                     hvordan næringslivets administrative kostnader knyttet til etterlevelse av
                     informasjonskrav i offentlig regelverk kan reduseres.» 

Det voteres alternativt mellom dette forslaget og innstillingen fra komiteen. 

Komiteen hadde innstilt: 

Dokument nr. 8:7 (2008–2009) – representantforslag fra stortingsrepresentantene
                  Torbjørn Hansen, Elisabeth Røbekk Nørve, Svein Flåtten og Øyvind Halleraker om
                  reduksjon av bedriftenes administrative kostnader – bifalles ikke. 

Votering:

Ved alternativ votering mellom komiteens innstilling og forslaget fra
                  Fremskrittspartiet, Høyre og Venstre ble innstillingen bifalt med 61 mot 42
                  stemmer.

(Voteringsutskrift kl. 21.47.52)


                    
                    

 Etter ønske fra næringskomiteen vil presidenten foreslå at taletiden blir
                  begrenset til 5 minutter til hver gruppe og 5 minutter til statsråden. 

Videre vil presidenten foreslå at det blir gitt anledning til tre replikker med
                  svar etter innlegg fra medlemmer av Regjeringen innenfor den fordelte taletid. 

Videre vil presidenten foreslå at de som måtte tegne seg på talerlisten utover den
                  fordelte taletid, får en taletid på inntil 3 minutter. 

– Det anses vedtatt. 

 (ordfører for saken): Nærbutikken er en viktig møteplass som ofte har en mer
                  omfattende funksjon enn bare det å skaffe lokalbefolkningen og andre tilgang på
                  dagligvarer. Strategien til mange bygdebutikker er å skaffe seg flere bein å stå
                  på, og mange tilbyr et bredt utvalg av tilleggstjenester. 

Forslagsstillerne viser til at butikker som tilbyr tilleggstjenester fra statlige
                  monopolaktører, har fått et konkurransefortrinn overfor andre nærbutikker, og at
                  dette gir en utilsiktet konkurransevridning. Ikke alle butikker som ønsker å tilby
                  spillprodukter fra Norsk Tipping, får lov til dette, og Norsk Tipping har en rekke
                  kriterier i forbindelse med utvelgelse av nye kommisjonærer. 

Vinmonopolets nettbutikk tilbyr fraktfri forsendelse og utlevering av varer til
                  kunder i kommuner uten vinmonopolutsalg. Dette gjøres på bakgrunn av en
                  rammeavtale mellom Vinmonopolet og Posten fra 1994. Dette innebærer at
                  nærbutikkene med Post i Butikk i slike kommuner får en ytterligere
                  konkurransefordel, ved at de i tillegg til posttjenester også fungerer som vin- og
                  spritutsalg. 

Forslagsstillerne ser for seg at man kan unngå konkurransevridning ved å la norske
                  nærbutikker tilby vinmonopoltjenester etter samme modell som Post i Butikk, og at
                  forslaget bør omfatte enhver annen butikk som omsetter dagligvarer, inkludert
                  bensinstasjoner og store kiosker. 

Høyre er enig i at bygdebutikker trenger flere bein å stå på for å overleve i
                  konkurranse med kjøpesentre. Det er derfor viktig at de gis mulighet til å tilby
                  et bredt utvalg av tjenester. 

Vi ser også klart at butikker som tilbyr tilleggstjenester fra statlige
                  monopolaktører, får konkurransefortrinn i forhold til andre nærbutikker. Høyre kan
                  allikevel ikke støtte forslagene, som innebærer at alle nærbutikker som ønsker
                  det, skal få mulighet til å tilby Norsk Tippings spilltjenester og drive «minipol»
                  i alle matbutikker, bensinstasjoner og kiosker. 

I svarbrev til komiteen fra statsråd Sylvia Brustad datert 27. november 2008
                  framheves det: 

«Kravene til rasjonell drift gjør at Norsk Tippings egne forretningsmessige
                     vurderinger ligger til grunn for valg av kommisjonærer. Det ligger utenfor
                     formålet med Norsk Tipping å benytte kommisjonærstatus som et rent
                     distriktspolitisk virkemiddel. Norsk Tipping er imidlertid opptatt av å yte god
                     service til sine spillere i distriktene. Selskapet tar derfor distriktshensyn
                     når hensynet til forsvarlig forretningsdrift gir rom for det.» 

Brevet viser også til at norsk alkoholpolitikk i stor grad baserer seg på
                  tilgjengelighetsbegrensende tiltak på befolkningsnivå, og at en ordning
                  tilsvarende Post i Butikk for salg av alkoholholdig drikk ikke vil være forenlig
                  med monopolordningen. 

Høyre mener en ikke kan se bort fra at kriteriene for retten til å bli
                  tippekommisjonær kan medføre utilsiktede konkurransevridende effekter, og at det
                  derfor kan være grunn til å se nærmere på disse kriteriene. På det grunnlag bad
                  Fremskrittspartiet, Høyre og Venstre ved behandlingen av budsjettet Regjeringen om
                  å komme tilbake til Stortinget med en sak om å åpne kommisjonærnettverket for
                  andre aktører enn Norsk Tipping AS, forslag om full gjennomgang av rammevilkårene
                  for drift av lotterier og endringer i lotteriloven for å sikre bedre utnyttelse av
                  det potensialet som ligger i lotterivirksomheten. 

Jeg vil allikevel påpeke at Høyre mener Norsk Tipping fortsatt må kunne legge
                  forretningsmessige vurderinger til grunn for valg av kommisjonær. 

Samtidig som alkohol er et lovlig nytelsesmiddel, mener Høyre at det må ses hen
                  til sosialpolitiske hensyn i utformingen av politikken på området. Det er klart at
                  den norske alkoholpolitikken har bidratt til å holde totalforbruket av alkohol og
                  alkoholrelaterte skader på et mer moderat nivå enn i andre europeiske land. 

Høyre vil samtidig understreke betydningen av den kommunale friheten og det lokale
                  ansvaret for alkoholpolitikken, og at oppslutning om alkoholpolitikken krever
                  rimelig tilgjengelighet til kjøp av alkoholholdige varer i hele landet. 

En rekke mindre kommuner står uten eget pol, noe de heller ikke vil kunne påregne
                  av hensyn til mangel på lønnsomhet. Høyre ønsker å bidra til at disse kommunene
                  skal få et tilbud om «minipol» i butikk på linje med Post i Butikk, og vi fremmer
                  derfor følgende forslag: 

«Stortinget ber Regjeringen utrede en ordning med pol i butikk i kommuner uten
                     eget pol.» 

Høyre mener også det er viktig å ha en overordnet nasjonal spillpolitikk. Samtidig
                  er det viktig at lokale myndigheter skal ha en betydelig frihet innenfor nasjonale
                  rammer, der den enkelte kommune gis større innflytelse over spillpolitikken
                  innenfor kommunens grenser. 

Jeg vil til slutt ta opp forslaget fra Høyre. 

 Representanten Elisabeth Røbekk Nørve har tatt opp det forslaget hun refererte.
               

 Det å forhindra forskjellsbehandling og konkurransevriding mellom nærbutikkar
                  høyrest i utgangspunktet veldig bra ut. Men det representantane frå
                  Framstegspartiet foreslår her, er å opna for «minipol» i matbutikkar, og at alle
                  nærbutikkar som ønskjer det, skal få moglegheit til å tilby Norsk Tipping sine
                  speltenester. 

Nærbutikken står heilt sentralt i mange lokalsamfunn, og det er viktig at me legg
                  til rette for at dei skal kunna bestå. Difor er Kommunal- og regionaldepartementet
                  sitt utviklingsprogram for bygdebutikkar, MERKUR, eit godt tiltak. Dette
                  programmet skal leggja til rette for at eit kvalitativt godt tenestetilbod i
                  distrikta kan haldast oppe gjennom vidareutvikling og styrking av eksisterande
                  servicetilbod. Ein god butikk i nærmiljøet er mykje verdt, og han har ofte ei
                  nøkkelrolle i samfunnet. 

Norsk Tipping er oppteken av å yta god service til sine spelarar i distrikta. Og
                  sjølv om selskapet tek distriktsomsyn dersom omsynet til ei forsvarleg
                  forretningsdrift gjev rom for det, ligg det utanfor formålet til Norsk Tipping å
                  nytta kommisjonærstatus som eit reint distriktspolitisk verkemiddel. Men ei rekkje
                  kommisjonærar har t.d. vore omfatta av MERKUR-programmet. Og me har merka oss at
                  kulturministeren har bedt Norsk Tipping om å vurdera om krav til omsetning for
                  kommisjonær kan nyanserast «hvis hensynet til tilgjengelighet og kanalisering av
                  folks spillebehov tilsier det». 

Men ei avvikling av det norske spelmonopolet kan me ikkje støtta. Det norske
                  spelmonopolet som me har gjennom Norsk Tipping, står etter Arbeidarpartiet sitt
                  syn heilt sentralt i arbeidet med å førebyggja negative konsekvensar av pengespel.
                  Det har òg ei viktig rolle med omsyn til å finansiera lokale idretts- og
                  kulturtiltak. 

Framlegget om «minipol» i matbutikkar kan me heller ikkje støtta. Rusmisbruk er
                  eit alvorleg samfunnsproblem, og skadar av rusmisbruk og avhengigheit vedkjem
                  mange. Alkohol er det rusmiddelet som i dag fører til mest sjukdom, flest dødsfall
                  og ulykker. Me må ta arbeidet med å førebyggja alkoholproblem på alvor, og
                  Vinmonopolet er eit alkoholpolitisk verkemiddel som Arbeidarpartiet støttar.
                  Ordninga med vinmonopol avgrensar òg tilgangen til alkohol, noko som etter vårt
                  syn er viktig. Ei ordning tilsvarande Post i Butikk for sal av alkohol vil ikkje
                  vera i samsvar med denne monopolordninga. For å betra tilgjenget til Polet sine
                  tenester på landsbasis har det vorte oppretta ei ordning med fjernsal, som inneber
                  at innbyggjarar i kommunar utan vinmonopol kan få varer tilsendt fraktfritt.
                  Prøveordninga som no er i gang med ni filialar med avgrensa sortiment og avgrensa
                  opningstider, er nok eit døme på at Regjeringa legg til rette for at Vinmonopolet
                  sine tenester skal vera så like som mogleg på landsbasis. 

Til slutt vil eg anbefala tilrådinga frå Arbeidarpartiet, Senterpartiet, SV,
                  Venstre og Kristeleg Folkeparti, om at forslaget ikkje vert vedteke. 

 Jeg hører at representanten fra Arbeiderpartiet ser viktigheten av nærbutikken.
                  Den sittende regjering har ment mye om de små lokalsamfunnene, og den har ment mye
                  om lys i vinduene. Det skulle skinne over alt, ja, det skulle komme vann i
                  svømmebassengene, men virkemidlene uteblir. Man setter ikke inn de tiltak som
                  trengs for å få til det man mener er viktig for å styrke små lokalsamfunn. Mener
                  den rød-grønne regjeringen noe med sin distriktspolitikk? 

Flertallet skriver i en merknad hvor viktig det er med nærbutikken, og at det er
                  viktig at nærbutikken har et bredt tilbud. Hele den merknaden synes jeg er sabla
                  god, men det mangler innhold, det mangler forslag, og det mangler virkemidler. Det
                  nærmeste man kommer tiltak er altså denne merknaden, men med representantforslaget
                  fra Fremskrittspartiet kan man komme et skritt videre. Forslaget har noen av de
                  virkemidlene som skal til for å utvikle småsamfunn, i bygdene. 

Nærbutikken er en viktig møteplass som ofte har mer omfattende funksjoner enn bare
                  det å skaffe lokalbefolkningen og andre tilgang til dagligvarer. Strategien til
                  mange nærbutikker er å skaffe seg flere ben å stå på, og mange tilbyr et bredt
                  utvalg av tilleggstjenester. Nærbutikken er dagens skysstasjon, med både apotek,
                  kommunalt servicekontor, bakeri og tipping. Det er også vanlig at butikken utfører
                  posttjenester og selger fiskekort, jaktkort og andre lokale produkter, og bensin.
                  Men man vil ikke ha pol i butikk. Der kommer skepsisen inn fra de andre partiene i
                  denne sal, men alkohol er faktisk en lovlig vare i Norge. 

Butikker i små samfunn har på lik linje med andre butikker vært preget av store
                  endringer og kraftig omorganisering. Nærbutikken har en viktig rolle i arbeidet
                  med å involvere befolkningen og lokalsamfunnet. Dette gjelder særlig for de minste
                  butikkene og de butikkene som har et bredt tilbud til sine kunder, og som har lagt
                  større vekt på lokalsamfunnsperspektivet. Det viser seg at de gjør det bra. I
                  kundeundersøkelser sies det at kundene opplever nærbutikken som et svært viktig
                  kontaktpunkt for befolkningen i bygda. Ja, mange mener at nærbutikken er viktigere
                  enn skolen for at det fortsatt skal kunne bo folk i bygdene. Svært mange
                  butikkdrivere opplever at flere tjenester og større tilbud til kundene medvirker
                  til å styrke grunnlaget for at deres butikk skal kunne overleve. 

En annen utfordring er at de butikkene som tilbyr tilleggstjenester fra statlige
                  monopolaktører, har et konkurransefortrinn overfor andre nærbutikker, og dette
                  mener jeg er en utilsiktet konkurransevridning. Representantforslaget fra
                  Fremskrittspartiet viser til at strategien til mange av bygdebutikkene er å skaffe
                  seg flere ben å stå på, som jeg har vært innom tidligere, og at mange derfor
                  tilbyr et bredt utvalg av tjenester og varer. Det foreslås i forslaget at
                  Regjeringen åpner for at nærbutikker som ønsker det, skal få mulighet til å tilby
                  Norsk Tippings spilltjenester, og at Regjeringen også utreder en ordning med
                  «minipol» i matbutikker, basert på suksessmodellen Post i Butikk. Hvem trodde for
                  ti år siden at en kjøpmann i en bygd i Norge skulle håndtere posttjenester og bli
                  den lokale postmesteren? Det fungerer. 

Myndighetene bør legge opp til likeverdige konkurranseforhold for nærbutikkene.
                  Dette er en form for konkurransevridning som rammer mange nærbutikker. Et annet
                  eksempel er praktiseringen av dagens ordning med Post i Butikk, der disse
                  butikkene også fungerer som vin- og spritutsalg etter en avtale om forsendelse og
                  utlevering av varer mellom Posten og Vinmonopolet. 

Jeg mener at man kunne unngå denne konkurransevridningen ved å la norske
                  nærbutikker tilby vinmonopoltjenester etter samme modell som Post i Butikk. Noen
                  av oss, og noen av dere som sitter i salen, har vært på Svalbard, og der ser vi at
                  «kooperativen» har et pol i butikk som fungerer veldig bra. 

Jeg vil ta opp forslagene fra Fremskrittspartiet. 

 Representanten Ib Thomsen har tatt opp de forslagene han refererte til. 

 Kristeleg Folkeparti står i denne saka i lag med regjeringspartia i tilrådinga om
                  ikkje å støtta forslaget, og eg skal veldig kort grunngje det. 

For det første: Kristeleg Folkeparti kan ikkje støtta eit forslag der kursen er
                  sett mot avvikling av det norske spelmonopolet. I tillegg kan omsynet til drifta
                  av Norsk Tipping tilseia at det ikkje er ønskjeleg at butikkane automatisk skal få
                  lov til å tilby speltenester. 

For det andre: Vinmonopolet er eit heilt sentralt verkemiddel for å redusera
                  skadeverknadene av bruk av alkohol. Det er jo det viktigaste instrumentet staten
                  har for å utøva sin alkoholpolitikk. Kristeleg Folkeparti kan difor ikkje støtta
                  eit forslag som vil undergrava Vinmonopolet si stilling. 

 Venstre ønsker mest mulig like konkurransevilkår for bedrifter, enten det er
                  nærbutikker eller andre etablissement. 

I forbindelse med denne saken vil jeg understreke viktigheten av å ha en
                  overordnet nasjonal spillpolitikk. Samtidig skal lokale myndigheter ha betydelig
                  frihet innenfor nasjonale rammer. Den enkelte kommune må gis større innflytelse
                  over spillpolitikken innenfor kommunens grenser. På samme måte som en kommune kan
                  avgjøre i hvilken form salg av øl skal gjøres, skal en kommune ha betydelig
                  innflytelse også over automater – hvor de skal plasseres, hvem som skal være
                  kommisjonær, osv. Dette forutsetter av hver enkelt kommune utvikler en helhetlig
                  spillpolitisk plan, på samme måte som kommunene i dag har en alkoholpolitisk plan
                  og planer for f.eks. det fysiske miljøet i kommunen. 

Det bærende prinsippet for Venstres tilnærming til spillpolitikken er at det
                  offentlige fastsetter en fornuftig balanse mellom kontroll og frihet for borgerne.
                  Jeg mener at et av hovedproblemene med dagens spillpolitikk er mangelen på
                  helhetlig tenkning. Mange av elementene i spillpolitikken ses på som løsrevet fra
                  en større sammenheng, og blir behandlet deretter. Derfor er det riktig som
                  saksordfører Elisabeth Røbekk Nørve nevnte i sitt innlegg, at Fremskrittspartiet,
                  Høyre og Venstre ved siste års budsjettbehandling fremmet forslag om å se på en
                  helhetlig gjennomgang av norsk spillpolitikk og framtidige utfordringer knyttet
                  til nettopp det. Vi skal ikke underslå at spilleavhengighet er et voksende problem
                  i dagens samfunn, og derfor bør også Norsk Tipping og andre som har omsetning fra
                  alle typer pengespill, betale et årlig beløp til tiltak mot spilleavhengighet.
                  Hjelpelinjen for spilleavhengige har mottatt et voksende antall henvendelser de
                  senere årene og er etter Venstres mening ett av tiltakene som bør styrkes. 

Jeg vil også påpeke i forbindelse med denne saken at mange mindre steder i Norge
                  ikke har vinmonopolutsalg på tross av at kommunene ønsker et slikt utsalg. Det er
                  derfor Venstres oppfatning at kommunene selv må få større innflytelse og bestemme
                  om de ønsker et slikt alkoholutsalg eller ikke. 

Vinmonopolet startet en prøveordning sommeren 2007 med å opprette ni filialer. Det
                  var utsalg med begrenset areal, begrenset sortiment og begrenset åpningstid. Denne
                  ordningen skal evalueres av Vinmonopolet og SIRUS. Venstre forventer at
                  Regjeringen vil legge evalueringen fram for Stortinget på en egnet måte når den
                  foreligger. Skulle det vise seg at prøveordningen fungerer godt, bør den bli en
                  permanent ordning, slik at kommuner uten vinmonopol får anledning til å åpne slike
                  filialer. 

Så får vi selvfølgelig debatten om økt tilgjengelighet og økt forbruk. Det er jo
                  åpenbart at slik er det, men jeg har aldri klart å se forskjell mellom en
                  innbygger som bor i en storby eller på et tettsted, og en innbygger som bor i en
                  distriktskommune – at det er større behov for en innbygger i en distriktskommune
                  for å bli skånet mot slike tilbud enn om du bor et annet sted. Så det er tid for å
                  revurdere holdninger nettopp på dette området, samtidig som vi arbeider for
                  forebyggende tiltak også når det gjelder alkoholskader. 

Til slutt vil jeg bare nevne at vi er med på flertallsinnstillingen når det
                  gjelder dokumentforslaget. 

 Regjeringa er opptatt av å legge til rette for nærbutikker og bidra til
                  likebehandling og konkurranse på like vilkår. 

Norsk Tipping inngår i dag som kjent kommisjonæravtale med butikker som har så
                  stor omsetning at kommisjonæravtalen vil være økonomisk gunstig for
                  spillselskapet. MERKUR-programmet gjør det i tillegg mulig å inngå
                  kommisjonæravtale med enkelte nærbutikker på mindre steder, sjøl om nærbutikken i
                  utgangspunktet har for lav omsetning til å komme i betraktning. 

Dersom Norsk Tipping skulle pålegges å inngå kommisjonæravtaler også med butikker
                  der avtalen ville være økonomisk ugunstig, ville dette i praksis bety at Norsk
                  Tipping subsidierer nærbutikken på bekostning av selskapets overskudd. Dette
                  overskuddet fordeles som kjent til idrett, kultur og samfunnsnyttige
                  organisasjoner. Det er på denne bakgrunn at Regjeringa ikke støtter forslaget om
                  at alle nærbutikker som ønsker det, skal kunne tilby Norsk Tippings
                  spilltjenester. 

Når Norsk Tipping inngår en kommisjonæravtale, forplikter selskapet seg til å
                  investere i utstyr og materiell samt å gi opplæring av personalet i butikken.
                  Dersom alle nærbutikker som ønsker det, skulle kunne kreve å være kommisjonær,
                  ville også denne delen av avtalen få betydelige konsekvenser for Norsk Tippings
                  overskudd. 

Det ligger utenfor formålet med Norsk Tipping å benytte kommisjonærstatus som et
                  rent distriktspolitisk virkemiddel. Norsk Tipping har i dag heller ikke hjemmel
                  til å drive direkte eller indirekte subsidiering av nærbutikker gjennom ulønnsomme
                  kommisjonæravtaler. Jeg er derfor enig med komiteens flertall, som mener at en
                  ikke bør innføre slik ordning på bekostning av Norsk Tippings overskudd til
                  idrett, kultur og samfunnsnyttige og humanitære organisasjoner. 

Vinmonopolordninga er vårt viktigste virkemiddel for å begrense tilgangen til
                  alkohol. Forskning viser at monopolet begrenser omsetninga og dermed også de
                  helsemessige skadene av alkohol. 

Regjeringa støtter ikke forslaget om å la norske nærbutikker tilby
                  vinmonopoltjenester tilsvarende Post i Butikk-ordninga, også fordi dette ikke vil
                  være forenlig med dagens vinmonopolordning. 

Imidlertid besluttet vi da jeg var helse- og omsorgsminister, at det skulle
                  vurderes, som representanten Kongshaug her redegjorde for, om ikke de kommuner som
                  ønsker å ha vinmonopolutsalg – eller såkalte minipol, som det for mange kommuner
                  vil være – skulle få lov til det, og det var på den bakgrunn vi prøvde ut ni
                  filialer. Det første ble åpnet i Løten i 2007, og det er det som nå skal
                  evalueres. 

Målsettinga med det var jo å kunne få til økt tilgjenglighet for større deler av
                  befolkninga, også i de deler av landet der det er mange mil til nærmeste pol, men
                  at det skulle være i kontrollerte, lovlige former. Dette jobber nå Regjeringa med,
                  men da vil det altså være i regi av Vinmonopolet, og med det som følger med det. 

Så er det også viktig å ha klart for seg i debatten om utsalg i vanlige butikker
                  at det ikke vil være, slik vi nå ser det, handelsgrunnlag i absolutt alle
                  kommuner. Opprettelse av utsalg som ikke sjøl dekker egne kostnader, vil også
                  innebære statlig subsidiering av alkohol. Derfor er det heller ikke ønskelig, slik
                  vi ser det fra Regjeringas side, å åpne for at bensinstasjoner og kiosker skal
                  kunne selge alkohol. Det skal foregå i kontrollerte former med langt flere
                  polutsalg rundt omkring i landet gjennom Vinmonopolet. 

Avslutningsvis vil jeg peke på at de forslagene vi i dag diskuterer, ligger under
                  andre statsråder, henholdsvis kultur- og kirkeministeren og helse- og
                  omsorgsministeren, som er ansvarlige for disse spørsmålene. Derfor har jeg
                  sjølsagt drøftet dette med dem. 

 Det blir replikkordskifte. 

 Jeg pekte i innlegget mitt på den konkurransevridning det er med Post i Butikk. Nå
                  må Posten Norge uttale seg til ESA etter påstander om mulig konkurransebegrensende
                  adferd fra Posten Norge med Post i Butikk. Hva mener statsråden om den påstanden
                  som er satt fram mot Posten Norge? Og hvilke konsekvenser kan dette få for Posten
                  Norge når saken tapes i ESA? 

 Jeg ber om forståelse for at jeg ikke, i og med at dette ikke er mitt saksfelt,
                  kjenner alle detaljer når det gjelder Posten Norge og eventuelle utfall i ESA –
                  det vet vi vel ikke ennå. Regjeringa er sjølsagt glad for nærbutikker, men det er
                  ikke sånn at vi kan bruke f.eks. Vinmonopolet eller Norsk Tipping, som har litt
                  andre formål, som et egnet virkemiddel til å støtte dem som ikke er lønnsomme. Når
                  det gjelder det konkrete spørsmålet, må jeg bringe det videre til ansvarlig
                  statsråd. 

 Jeg registrerer at statsråden er svært opptatt av kostnadene for Norsk Tipping ved
                  å tillate at alle som ønsker det, skal få muligheten til å drive som kommisjonær
                  for Norsk Tipping. Da kunne det være interessant om statsråden redegjorde for hva
                  kostnadene er for hver enkelt ved å innføre på ett sted. Og ser ikke statsråden at
                  det er et stort potensial for økte inntekter for Norsk Tipping, fordi flere får
                  muligheten til å drive med denne type omsetning? Det er positivt for Norsk
                  Tipping, men man sørger også for at det blir like konkurransevilkår mellom
                  butikker i distriktene. 

 Regjeringa er jo for at vi skal ha så like konkurransevilkår som mulig. Men det vi
                  ikke kan slutte oss til, er å pålegge Norsk Tipping å gå inn med
                  kommisjonæravtaler i butikker hvor det ikke lønner seg, fordi det vil gå på
                  bekostning av de pengene vi deler ut til idrett osv., som representanten Hoksrud
                  sjølsagt kjenner godt til. Det er det ikke mulighet til gjennom Norsk Tipping i
                  dag. Det er ingen tvil om at det kan være flere butikker som kommer inn under
                  denne ordninga, men ikke ved at vi bruker «ulønnsomme» butikker – hadde jeg nær
                  sagt – til dette. Det ønsker vi ikke å gå inn på. 

 Jeg registrerer at statsråden ikke vil svare på spørsmålet mitt, og spørsmålet
                  mitt er ganske enkelt: Hva er kostnadene ved å innføre dette i én butikk, og hva
                  er totalkostnadene for Norsk Tipping? Har man fått noe regnestykke som viser at
                  dette ikke er lønnsomt for Norsk Tipping totalt sett? Det har statsråden så langt
                  ikke svart på. Det er ganske vesentlig å få vite: Hva er kostnaden ved å innføre
                  dette på ett sted, og hva er kostnaden totalt sett for Norsk Tipping? Og hva er
                  potensialet for faktisk å hente ut merinntekter til Norsk Tipping, og merinntekter
                  til norsk kulturliv og norsk idrett? 

 Jeg ber om forståelse for at jeg ikke kjenner alle detaljer i dette. Det er
                  kulturministeren som har ansvaret for dette. Det vi er bedt om å ta stilling til
                  her i dag, er om vi vil åpne for at Norsk Tipping også kan gå inn med
                  kommisjonæravtaler på steder hvor de mener det ikke er lønnsomt. Det er det vi har
                  anbefalt å si nei til, og som jeg skjønner flertallet slutter seg til. Så skal jeg
                  sørge for at kulturministeren gir representanten Hoksrud alle de detaljer han vil
                  ha, både om kostnader og andre ting. 

 Replikkordskiftet er omme. 

Flere har ikke bedt om ordet til sak nr. 5. 

(Votering, se side 2410) 





                    

 Under debatten er det satt frem tre forslag. Det er 

forslagene nr. 1 og 2, fra Ib Thomsen på vegne av Fremskrittspartiet 

forslag nr. 3, fra Elisabeth Røbekk Nørve på vegne av Høyre 

Det voteres først over forslagene nr. 1 og 2, fra Fremskrittspartiet. 

Forslag nr. 1 lyder: 

«Stortinget ber Regjeringen åpne for at nærbutikker som ønsker det, skal få
                     mulighet til å tilby Norsk Tippings spilltjenester.» 

Forslag nr. 2 lyder: 

«Stortinget ber Regjeringen utrede en ordning med «minipol» i matbutikker,
                     basert på suksessmodellen Post i Butikk.» 

Votering:

Forslagene fra Fremskrittspartiet ble med 81 mot 23 stemmer ikke
                  bifalt.

(Voteringsutskrift kl. 21.48.29)

 Det voteres så alternativt mellom innstillingen fra komiteen og forslag nr. 3,
                     fra Høyre. Forslaget lyder: 

«Stortinget ber Regjeringen utrede en ordning med pol i butikk i kommuner
                        uten eget pol.» 

Presidenten antar at Fremskrittspartiet nå ønsker å støtte forslaget fra Høyre
                     subsidiært. 

Komiteen hadde innstilt: 

Dokument nr. 8:9 (2008–2009) – representantforslag fra stortingsrepresentantene
                  Per-Willy Amundsen, Ib Thomsen, Bård Hoksrud, Jan-Henrik Fredriksen og Karin S.
                  Woldseth om å forhindre statlig forskjellsbehandling og konkurransevridning mellom
                  nærbutikker – bifalles ikke. 

Votering:

Ved alternativ votering mellom komiteens innstilling og forslaget fra Høyre
                  ble innstillingen bifalt med 67 mot 37 stemmer.

(Voteringsutskrift kl. 21.49.18)


                    
                    

 Etter ønske fra næringskomiteen vil presidenten foreslå at taletiden blir
                  begrenset 5 minutter til hver gruppe og 5 minutter til statsråden. 

Videre vil presidenten foreslå at det blir gitt anledning til tre replikker med
                  svar etter innlegg fra medlemmer av Regjeringen innenfor den fordelte taletid. 

Videre blir det foreslått at de som måtte tegne seg på talerlisten utover den
                  fordelte taletid, får en taletid på inntil 3 minutter. 

– Det anses vedtatt. 

 (ordfører for saken): Stortinget skal da gå til behandling av Dokument nr. 8:13
                  for 2008–2009, hvor fremskrittspartirepresentantene Øyvind Korsberg, Hans Frode
                  Kielland Asmyhr og Kåre Fostervold tar til orde for en strategi for å styrke det
                  aktive private eierskapet i Norge. 

Dette er en helt fundamental problemstilling i norsk næringspolitikk, særlig i en
                  tid med nedgangskonjunktur og økonomiske utfordringer for mange bedrifter. Norge
                  har dessverre i mange år ført en politikk som svekker det private eierskapet og
                  øker det offentlige eierskapet og det utenlandske eierskapet. Det er opplagt at
                  fraværet av mange og sterke private eiermiljøer i Norge er en ulempe i forhold til
                  å skape vekst, verdiskaping, nye jobber og framtidens velferd. 

Derfor vil jeg gi all honnør til Fremskrittspartiet for å ta opp denne
                  problemstillingen på nytt. Det er også svært positivt at en samlet opposisjon
                  krever en strategi for det private aktive eierskapet og en gjennomgang og
                  modernisering av dagens rammebetingelser og virkemiddelapparat. 

Næringsministeren inviterte for kort tid siden sentrale næringslivsaktører og
                  ledende personer i bedrifter som staten har eierposter i, diverse rådgivere og
                  politikere til det årlige eierskapsseminaret. Tittelen var: «Tid for et mer
                  operativt eierskap?» Seminaret bød på foredrag av tre aktive private eiere, Kim
                  Wahl fra Industri Kapital, Elisabeth Grieg fra Grieg International og Tor Olav
                  Trøim, bl.a. styremedlem i Frontline. Disse foredragene beskrev hvordan aktive
                  private eiere engasjerer seg tungt i den operative delen av virksomhetene, i
                  strategi og i ledelse. Særlig i krisetider er dette viktig, for da er det gjerne
                  et være eller ikke være for mange bedrifter og deres ansatte. 

Jeg syntes det ble et veldig godt seminar. Men det som for meg også ble ganske
                  opplagt etter å ha vært på dette seminaret, er at staten ikke er en slik operativ
                  eier. Staten kan ikke bli en slik operativ eier. Det ligger i sakens natur at
                  verken statsråden eller departementet kan være spesialister på det som foregår
                  nede på bakken i de virksomheter som staten eier. De skal heller ikke være det.
                  Men så er spørsmålet om de styrerepresentanter som staten utnevner, bidrar til et
                  slikt aktivt, operativt eierskap. Jeg deler Tor Olav Trøims vurderinger, at dette
                  sjelden blir tungt nok. Bedriftene trenger eiere som er private, som er direkte
                  engasjert i styrearbeidet, og som bryr seg om strategi og resultat på en helt
                  annen måte enn en offentlig eier kan gjøre. Det var den konklusjonen jeg satt
                  igjen med etter Regjeringens utmerkede eierskapskonferanse. Konferansen bekreftet
                  meget tydelig at norsk næringsliv trenger et mer aktivt privat eierskap. 

Så sier regjeringspartiene i innstillingen at det private næringslivet er svært
                  viktig, og det vises til at et mangfold av eierskap er nødvendig. Jeg synes
                  likevel det er påfallende hvordan regjeringspartiene unngår å omtale den private
                  eieren, og unngår å komme inn på det faktum at privat eierskap står for 70 pst. av
                  verdiskapingen i Norge. Men det er kanskje ikke rart – med den politikken
                  Regjeringen fører når det gjelder privat eierskap, som ser ut til å være at privat
                  eierskap skal begrenses mest mulig gjennom formuesskatt. Selv midt under
                  finanskrisen velger Regjeringen å øke skatten på arbeidende kapital i norske
                  bedrifter. Både formuesskatten på arbeidende kapital og arveavgiften for
                  generasjonsskifte i familiebedrifter blir økt i 2009, selv om mange av disse
                  bedrifter faktisk slåss hver dag for å overleve og for å unngå permitteringer og
                  oppsigelser. Dette viser at Regjeringen egentlig ikke liker private bedrifter og
                  private eiere. Man forstår ikke, eller nekter å innrømme, at det er en klar
                  sammenheng mellom sterke bedrifter, privat eierskap og trygge norske
                  arbeidsplasser. 

Dokument nr. 8-forslaget nevner en rekke tiltak som kan styrke det private
                  næringslivet. Det handler om skatter og avgifter, om skjemavelde, om
                  konkurransepolitikk, etableringsordninger og kapitaltilgang. Dette er politikk som
                  behandles i diverse sammenhenger. Blant annet behandlet vi en sak om forenkling av
                  skjemavelde nå i sted. 

Jeg tror det er svært viktig at Stortinget og Regjeringen er tydelige når det
                  gjelder privat eierskap i Norge. Norske næringsdrivende driver i konkurranse med
                  mange utenlandske bedrifter fra dag til dag. Det er fri kapitalbevegelse. Det er
                  viktig for norske bedrifter, for norske arbeidstakere og for verdiskapingen i
                  Norge at vi legger forholdene til rette for at bedriftene skal lykkes. 

Det er et paradoks at denne regjeringen har økt skattene med 11 milliarder kr i
                  forhold til det siste budsjettforslaget fra den forrige regjeringen, og at
                  konkurranseevnen er svekket hvert år siden Stoltenberg overtok. I en tid med
                  økende arbeidsledighet framstår dette som en svært underlig og feilslått politikk. 

Jeg er glad for at en samlet opposisjon står bak forslaget i innstillingen om en
                  strategi for å styrke det private aktive eierskapet, fremmet av Høyre,
                  Fremskrittspartiet, Kristelig Folkeparti og Venstre. Jeg tar opp forslaget. 

 Representanten Torbjørn Hansen har tatt opp det forslaget han refererte til. 

 For Arbeidarpartiet er arbeid og verdiskaping heilt sentralt. Me må skapa for å
                  kunna dela. Dei grunnleggjande måla i næringspolitikken er å sikra høg
                  sysselsetjing, låg arbeidsløyse og høg verdiskaping. Næringspolitikk er noko denne
                  regjeringa prioriterer høgt, noko som ikkje minst er viktig i dei urolege tidene
                  me no er inne i. Kampen for å tryggja arbeidsplassane er jobb nr. 1. 

Representantane frå Framstegspartiet ber Regjeringa om å leggja fram ein strategi
                  for å styrkja den private norske eigarskapen. Dei meiner òg at det må ei
                  modernisering til av dagens rammevilkår og av verkemiddelapparatet. 

Me er einige i at privat eigarskap er viktig. Etter mitt syn må me ha eit mangfald
                  av eigarskap i bedriftene for framleis å kunna ha eit både konkurransedyktig og
                  dynamisk næringsliv her i landet, noko me er heilt avhengige av for å halda oppe
                  vår høge velferd. Me skal ha både private og statlege, nasjonale og utanlandske
                  eigarar i bedriftene våre. 

Nyskaping og entreprenørskap skjer ofte i eit samspel mellom privat og offentleg
                  kapital og med støtte frå verkemiddelapparatet. I vår norske blandingsøkonomi eig
                  staten ein relativt stor del av den samla aksjekapitalen. I debatten om eigarskap
                  og om kva og kor mykje staten skal eiga, kjem dei politiske skiljelinene klart til
                  syne. 

Arbeidarpartiet vil at staten skal vera ein aktiv, langsiktig og føreseieleg eigar
                  i viktige norske selskap. Eg registrerer at det faktisk er fleire som har tru på
                  statleg eigarskap no enn det var før finanskrisa. Folk ser at marknaden har klare
                  svakheiter, og at den statlege eigarskapen har sine klare fordelar. Men me er
                  ikkje ueinige i at dei private eigarane må sikrast gode rammevilkår. Dei mange små
                  og mellomstore bedriftene står for om lag to tredjedelar av sysselsetjinga og for
                  over halvparten av omsetninga i næringslivet. 

Private eigarar og familiebedrifter er på mange måtar berebjelken i næringslivet
                  vårt. Difor er det så viktig at me har ei regjering som fører ein politikk som
                  legg til rette for utvikling av eit framtidsretta og nyskapande næringsliv og
                  gode, stabile og føreseielege rammevilkår for både bedrifter, entreprenørar og dei
                  tilsette. 

Tilgang på risikokapital, etableringsordningar og tiltak for å få bukt med
                  skjemaveldet er element som Framstegspartiet trekkjer fram i sitt forslag. Alt
                  dette er viktige ting som allereie inngår i Regjeringas næringspolitikk. 

Så merkar eg meg at representantar frå Framstegspartiet lyftar fram skatten som
                  eit stort problem. Eg merka meg òg at den førre talaren, frå Høgre, hadde
                  formuesskatten som løysinga på det meste. Ei undersøking som Synovate nyleg har
                  gjort blant over 500 bedriftsleiarar, syner at satsing på forsking, på innovasjon
                  og på utdanning likevel er det viktigaste for næringslivet. Dei same leiarane gir
                  klårt uttrykk for at lågare skattar og avgifter er heilt uvesentleg i høve til
                  satsing på forsking. Det bør kanskje gi både Framstegspartiet og Høgre noko å
                  tenkja på. 

Denne regjeringa har auka løyvingane til næringsretta forsking over Nærings- og
                  handelsdepartementet sitt budsjett med over 40 pst. sidan regjeringsskiftet. I
                  tillegg kjem alle dei ekstraløyvingane som er ein del av krisepakka som Stortinget
                  nett har vedteke, og som òg har fått stor oppslutning frå næringslivet. 

 La meg starte med å berømme saksordføreren for et godt utført arbeid. Det er en
                  samlet opposisjon som står bak forslaget i saken. 

Det er viktig med et mangfold av eierskap i norsk næringsliv. Aktørene må gis
                  rammebetingelser som gjør det attraktivt med nyinvesteringer og videreutvikling.
                  Det er dessverre liten oppmerksomhet i Norge om tilstanden og
                  konkurransedyktigheten for det private aktive eierskapet i norsk næringsliv.
                  Dessverre har Regjeringens fokus de siste årene i stor grad handlet om økt statlig
                  og aktivt eierskap. 

Størstedelen av verdiskapningen skjer i privateide bedrifter. Det er derfor viktig
                  å rette oppmerksomheten mot disse bedriftenes rammebetingelser i en globalisert
                  økonomi. Fremskrittspartiet mener at vi har ressurser og kompetanse til å gi
                  norske bedrifter rammebetingelser som er i verdensklasse, og som legger grunnlag
                  for videre vekst og nye etableringer. Det betyr at det må utarbeides langsiktige
                  og tydelige rammebetingelser som gir grunnlag for nyinvesteringer og for at nye
                  produkter kan settes i produksjon i Norge. For å få til dette kan det være
                  nødvendig at staten stiller sine ressurser til disposisjon på områder der markedet
                  ikke vil ta risiko. 

Fremskrittspartiet mener at det offentlige virkemiddelapparatet skal ha som
                  oppgave å sørge for hjelp og veiledning til de beste ideene, og at utenforliggende
                  hensyn ikke skal stå i veien for bedriftsetableringer. Dagens situasjon er preget
                  av at politiske særhensyn dominerer i innovasjonsarbeidet, noe som blir et feil
                  fokus når landet skriker etter nye arbeidsplasser. For Fremskrittspartiet er det
                  ideens potensial som bør være avgjørende for å utløse økonomisk og administrativ
                  støtte, og ikke andre særpolitiske målsettinger. I tillegg til den støtten staten
                  kan stille opp med i oppstartsfasen, er det nødvendig med kapitaltilgang for
                  næringslivet også i en videreutviklingsfase. 

I Norge er det lite privat risikokapital grunnet et skattesystem som ikke
                  stimulerer til investeringer i bedriftsetablering. Den internasjonale finansuroen
                  gjør tilgangen på risikokapital svakere, og mest sårbare er bedrifter i såkorn- og
                  tidlig vekstfase. Heldigvis er Norge i en særstilling, da vi har mye kapital på
                  bok. Fremskrittspartiet mener at noe av denne kapitalen bør settes i arbeid i et
                  offentlig-privat samarbeid for å styrke det norske risikokapitalmarkedet. Dette
                  kan gjøres gjennom opprettelse av nye fond, organisert etter en
                  fond-i-fond-løsning, som også vil utløse mer privat risikokapital. 

Skjemaveldet og omfanget av regelverk er et stort problem for næringslivet. Dette
                  gjelder spesielt for mindre bedrifter som må svare på de samme oppgavene som de
                  store, og som med mindre ressurser bruker mer tid på skjemaer og regler. En
                  kartlegging viser at bedriftenes kostnader med å etterleve rapporteringskravet til
                  det offentlige er på 57 milliarder kr. Dette er tatt opp tidligere her i salen. Vi
                  mener at Regjeringen sammen med næringslivet bør komme med forslag om forpliktende
                  reduksjon av denne skjemabelastningen. 

Norske bedrifter må i sine regnestykker ta hensyn til at norske skatter og
                  avgifter er i verdenstoppen. Det betyr at det er svært vanskelig å konkurrere på
                  en internasjonal arena, noe som hemmer bedriftsetableringer. Det viser seg også i
                  finanskrisetider at antall norske selskaper som går konkurs, er urovekkende høyt. 

Situasjonen er spesielt dramatisk når det gjelder særavgifter, som slår vilkårlig
                  ut, og som har betydelige usosiale virkninger. Blant disse særavgiftene som er
                  betydelige, er bl.a. avgifter på energi, som bensin- og dieselavgiftene. 

Videre er arveavgiften en avgift som er et betydelig problem for mange familieeide
                  bedrifter ved eierskifte. Arveavgiften fremstår som en statlig pålagt ulempe for
                  en spesiell type eierform. 

Formuesskatten har også en rekke uheldige virkninger på sparing og investering.
                  Dette er en avgift som rammer mange familiebedrifter hardt, og påfører bedriftene
                  unødvendige utgifter. Formuesskatten er preget av omfattende forskjellsbehandling
                  mellom spareformer og er en tilnærmet særnorsk skatt som stimulerer til
                  skattemotiverte disposisjoner. Fremskrittspartiet mener at formuesskatten må
                  avvikles, og at det heller bør etableres et skattesystem som motiverer til
                  investering og nyskapning gjennom et flatere og lavere skattenivå. 

Det er viktig for næringslivet at man har et tydelig konkurranseregelverk som
                  bidrar til et velfungerende marked. En effektiv konkurransepolitikk innebærer at
                  Konkurransetilsynet skal ha frihet til å gjøre sin kontroll og påpeke uholdbare
                  forhold uten direkte politisk innblanding. For små og mellomstore bedrifter er det
                  av stor betydning at det er et effektivt konkurranseregelverk som også kan åpne
                  sektorer preget av offentlige monopolbedrifter for konkurranse. Fremskrittspartiet
                  mener at konkurranse og markedsbaserte løsninger også er den mest fornuftige måten
                  å organisere produksjonen av offentlig finansierte velferdsoppgaver på. 

 Det er viktig med rammevilkår som gjer det attraktivt med nyinvesteringar og
                  vidareutvikling av næringslivet i landet vårt. Difor er Kristeleg Folkeparti med
                  på forslaget om å be Regjeringa leggja fram ei eiga melding innan våren 2009 om
                  korleis den norske private eigarskapen kan styrkjast. 

Me har over 40 000 bedrifter som står framfor eit generasjonsskifte i løpet av dei
                  neste ti åra. Arveavgifta er kjempeviktig for desse bedriftene. Eg har ikkje tal
                  på kor mange som har kome til meg og sagt at arveavgifta er eit hinder for
                  generasjonsskiftet – dei greier ikkje generasjonsskiftet. Me veit at nokre har
                  skrapa saman til arveavgifta, og så har dei starta under nullpunktet. Andre har
                  mått selja familiebedrifta. Difor har me ein glitrande modell for dette med
                  betinga arveavgift ved generasjonsskifte i familiebedrifter. Dersom neste
                  generasjon tek over, vert arveavgifta berekna på vanleg måte, men ho vert ikkje
                  kravd inn. For kvart år den neste generasjonen driv, vert arveavgifta redusert med
                  ein tiendedel. Har så neste generasjon drive i ti år, er arveavgifta vekk. Dermed
                  treffer ein dei som ein ønskjer å hjelpa, og ein hindrar misbruk. 

Ein annan ting er formuesskatten på arbeidande kapital. Det er slik formuesskatt
                  må betalast uansett resultat på botnlinja. Dersom ein får fritak for formuesskatt
                  på arbeidande kapital, har ein to tiltak – betinga fritak for arveavgift og fritak
                  for formuesskatt på arbeidande kapital – som er treffsikre verkemiddel,
                  skreddarsydde for den vanskelege situasjonen som finanskrisa har skapt for mange
                  bedrifter. 

Det er heilt naturleg med ein gjennomgang av verkemidla for å styrkja eigarskapen
                  i norsk næringsliv. Slik som eg les kartet, ser det dessverre ut til at forslaget
                  vårt om å leggja fram ein strategi for å styrkja den aktive eigarskapen i norsk
                  næringsliv gjennom ein gjennomgang av og modernisering av rammevilkåra vil verta
                  nedstemt – såpass realistisk er eg. Likevel håpar eg at regjeringspartia tek seg
                  bryet med på nytt igjen å sjå på desse to forslaga våre om betinga fritak for
                  arveavgift ved generasjonsskifte i familiebedrifter og fritak for formuesskatt på
                  arbeidande kapital. Eg veit at eg har nemnt dette tidlegare, men aldri har det
                  vore meir aktuelt enn no, i den situasjonen næringslivet er inne i i samband med
                  finanskrisa. Eg håpar at uansett utfallet av avstemminga vert dette sett på. 

 Det gjelder ikke å gi opp håpet! 

 La meg først si at jeg er enig med presidenten i at det er viktig å bevare håpet
                  helt til det motsatte er skjedd – så får vi se hvordan det går i salen senere i
                  dag. 

Jeg understreker at det er en samlet opposisjon som nå ber Regjeringen framlegge
                  en strategi for å styrke det private aktive eierskapet i norsk næringsliv og i den
                  forbindelse – som jeg også har vært inne på tidligere i dag – en modernisering og
                  en forenkling av regelverket. Venstre mener at for å skape sikre arbeidsplasser er
                  det avgjørende med generelt gode rammevilkår for alle deler av næringslivet, som
                  flere har vært inne på. Det er også viktig å underbygge underveksten av ufødte
                  bedrifter og utvikle flere og bedre kunnskapsbedrifter. 

Det offentlige virkemiddelapparatet må i sterkere grad stimulere til omstilling og
                  nyskaping. Næringslivet er avhengig av fornying og nyskaping for å være
                  konkurransedyktig og møte framtidens utfordringer, og det er ikke et mål i seg
                  selv at en skal være statlig eid. Spesielt i disse finanskrisetider må vi være
                  kreative og legge til rette for nyskaping og nye arbeidsplasser. Da er det viktig
                  å slippe kreativiteten og skaperkraften løs. Det må satses på gründere og
                  entreprenører, og det må bli mindre regelverk og regulering. Det er derfor viktig
                  for Venstre å sikre risikovillig kapital gjennom det offentlige
                  virkemiddelapparatet og gjennom skattestimulans for private investorer. Nettopp
                  derfor er en kraftig satsing på forbedring av rammevilkårene for norsk næringsliv
                  generelt og for småbedrifter spesielt en hovedprioritering for Venstre. 

Det har tidligere i dag vært nevnt at vi har mange familiebedrifter i dette
                  landet; to av tre norske bedrifter er familiebedrifter. Disse har nettopp en
                  framtredende rolle som grunnlag for verdiskaping og velferd. Flere representanter
                  har vært inne på hindringer for familiebedrifter, spesielt arveavgiften, som det
                  må være en målsetting å få fjernet, eventuelt forbedret, på kort sikt.
                  Generasjonsskifte er en kritisk fase for familiebedrifter, og derfor må det ses
                  nøye på dette, for vi ønsker fortsatt familiebedrifter i dette landet. 

Det er også viktig at gode ideer blir satt ut i livet og får starthjelp uavhengig
                  av geografi og andre forhold. Dette må virkemiddelapparatet ta høyde for. Så må
                  heller virkemiddelapparatet ha egne strategier som tar distriktshensyn,
                  bosettingshensyn og hensyn til andre tilliggende momenter i slike sammenhenger. 

Det er også viktig at virkemiddelapparatet har nok tilgjengelige midler spesielt i
                  disse tider, men også legger til rette for at privat kapital blir tilgjengelig i
                  næringslivet. Dette må gjøres attraktivt gjennom skatteordninger, f.eks. en
                  KapitalFUNN-ordning på linje med den vellykkede SkatteFUNN-ordningen som vi har.
                  Derfor håper jeg at det blir utredet alternativ der det blir fristende for
                  bedrifter eller andre med kapital å kunne gå inn med kapital i private bedrifter,
                  og da gjerne gjennom en skattestimulans i så henseende. Jeg håper at flere tar den
                  ideen og vil jobbe videre med den, i en tid da vi har behov for privat kapital for
                  å styrke nettopp det private eierskapet i Norge. 

Samtidig bare gjentar jeg at det også er utrolig viktig med modernisering av
                  regelverket, og i det ligger også modernisering av virkemiddelapparatet. 

Jeg viser til slutt til det forslaget som Venstre har fremmet sammen med
                  Fremskrittspartiet, Høyre og Kristelig Folkeparti. 

Carl I. Hagen hadde her gjeninntatt presidentplassen.
               

 La meg først få takke representanten Hansen for gode ord om Eierskapskonferansen.
                  Jeg deler ikke det representanten sa om at vi ikke liker private eiere, for det
                  gjør vi, og representanten viste jo sjøl til at vi hadde invitert nettopp
                  representanter for tre private eiere til å innlede. Det er jo slik, som alle i
                  denne salen veldig godt vet, at de fleste bedrifter i Norge har private eiere. De
                  står for en stor og viktig del av vår verdiskaping og våre arbeidsplasser. Og vi
                  er sjølsagt opptatt av å kunne gi gode og forutsigbare rammevilkår, slik at eiere,
                  enten de er private eller offentlige, kan utøve et aktivt og godt eierskap. Jeg
                  trur, som også var konklusjonen i den grad det var noen konklusjon fra den
                  konferansen, at tida nå er inne for et enda mer aktivt og operativt eierskap,
                  altså at alle er nødt til å være med. Det trur jeg denne finanskrisa har vist oss,
                  og ikke minst hvordan den startet. 

Jeg håper at tida er inne for å snakke høyere om hvordan vi sammen kan blande
                  offentlig og privat kapital. Jeg håper også at tida er inne for å komme oss litt
                  opp av skyttergraven – både de som er på den sida at staten bør eie minst mulig,
                  og de som er på motsatt side – og se på hva vi i fellesskap nå kan gjøre, enten vi
                  representerer staten, det offentlige for øvrig eller det private, for å gjøre noe
                  som er skikkelig bra for næringslivet vårt, og som sørger for at vi kommer ut av
                  denne krisa med et enda mer konkurransedyktig næringsliv enn det vi har. Det trur
                  jeg er det aller viktigste nå. Og der mener jeg at en del av dem som sjøl er
                  private eiere og eier til dels mye, har bidratt konstruktivt gjennom mange
                  forslag. Noen av dem sa her om dagen at de nå gikk inn for skatt på aksjeutbytte,
                  la jeg merke til. Det er nye, interessante signaler. Så jeg vil oppfordre til at
                  vi nå også benytter denne muligheten til å tenke annerledes og forhåpentligvis
                  kanskje på noen områder nærme oss noe i forhold til å gjøre enda mer for eierne,
                  enten de er private eller offentlige. 

I dagens situasjon, hvor mange bedrifter sliter, er det ekstra viktig at vi greier
                  å legge til rette for enda mer omstilling og enda mer innovasjon – både for å
                  trygge eksisterende arbeidsplasser og sjølsagt også for å skape nye for framtida.
                  Derfor har vi trappet opp satsinga både når det gjelder entreprenørskap og
                  innovasjon. 

I den stortingsmeldinga som Stortinget har til behandling, foreslås det viktige
                  grep innenfor entreprenørskap, medarbeiderdrevet innovasjon, forskning, innovasjon
                  i offentlig sektor og miljøteknologi, for å nevne noe. Dette er alt sammen, og mer
                  til som er lagt på fra komiteens side, viktige tiltak for å gjøre enda mer i denne
                  situasjonen. 

Jeg mener også at forslaget om å lage en næringspolitisk strategi for små og
                  mellomstore bedrifter, det å sette ned strategiske råd hvor bedriftene sjøl får gi
                  klare råd om hva som må til for at de skal kunne gjøre enda mer for å trygge
                  arbeidsplasser og/eller skape nye, er utrulig viktig. Vi skal også se nærmere på
                  hvordan vi kan styrke små og mellomstore bedrifters posisjon i utlandet. Der er
                  det et potensial. Vi er nødt til å sørge for at våre små og mellomstore bedrifter
                  står sterkere i konkurransen med bedrifter i andre land, og vi ser jo at
                  konkurransen bare er økende. 

Regjeringen arbeider for et velfungerende kapitalmarked. Tiltakene overfor bankene
                  som Stortinget har sluttet seg til, de to nye fondene som nylig er oppe og står,
                  og de mange bevilgningene vi nå har gitt til vårt virkemiddelapparat, er viktige
                  bidrag i så måte. 

Jeg er også helt enig med forslagsstillerne i at god tilgang på risikokapital er
                  særlig viktig for entreprenører og bedrifter i en tidlig fase. Det er jo nettopp
                  derfor vi har økt bevilgningene til f.eks. Innovasjon Norge, at Investinor, som –
                  som kjent – har fått 2,2 milliarder kr til disposisjon, nå er oppe og står og er i
                  gang, at vi har styrket egenkapitalen i Argentum med 2 milliarder kr, og at vi lar
                  være å ta utbytte. Det er jo fond som skal investeres i nettopp små og mellomstore
                  bedrifter. Det er Regjeringas og jeg regner med også Stortingets klare forventning
                  at disse midlene skal komme norske arbeidsplasser og norske bedrifter til gode. 

Så er vi, og jeg opplever alle i denne salen, opptatt av at vi ikke skal påføre
                  næringslivet unødige kostnader, og derfor må vi videre på det vi har diskutert
                  også tidligere i dag når det gjelder forenklinger. 

 Det blir replikkordskifte. 

 Siden årsskiftet har 1 220 bedrifter gått konkurs. Det er ca. 23 bedrifter daglig
                  som har forsvunnet. Det man nå ser, er at de pakkene som Regjeringen har fremmet,
                  ikke har truffet godt nok. Det er lett å tenke på alle de forslag som
                  Fremskrittspartiet har fremmet i forbindelse med finanskrisen, som har blitt
                  nedstemt. Det vi ser nå, er at det er en rekke små privateide bedrifter som går
                  over ende, mens andre selskap som staten er aksjonær i, lett kan komme til
                  Regjeringen og få midler – SAS fikk 800 mill. kr for å komme over sin økonomiske
                  kneik. 

Da er egentlig spørsmålet: Hva vil Regjeringen konkret gjøre for å unngå at
                  konkursraset fortsetter for næringslivet? 

 Jeg har lyst å spole filmen litt tilbake: Hvor startet denne finanskrisa, og
                  hvorfor startet den? Det er det sikkert mange meninger om, og det er sikkert mange
                  som kommer til å ta studier og doktorgrader på hva som egentlig skjedde. Det som
                  jeg trur er ganske åpenbart for veldig mange, er at noe av grunnen til at dette
                  skjedde, var mangel på styring av markedet. Derfor sier ikke alle de jeg møter om
                  dagen som representerer næringslivet – og det er mange – det de sa for ni måneder
                  siden: mindre stat. De vil ha mer stat. 

Påstanden om at pakken ikke treffer godt nok, stemmer heller ikke overens med det
                  som næringslivet sier til oss. Vi hadde seinest forrige uke samråd hos
                  statsministeren hvor lederne for de største bedriftene i Norge var representert.
                  De sier at det var helt riktig å komme med det vi gjorde da vi gjorde det. 

Vi er opptatt av både å sørge for å bevare arbeidsplasser – men det har ikke vært
                  mulig at alle kan bevares, verken før eller nå – og av å skape nye. Derfor er det
                  lagt inn mange milliarder kroner i virkemiddelapparatet som skal komme de
                  bedrifter som trenger det, til gode. 

 Det er positivt at statsråden inviterer til en viss refleksjon rundt
                  eierskapspolitikken i disse krisetider. Og jeg skal være den første til å se på
                  muligheter for blanding av offentlig og privat kapital. Der har vi ordninger som
                  fungerer, og Høyre støtter og satser på dem videre. Men det spesielle ved norske
                  rammebetingelser er jo formuesskatten, som hvert eneste år trekker inn 5–6
                  milliarder kr fra privat eierskap og systematisk svekker det private eierskapet i
                  Norge. Formuesskatten er også resultatuavhengig, slik at i en tid med finanskrise
                  hvor bedriftene går med underskudd, blir det ekstra ille å trekke inn 5–6
                  milliarder kr av eiernes kapital. Regjeringen har til og med valgt å øke denne
                  beskatningen nå i 2009. 

Ser statsråden at formuesskatten hvert eneste år – og særlig når man ser dette
                  over en 20-årsperiode – svekker eierskapet i Norge betydelig, og at det er
                  spesielt uheldig at dette nå blir forsterket i 2009? Og kan tiltak i forhold til
                  formuesskatt være noe som Regjeringen ser på i revidert budsjett? 

 La meg først si meg helt enig med representanten Hansen i at vi trenger mange
                  private bedrifter også framover. Jeg er også helt enig i det som sies om
                  viktigheten av de familieeide bedriftene. Jeg respekterer at vi er litt uenige på
                  noen punkter med hensyn til hvilke virkemidler vi skal bruke. 

Nei, vi har ingen planer om å gjøre endringer når det gjelder formuesskatten. Vi
                  har vært opptatt av å gjøre det som fungerer best og virker raskest, med tanke på
                  å beholde flest mulig folk i arbeid og skape arbeidsplasser framover. Jeg
                  registrerer også at det blant de representantene fra næringslivet som jeg møter,
                  er færre som tar opp formuesskatten nå, enn det var for noen måneder siden. Tvert
                  imot mener de at de tiltak som er satt i gang, er bra og vil møte situasjonen på
                  en god måte. 

Jeg tror at dette er et punkt vi ikke greier å bli enige om. Men jeg er glad for
                  at representanten Hansen sier at det er mye interessant når det gjelder å blande
                  offentlig og privat kapital, som det går an å snakke nærmere om. 

 I innlegget mitt gjorde eg greie for denne arveavgiftsmodellen som eg nok har
                  nemnt eit par gonger før. Men den situasjonen ein har, med både finanskrise og det
                  faktum at over 40 000 bedrifter i neste tiårsperiode står framfor eit
                  generasjonsskifte, er ei kjempeutfordring. Med eit betinga fritak for arveavgift
                  kan ein ikkje berre gje eit handslag til bedriftene, men ein kan faktisk gje ein
                  verkeleg stimulans som treffer, og som veldig mange oppfattar som eit problem. 

Regjeringa er jo heilt sikkert godt i gang med budsjettet for neste år. Mitt
                  spørsmål er: Er dette av dei tiltaka som vil verta vurderte i budsjettet for neste
                  år? 

 Budsjettet kommer når det kommer, som representanten kjenner godt til. Men jeg kan
                  nok svare på dette spørsmålet slik som jeg svarte representanten Hansen når det
                  gjaldt arv og formue, at det er ikke det området vi vurderer, for å si det på den
                  måten. 

Vi mener det er andre tiltak som er viktigere nå. Der er det viktig å få innspill
                  – også fra opposisjonen, sjølsagt – om hva som må til av andre eller eventuelt nye
                  tiltak for å møte den svært krevende situasjon som vi nå er inne i. Der er det
                  allerede flere forslag på bordet som vi vurderer. Men jeg må nok si til
                  representanten Sørfonn at jeg kan ikke nå gi det svaret han ønsker på dette
                  spørsmålet. 

 Replikkordskiftet er omme. 

De talere som heretter får ordet, har en taletid på inntil 3 minutter. 

 Jeg har ikke behov for å forlenge debatten, men i og med at statsråden ikke var i
                  nærheten av å svare på min replikk, skal jeg gi statsråden en ny sjanse. Det jeg
                  spurte statsråden om, var: Hva vil Regjeringen konkret gjøre for å hindre at
                  konkursraset for bedrifter i Norge fortsetter? 

Jeg merket meg også at statsråden i sitt innlegg inviterte til en bred samling for
                  å finne løsninger for næringslivet. Det er jeg for så vidt glad for, men
                  historikken man har med seg så langt når det gjelder finanskrisen, er at
                  opposisjonens forslag ikke har fått tilslutning fra regjeringspartiene, mens store
                  deler av opposisjonen har støttet store deler av de pakkene som har kommet fra
                  Regjeringen. Så det går an å se litt på om ikke de forslagene som tidligere har
                  vært fremmet i denne salen, og som har blitt nedstemt av regjeringspartiene, kan
                  løftes opp igjen. 

Så sier statsråden at man har merket at kravet fra næringslivet når det gjelder
                  formuesskatt, er blitt atskillig dempet. Det er nok litt avhengig av hvem
                  næringslivet snakker med. Når man snakker med en statsråd fra Arbeiderpartiet,
                  skjønner man vel at man ikke skal kaste bort så mye tid på å prøve å senke
                  skattenivået. 

Så er jeg jo glad for at det har kommet en del pakker som også Fremskrittspartiet
                  har gått i bresjen for å få til når det gjelder de store bedriftene. Men til de
                  små privateide bedriftene har ikke Regjeringen kommet med så veldig mange pakker.
                  Så der vil jeg igjen utfordre statsråden til å svare på spørsmålet mitt, og ikke
                  starte med hvor finanskrisen oppstod, for det var overhodet ikke det denne
                  representanten spurte om. 

 Nei, jeg merket meg at det ikke var det representanten spurte om, men jeg syntes
                  allikevel det var viktig å minne om hvorledes ting faktisk henger i hop. 

Så til antall konkurser: Det er klart det er krevende når det er så mange
                  konkurser. Det har det vært tidligere år også, men det er jo et tydelig signal om
                  at vi er inne i en meget alvorlig og krevende situasjon. 

Så til spørsmålet om hvordan vi vil sørge for å møte den situasjonen. Jeg er for
                  det første veldig glad for at opposisjonen har sluttet seg til mange av de
                  forslagene som Regjeringa har lagt fram for å møte situasjonen. Noe av det
                  viktigste vi gjør, er jo å bruke alle de virkemidler vi nå har fått til
                  disposisjon. Fordi vi har sørget for at vi har orden i økonomien, kan vi nå rulle
                  ut mange milliarder kroner som kommer ikke minst små og mellomstore bedrifter til
                  gode – til Innovasjon Norge, til Argentum, som skal investere i nettopp små og
                  mellomstore bedrifter, til Investinor, og jeg kunne ha nevnt mange andre som
                  representantene her i salen sjølsagt kjenner veldig godt til. Ikke minst det å få
                  bankene til å fungere igjen er kjempeviktig for næringslivet vårt. Vi håper jo
                  sjølsagt at de ulike bankpakkene og ikke minst de to nye fondene som nå er i ferd
                  med å komme opp å stå, vil bidra positivt til det. 

Vi er sjølsagt åpne for alle gode forslag om ting som bør justeres, eller som bør
                  endres, eller nye ting. Men det betyr ikke at vi kommer til å bli enige om alt.
                  Det vet representanten Korsberg at vi sikkert ikke blir. Men det er flere av de
                  forslagene opposisjonen har kommet med, som vi har vært enige om, og det kommer
                  sikkert også til å bli flere i tida framover. 

Jeg trur det er et veldig viktig signal å si at det er ikke slik at alle bedrifter
                  kan bestå. Det er krevende for de bedrifter det gjelder, men jeg trur det er
                  kjempeviktig at vi nå greier å sørge for at alle bedrifter bruker tid på både
                  omstilling og nyskaping – noe de kanskje ikke har hatt muligheter til i tider da
                  alt har gått så bra at de bare har produsert og produsert for å selge mest mulig.
                  Men nå blir de tvunget over i en annen situasjon. 

Jeg mener at store deler av norsk næringsliv faktisk er ganske gode til å drive
                  med nyskaping. I den alvorlige situasjonen vi er oppe i, er det viktig ikke å
                  glemme hvilke muligheter som ligger der. Det er innenfor det spekteret vi – sammen
                  med dere – ønsker å bidra til å møte situasjonen for å holde flest mulig mennesker
                  i arbeid, og samtidig skape nye arbeidsplasser. 

 Flere har ikke bedt om ordet til sak nr. 6. 

(Votering, se side 2411) 





                    

 Under debatten har Torbjørn Hansen satt frem et forslag på vegne av
                  Fremskrittspartiet, Høyre, Kristelig Folkeparti og Venstre. Forslaget lyder: 

«Stortinget ber Regjeringen fremlegge en strategi for å styrke det private
                     aktive eierskapet i norsk næringsliv, herunder en gjennomgang av og
                     modernisering av dagens rammebetingelser og virkemiddelapparat.» 

Det voteres alternativt mellom dette forslaget og innstillingen fra komiteen. 

Komiteen hadde innstilt: 

Dokument nr. 8:13 (2008–2009) – representantforslag fra stortingsrepresentantene
                  Øyvind Korsberg, Hans Frode Kielland Asmyhr og Kåre Fostervold om en strategi for
                  å styrke det aktive private eierskapet i norsk næringsliv – vedlegges protokollen.
               

Votering:

Ved alternativ votering mellom komiteens innstilling og forslaget fra
                  Fremskrittspartiet, Høyre, Kristelig Folkeparti og Venstre ble innstillingen
                  bifalt med 54 mot 50 stemmer.

(Voteringsutskrift kl. 21.50.08)


                    
                    

 Etter ønske fra næringskomiteen vil presidenten foreslå at taletiden blir
                  begrenset til 5 minutter til hver gruppe og 5 minutter til statsråden. 

Videre vil presidenten foreslå at det blir gitt anledning til tre replikker med
                  svar etter innlegg fra medlemmer av Regjeringen innenfor den fordelte taletid. 

Videre blir det foreslått at de som måtte tegne seg på talerlisten utover den
                  fordelte taletid, får en taletid på inntil 3 minutter. 

– Det anses vedtatt. 

 (ordførar for saka): Stortingsrepresentantane Jan-Henrik Fredriksen og Øyvind
                  Korsberg frå Framstegspartiet gjer framlegg om at investeringsfonda for
                  Nordvest-Russland og investeringsfondet for Aust-Europa blir slått saman, og at
                  forvaltninga av fonda blir lagd til Kirkenes. 

Dette forslaget er ganske likt det forslaget som dei same representantane fremma i
                  2006, og som fleirtalet i Stortinget den gongen avviste. Grunngjevinga den gongen
                  var den same som no, nemleg at dersom ein skulle flytte forvaltninga av fonda til
                  Kirkenes, ville det gje eit meir uoversiktleg verkemiddelapparat og på den måten
                  eit dårlegare tilbod til næringslivet. 

Tidlegare i dag hadde vi ein debatt på bakgrunn av Riksrevisjonens rapport og
                  undersøking av Innovasjon Norge som statleg næringsutviklingsaktør, der
                  konklusjonen var at verkemiddelapparatet var uoversiktleg. Da er det ingen grunn
                  til å gjere det endå meir uoversiktleg, noko forslaget frå desse to
                  representantane i Framstegspartiet ber preg av. 

Det er òg grunn til å minne om at det blei oppretta eit kontor i Kirkenes i 2006
                  for å ha nærleik til det geografiske dekningsområdet for Nordvest-Russland. Dette
                  kontoret tilbyr nemleg dei same tenestene som kontoret i Oslo. 

Fondsavdelinga hos Innovasjon Norge sitt hovudkontor huser i dag Investeringsfond
                  for Aust-Europa, Tilskotsfond for næringssamarbeid med Nordvest-Russland og
                  Investeringsfond for Nordvest-Russland. Regjeringspartia meiner at dette er ei
                  fornuftig lokalisering, ved at fondsleiinga kan trekkje vekslar på kompetansen i
                  Innovasjon Noreg. 

Dei fleste bedriftene som har interesse av desse fonda, er i tillegg i all
                  hovudsak lokaliserte i Sør-Noreg. Slik sett er ei lokalisering i Oslo betre og
                  meir fornuftig for dei aller fleste verksemdene. 

Representantane frå Framstegspartiet gjer òg framlegg om å fjerne grensa for kor
                  store beløp fondet kan investere i kvart enkelt prosjekt, og at fondet i tillegg
                  kan tilby ordinære lån. 

Fleirtalet stør ikkje dette og grunngjev det med at det ville vere lite
                  hensiktsmessig å gjere det på den måten. Det er etter fleirtalet sitt syn betre at
                  fondet har ei god risikospreiing i høve til prosjekta dei går inn i, framfor stor
                  eksponering i enkeltsaker. Det er styrking av eigenkapital i samband med
                  investeringar som er viktig, ikkje gjennom lån til bedriftene, slik desse
                  representantane gjer framlegg om. 

Fleirtalet ser heller ikkje at det er fornuftig å samlokalisere og fusjonere
                  forvaltningsorganisasjonane i Innovasjon Norge og Norfund – dette fordi fonda har
                  svært ulike formål og rettar seg inn mot ulike geografiske område. 

På denne bakgrunnen vil fleirtalet òg denne gongen tilrå at representantforslaget
                  frå stortingsrepresentantane Jan-Henrik Fredriksen og Øyvind Korsberg blir avvist.
               

 Fond for Nordvest-Russland ble etablert i 1997 med det formålet å styrke Kirkenes
                  og Sør-Varangers rolle som et nasjonalt brohode overfor Nordvest-Russland. Fondet
                  ble tildelt klare virkeområder, relatert til fylkene Murmansk, Arkhangelsk, det
                  autonome området Nenets og republikken Karelen. Dessverre ble ikke republikken
                  Komi inkludert i det geografiske virkeområdet – for øvrig et fylke som har enorme
                  olje- og gassforekomster og et kjempepotensial innenfor tømmer og trevirke. Det er
                  en av årsakene til at Fremskrittspartiet ber om en evaluering av de geografiske
                  virkeområdene. Intensjonen med forslaget er at fondet skal virke etter intensjonen
                  fra 1997: å gjøre Sør-Varanger til et nasjonalt brohode i en nasjonal satsing
                  overfor Nordvest-Russland. 

Som sagt og skrevet var denne saken oppe til behandling i 2006. Fremskrittspartiet
                  fikk da gjennomslag for etablering av én stilling fra Innovasjon Norge fordelt
                  mellom Murmansk og Kirkenes. 

I 2007–2008 evaluerte Econ bruken av fondet, og resultatet var i all hovedsak i
                  samsvar med det Fremskrittspartiet hevdet i debatten i 2006. Fondet har ikke
                  virket etter intensjonen, og har i dag en kapitalbase som er betydelig høyere enn
                  grunnkapitalen ved etableringen i 1997. Econ påpeker viktigheten av å slå fondene
                  sammen og endre regelverk og statutter på en slik måte at de faktisk vil fungere
                  etter intensjonene. 

At Fremskrittspartiet politisk mener at lokale ringvirkninger blir langt større
                  med en lokal forankring, er uttrykk for at all erfaring ved fondsetableringer
                  tilsier dette. Denne oppfatningen hadde også Arbeiderpartiet og Senterpartiet, men
                  da satt de i opposisjon. 

Den viktigste aksen vi snakker om for å få til en riktig og god utnyttelse av
                  fondene, er ikke Oslo–Bergen eller Oslo–Stavanger, men Kirkenes–Murmansk,
                  Kirkenes–Arkhangelsk og Kirkenes–Komi – hvis man velger å se det i et
                  næringsperspektiv. Da blir det totalt meningsløst at regjeringspartiene hevder at
                  en lokalisering i Oslo er bedre for de fleste virksomheter enn Kirkenes. Det
                  faktiske resultatet etter snart tolv års forvaltning tilsier jo det motsatte. Et
                  viktig moment i så måte er at hva angår kompetanse på Russland og russisk
                  næringsliv, ligger ikke denne i Oslo, den ligger i Finnmark og i Kirkenes. Dette
                  er en konsekvens av 20 års utvikling og et daglig samarbeid med russisk
                  næringsliv, kulturliv og folk til folk-samarbeid over lang, lang tid. At øvrig
                  kapitalbase er lokalisert andre steder enn i Finnmark og Sør-Varanger, er jo et
                  resultat av en politisk og statlig stemoderlig behandling av regionen, hvor
                  gavepakker og nasjonalparker fortrinnsvis er blitt brukt istedenfor langsiktige
                  prioriteringer av næringsutvikling og næringsetablering. 

Det er også mange andre viktige hensyn som tilsier en sammenslåing av
                  investeringsfondene, og at vi får en forvaltning fra Kirkenes. Disse virkemidlene
                  kan på en enkel og rasjonell måte stimulere til sterke grenseoverskridende
                  næringslivssatsinger og clustere med forankring i Sør-Varanger. 

Det er et uomtvistelig behov for å prioritere Sør-Varangers posisjon og rolle både
                  som brohode til Nordvest-Russland og som et geopolitisk knutepunkt – med sin
                  beliggenhet og nærhet til Russland. 

Å flytte større deler av forvaltningen av fondet til Sør-Varanger vil i tillegg
                  til å styrke ringvirkningene til eget næringsliv, dekke de sikkerhets- og
                  utenrikspolitiske behov og bidra til en naturlig utvikling av norsk
                  tilstedeværelse og suverenitet. Det er ingen tvil om at økonomisk integrasjon med
                  Russland er viktig i så måte. Arktis, Barentsregionen og Nordvest-Russland er
                  viktige satsingsområder. Det å bruke ulike deler av vårt forvaltningssystem aktivt
                  for å fremme norske interesser og suverenitet er viktig og bør være en naturlig
                  del av en slik satsing. 

Man kan undre seg over at det regjeringspartiene egentlig gjør i denne sak, er å
                  fortsette en politikk som har vist seg overhodet ikke å fungere.
                  Nordvest-Russland-fondene har ikke fungert etter intensjonen, og vil heller ikke
                  gjøre det. Men at forvaltningen ikke fungerer, bekymrer tydeligvis ikke
                  Regjeringen i deres verbale nordområdesatsing, hvor tomme ord og manglende
                  politisk vilje er det vesentligste bidraget. 

Jeg tar opp Fremskrittspartiets forslag. 

 Representanten Jan-Henrik Fredriksen har tatt opp de forslag han refererte til.
               

 Denne saken gjelder fond som ble etablert for å styrke samarbeidet med bedrifter i
                  Nordvest-Russland og Øst-Europa. Fondene for Nordvest-Russland prioriterer
                  prosjekter som skal gi næringsvirksomhet i Sør-Varanger kommune. 

Når Høyre ikke kan støtte forslagsstillernes forslag i denne saken, baserer det
                  seg på ulike forhold. Å slå sammen fondene for Nordvest-Russland og Øst-Europa kan
                  nok ha sine fordeler, men når det framkommer i statsrådens brev til komiteen den
                  5. desember 2008 at de fleste av virksomhetene som viser interesse for disse
                  fondene, er lokalisert i Sør-Norge, er det en fare for at en sammenslåing vil være
                  kontraproduktiv. 

Høyre mener at en heller ikke kan se bort fra at det å fjerne begrensinger på
                  maksimal engasjementsstørrelse og åpne for at fondene under gitte forutsetninger
                  kan yte ordinære lån, kan gi fondet for stor eksponering i enkeltsaker. 

Den delen av forslagene som har som intensjon å se på det geografiske virkeområdet
                  for fondene på nytt, er etter vår mening derimot noe helt annet. 

Et forslag fra de samme representantene om å flytte investeringsfondet for
                  Nordvest-Russland til Kirkenes ble avvist av et flertall på Stortinget i mars
                  2006. Ved behandlingen av forslaget den gang bad imidlertid Høyre, sammen med
                  Kristelig Folkeparti og Venstre, Regjeringen komme tilbake til Stortinget med en
                  vurdering av administrasjon og lokalisering av fondene som i dag blir administrert
                  av Innovasjon Norge. 

I 2006 ble det opprettet et kontor i Kirkenes for å få større nærhet til det
                  geografiske dekningskontoret for fondet for Nordvest-Russland. Kontoret i Kirkenes
                  tilbyr i dag de samme tjenestene som kontoret i Oslo. 

Høyre vil understreke at Arktis, Barentshavet og Nordvest-Russland er et viktig
                  satsingsområde for Norge i framtiden. Dersom investeringsfondet for
                  Nordvest-Russland ikke når sine målsettinger, kan det oppfattes som at det ikke er
                  behov for øremerkede midler overfor Nordvest-Russland. 

Høyre mener det er gode grunner til at administrasjonen av et slikt fond bør ha
                  nærhet til dekningsområdet. Det ble som sagt opprettet et kontor i Kirkenes for to
                  år siden, og vi mener at sammenslåing og flytting av hovedadministrasjonen til
                  Kirkenes bør foretas dersom det kan dokumenteres at det er den beste løsningen. 

Høyre fremmer derfor sammen med Kristelig Folkeparti og Venstre følgende forslag: 

«Stortinget ber Regjeringen utrede om opprettelsen av kontoret i Kirkenes i
                     tilstrekkelig grad har bidratt til at fondene for Nordvest-Russland når sitt
                     formål, og fremme en egen sak for Stortinget om hvordan fondene for
                     Nordvest-Russland i større grad kan nå sitt formål og i større grad bidra til
                     resultater i nordområdesatsingen.» 

Vi foreslår også at representantforslaget vedlegges protokollen. 

 Representanten Elisabeth Røbekk Nørve har tatt opp de forslagene hun refererte
                  til. 

 Jeg vil først kommentere spørsmålet om å slå sammen Investeringsfond for
                  Øst-Europa med Investeringsfond for Nordvest-Russland. I dag er utnyttelsen av
                  Investeringsfond for Øst-Europa relativt høy, mens Investeringsfond for
                  Nordvest-Russland har betydelig ledig kapasitet som følge av for få akseptable
                  prosjekter og – etter virkemiddelapparatets vurdering – høy risiko i
                  dekningsområdet. Ved en eventuell sammenslåing vil midlene trolig bli brukt i
                  andre områder enn i Nordvest-Russland, fordi hoveddelen av investeringsmidlene vil
                  kanaliseres til prosjekter som i dag tas under Investeringsfond for Øst-Europa.
                  Forslaget om sammenslåing må også sees i denne sammenheng. 

Jeg minner om at søknadene Innovasjon Norge mottar for disse fondene, i stor grad
                  dreier seg om prosjekter i andre områder enn i dekningsområdet for
                  Investeringsfond for Nordvest-Russland. Det er også slik som det er sagt av flere,
                  at brorparten av bedriftene som viser interesse for begge fondene, er lokalisert i
                  Sør-Norge. 

Innovasjon Norges hovedkontor i Oslo mottar de fleste søknadene, men Innovasjon
                  Norge har som kjent også en medarbeider i Kirkenes som vurderer og saksbehandler
                  prosjekter på linje med de øvrige ansatte ved hovedkontoret i Oslo. Dermed
                  ivaretas både hensynet til nærhet til Nordvest-Russland og hensynet til nærhet til
                  de bedriftsnettverkene som er aktive i dekningsområdene. 

Så til forslaget om å fjerne begrensninger på maksimal engasjementsstørrelse samt
                  åpne for at fondene kan yte ordinære lån. 

Engasjementer fra Investeringsfond for Nordvest-Russland er begrenset til 30 mill.
                  kr pr. prosjekt, mens begrensninga for Investeringsfond for Øst-Europa er 15 mill.
                  kr pr. prosjekt. Begrunnelsen for begrensningene er at fondene ikke skal bli 

for

 eksponert i enkeltsaker, og at det skal være god
                  risikospredning i porteføljen. 

Formålet med opprettelsen av fondene er å bidra med egenkapital i forbindelse med
                  norske investeringer i øst. Dette er egenkapital som sammen med aktiva skal danne
                  grunnlaget for lånefinansiering til prosjektene. Etter min vurdering er det
                  uheldig å operere med lån og egenkapital fra samme institusjon. Långiver bør ikke
                  samtidig være eier i selskapet. Slike lån vil dessuten kreve en langt større
                  fondsadministrasjon enn tilfellet er pr. i dag. Derfor er det etter min mening
                  ikke hensiktsmessig at fondene skal kunne tilby ordinær lånefinansiering. 

Når det gjelder representantenes forslag om å samlokalisere og slå sammen
                  forvaltningsorganisasjonene i Innovasjon Norge og Norfund samt flytte
                  fondsforvaltninga til Kirkenes, vil jeg først peke på at dette er fond som er
                  svært ulike. Innovasjon Norges fond investerer i Nordvest-Russland og Sentral- og
                  Øst-Europa, mens Norfund investerer i utviklingsland. 

Forslaget om å fusjonere tre så forskjellige fond er lite hensiktsmessig, slik jeg
                  ser det. Målgruppa for fondene er ulik, og de retter seg mot forskjellige
                  geografiske områder. Norfund har en investeringskapital på 4,3 milliarder kr og
                  har et geografisk fokus på Afrika, Asia og Mellom-Amerika. Det er videre ingen
                  krav om investeringsmedvirkning fra norske bedrifters side. Investeringsfond for
                  Nordvest-Russland og Investeringsfond for Øst-Europa er et næringspolitisk
                  virkemiddel så godt som uten geografisk overlapping med Norfund, og de har krav om
                  saminvestering med norske selskaper i sine virkeområder. 

Til sist til forslaget om å videreutvikle tilskuddsfondet, TNR, samt vurdere det
                  geografiske virkeområdet for fondene på nytt. 

Tilskuddsfond for næringssamarbeid med Nordvest-Russland er forbeholdt prosjekter
                  som kan lede til investeringer i dekningsområdet til Investeringsfond for
                  Nordvest-Russland. Per i dag er det tilgjengelige midler på 8,53 mill. kr i
                  fondet, noe både departementet og Innovasjon Norge mener er tilstrekkelig. En
                  styrking av fondet vil kreve midler over statsbudsjettet, og da må det sjølsagt
                  behandles også i den sammenheng. 

Jeg vil til slutt framheve at virkeområdene for fondene reflekterer Regjeringas
                  prioriteringer. Disse prioriteringene er ikke endret. 

 Det blir replikkordskifte. 

 Arktis, Barentsregionen og Nordvest-Russland er viktige satsingsområder både for
                  Regjeringen og for Fremskrittspartiet. Jeg ser det faktisk som naturlig at man
                  bruker ulike deler av vårt forvaltningssystem både for å fremme nasjonale
                  interesser og for å opparbeide norsk naturlig suverenitet. Slik jeg forstår det,
                  har Regjeringen i stor grad den samme oppfatningen. Da blir det underlig, og jeg
                  må spørre: Hva er årsaken til at en regjering som fokuserer på en
                  nordområdesatsing, går imot sin egen politikk og aktivt motarbeider slike
                  løsninger ved å si nei takk til å få etablert fondskapital i Kirkenes? 

 La meg først si at jeg er helt enig i at dette er et viktig satsingsområde, og jeg
                  mener denne regjeringa mer enn noen annen har vist at vi satser på nordområdene.
                  Vi mener – som jeg også sa i mitt hovedinnlegg – at det å få til flere prosjekter
                  i samarbeid med Nordvest-Russland er viktig, så det er ikke det denne saken
                  handler om. 

Det vi da må se på, er hvordan vi kan organisere de ulike virkemidlene vi har,
                  slik at vi faktisk når målet om å satse mer i nord – i dette tilfellet da i
                  forholdet til Nordvest-Russland. Da er det slik, som representanten kjenner godt
                  til, at vi har en medarbeider i Kirkenes fra Innovasjon Norge. Jeg mener det ville
                  ha vært uhensiktsmessig å organisere det slik som representanten Henriksen og
                  flere her foreslår – nettopp med tanke på å kunne få utløst flere prosjekter i
                  samarbeidet mellom Norge og Nordvest-Russland. Og det er vel det som må være
                  avgjørende, ikke nødvendigvis hvor de som administrerer de ulike fondene, faktisk
                  holder til. 

 Flere har ikke bedt om ordet til replikk. 

Flere har heller ikke bedt om ordet til sak nr. 7. 

(Votering, se side 2411) 





                    

 Under debatten er det satt frem fem forslag. Det er 

forslagene nr. 1 og 2, fra Elisabeth Røbekk Nørve på vegne av Høyre,
                        Kristelig Folkeparti og Venstre 

forslagene nr. 3–5, fra Jan-Henrik Fredriksen på vegne av Fremskrittspartiet
                     

Det voteres først over forslagene nr. 3–5, fra Fremskrittspartiet. 

Forslag nr. 3 lyder: 

«Stortinget ber Regjeringen slå sammen Investeringsfondet for Russland,
                     SUS-landene og Balkan (ØSE), og Investeringsfondet for Nordvest-Russland (NVR)
                     slik at sannsynligheten for å få aktivert kapital øker, og flytte
                     hovedforvaltningen av fondet til Kirkenes.» 

Forslag nr. 4 lyder: 

«Stortinget ber Regjeringen vurdere å fjerne begrensninger på maksimal
                     engasjementsstørrelse samt åpne for at fondene kan yte ordinære lån, gitt at
                     det ikke finnes nesten like gode private tilbud.» 

Forslag nr. 5 lyder: 

«Stortinget ber Regjeringen videreutvikle Tilskuddsfondet for Nordvest-Russland
                     (TNR) samt vurdere det geografiske virkeområdet for fondene på nytt.» 

Votering:

Forslagene fra Fremskrittspartiet ble med 81 mot 23 stemmer ikke
                  bifalt.

(Voteringsutskrift kl. 21.50.48)

 Det voteres så alternativt mellom innstillingen fra komiteen og forslagene nr.
                     1 og 2, fra Høyre, Kristelig Folkeparti og Venstre. 

Forslag nr. 1 lyder: 

«Stortinget ber Regjeringen utrede om opprettelsen av kontoret i Kirkenes i
                        tilstrekkelig grad har bidratt til at fondene for Nordvest-Russland når sitt
                        formål, og fremme en egen sak for Stortinget om hvordan fondene for
                        Nordvest-Russland i større grad kan nå sitt formål og i større grad bidra
                        til resultater i nordområdesatsingen.» 

Forslag nr. 2 lyder: 

«Dokument nr. 8:14 (2008–2009) – representantforslag fra
                        stortingsrepresentantene Jan-Henrik Fredriksen og Øyvind Korsberg om at
                        investeringsfondene for Nordvest-Russland og investeringsfondet for
                        Øst-Europa blir slått sammen og forvaltningen av fondene legges til Kirkenes
                        – vedlegges protokollen.» 

Presidenten antar at Fremskrittspartiet nå ønsker å støtte forslagene
                     subsidiært. 

Komiteen hadde innstilt: 

Dokument nr. 8:14 (2008–2009) – representantforslag fra stortingsrepresentantene
                  Jan-Henrik Fredriksen og Øyvind Korsberg om at investeringsfondene for
                  Nordvest-Russland og investeringsfondet for Øst-Europa blir slått sammen og
                  forvaltningen av fondene legges til Kirkenes – vert å avvise. 

Votering:

Ved alternativ votering mellom komiteens innstilling og forslagene fra
                  Høyre, Kristelig Folkeparti og Venstre ble innstillingen bifalt med 54 mot 50
                  stemmer.

(Voteringsutskrift kl. 21.51.38)


                    
                    

 Etter ønske fra næringskomiteen vil presidenten foreslå at taletiden blir begrenset til 5 minutter til hver gruppe og 5 minutter til statsråden. 




Videre vil presidenten foreslå at det blir gitt anledning til fem replikker med svar etter innlegg fra medlemmer av Regjeringen innenfor den fordelte taletid. 




Videre blir det foreslått at de som måtte tegne seg på talerlisten utover den fordelte taletid, får en taletid på inntil 3 minutter. 




– Det anses vedtatt. 




 (ordfører for saken): Representantene bak dette Dokument nr. 8-forslaget foreslår følgende: 







«Stortinget ber Regjeringen fremme sak for Stortinget om å oppheve boplikten på landbrukseiendom, oppheve prisreguleringen av landbrukseiendom og oppheve jordlovens delingsforbud.» 




Forslagsstillerne viser til at etter gjeldende rett er landbrukseiendommer underlagt en rekke reguleringer som annen eiendom ikke har. Forslagsstillerne mener at dette er med på å gjøre norske bønder fattigere, samtidig som investerings- og risikoevnen i næringen er betydelig redusert. De mener videre at det er urimelig at offentlige reguleringer forhindrer bønder i å få glede av markedsverdien på sine eiendommer. Ut fra det mener de at prisreguleringen bør oppheves. 




Videre viser de til at boplikten ikke har bidratt til økt bosetting i hele landet, slik som intensjonen er. 




Når det gjelder delingsforbudet, mener de at dette forutsetter at det er samfunnet som vet best når det skal tas stilling til om en eiendom skal deles eller ikke, og ikke eieren av landbrukseiendommen. Forslagsstillerne viser til at det er en betydelig andel leiejord blant norske gårdbrukere, opptil 40 pst. av jordbruksarealet. 




Forslagsstillerne er også inne på odelsloven, og mener at odelsretten medfører betydelig usikkerhet for både kjøpere og selgere av landbrukseiendommer. 




Flertallet i komiteen, regjeringspartiene og Kristelig Folkeparti, foreslår at forslaget «bifalles ikke». Det foreligger et forslag fra Venstre, forslag nr. 2, som går ut på at forslaget vedlegges protokollen. Jeg tar herved opp det forslaget. 




Jeg går ut fra at argumentasjonen rundt det andre forslaget blir tatt vare på av de respektive partiene. 




Venstre er absolutt for en modernisering av lovverket, også når det gjelder landbruket. Tvang og offentlige reguleringer må avløses av at det gis mer armslag og frihet – det må avløses av bolyst og muligheter til å utnytte eiendommen bedre som næringseiendom. 




I dag er det 35 000 ubebodde landbrukseiendommer. Mye av det er en følge av et lite fleksibelt regelverk. Det er flere som ønsker å bo på landsbygda. Disse må vi da ønske velkommen. Det er ofte kreative folk som vil tilføre lokalsamfunnet nye impulser og være med på å gjøre bygda mer levende. Det gjør en ikke ved å nekte folk å bygge kårhus der det ikke er husdyrhold, slik denne regjeringen går inn for. Det fører til avfolking, altså snarere det motsatte av det som er ønskelig, nemlig at flere slår seg ned. 




Forslagsstillerne kommer med mange konstruktive forslag. Venstre deler ikke fullt ut alle. Men det er absolutt nødvendig med forenklinger, det er nødvendig med modernisering, og bonden som næringsutøver må få større rettigheter. Venstre ser på bonden som en selvstendig næringsdrivende, men med et spesielt forvalteransvar. Det forvalterarbeidet som bonden utfører, blir belønnet med statlige overføringer. Jeg er enig med forslagsstillerne i at vi må få større fokus på bonden som næringsutøver, og at han må gis muligheter gjennom modernisering av regelverket. 




Med det har jeg redegjort for forslagsstillernes argumentasjon, komiteens flertallstilråding og Venstres forslag. 




 Representanten Leif Helge Kongshaug har tatt opp det forslaget han refererte til. 




 Det er nesten forunderleg at vi no to gonger på vel eitt år skal handsame same sak, med same innhald og med den same regjeringa. At nokon i sin villaste fantasi meiner at det da skal komme nokre nye signal denne gongen, gjennom ei så lettvint behandling som private forslag byggjer på, er nesten utruleg. Kanskje er det heller uttrykk for opposisjonens rett til å vere pådrivar i saker der Regjeringa har på gang eit arbeid som gjennom demokratisk regelverk tek lang tid. Eg vel å tru det. 




I brev frå landbruksministeren om saka førre gongen ho var til handsaming, signaliserte han at han hadde eit arbeid på gang med gjennomgang av diverse lovar som til saman kan endre det norske landbruket. 




Arbeidarpartiet trur det er lurt å bruke tid og sende sakene ut på ei brei høyring før ein landar på ein framtidsretta landbrukspolitikk. Forslagsstillarane har heilt rett i at mangt har endra seg gjennom dei siste 50 åra, men nye vedtak skal ikkje vere meir vidløftige enn at næringsaktørane heng med. 




Eg trur både konsesjonsloven, odelsloven, bu- og driveplikta og delingsloven vil endre landskapet for oss alle, og at vi med den gjennomgangen vil komme nærare dei måla denne regjeringa har – med aktive bønder i heile landet, med føreseielege rammevilkår og med målsetjing om lys i langt fleire hus enn det vi har no. Vi må hugse på, som òg andre har vore inne på, at det er langt fleire som ynskjer seg slike buplassar, enn det som er til sals i dag. Arbeidarpartiet vil vere ein konstruktiv medspelar i Regjeringa for å nå desse måla. 




Forslagsstillarane syner til diverse utsegner og undersøkingar som er gjorde. Mitt svar er: Som ein spør, får ein svar. Biletet er nok meir samansett enn som så. Dette er mest farga av å vere blått. Aktive bønder har signalisert gjennom organisasjonane sine at dei er meir tilfredse med den sitjande regjeringa sin landbrukspolitikk enn det dei har vore på lenge. Eg meiner dei har god grunn til det i ei tid der mange ytre faktorar vil endre kvardagen. 




Regjeringa ynskjer å leggje til rette for den aktive bonden, men avviser Dokument nr. 8:28, slik forslaget er og med den grunngjevinga eg her har prøvd å få fram. 




 I motsetning til forrige taler er ikke jeg sjokkert over dette forslaget. Jeg vil signalisere at dette forslaget fra Høyre er et usedvanlig godt forslag, og Fremskrittspartiet slutter helhjertet opp om det. Dette er nok et område hvor Fremskrittspartiet og Høyre er enige – landbrukspolitikken. 




Den norske bonden har omtrent ingen eiendomsrett til sin egen eiendom – eiendom som man har forvaltet på vegne av familien i løpet av mange generasjoner. Man risikerer, når man ønsker å tre ut av landbruket, å bli stående nærmest på bar bakke fordi staten går inn og kontrollerer for det første hvem man skal kunne få selge eiendommen til, og for det andre hvor mye man skal kunne få ta for eiendommen, den såkalte priskontrollen. 




Bonden har også mange restriksjoner på driften. Man kan ikke produsere så mye man vil. Man har restriksjoner på hva man kan dyrke på eiendommen. Man har boplikt, som gjør at mange som i dag arver landbrukseiendommer, blir presset til å flytte, bryte opp fra det miljøet hvor man har etablert seg, for å måtte flytte til en landbrukseiendom som man ikke kan livnære seg av. 




Vi ser at dagens landbrukspolitikk, som Sigrun Eng skryter sånn av, skaper store vanskeligheter for bonden. Nå er vi kommet i en situasjon som er svært bekymringsfull, for det er snart ikke bønder igjen. Det er rundt 200 000 landbrukseiendommer i Norge, og i dag har vi 47 000 aktive bønder. Antallet bønder har de siste 20 årene nærmest blitt halvert. Bare siden år 2000 er det blitt over 20 000 færre bønder. Det fortsetter å gå ned. 




Det er noe jeg stadig opplever når jeg er ute og snakker med bønder: Flere i næringskomiteen som deltar i denne debatten, var på Vestlandet i slutten av forrige uke og deltok i en landbruksdebatt, hvor vi fikk klare signaler om at inntjeningen i landbruket ikke er noe å skryte av. Mange vurderer nå sterkt om det er mulig å fortsette i landbruket med de rammevilkår som er. 




Nå er jeg klar over at landbruksorganisasjonene ikke er enig i alle liberaliseringsforslag som er blitt fremmet, men jeg vil utfordre Norges Bondelag og Norsk Bonde- og Småbrukarlag på om deres politikk har vært formålstjenlig for den norske bonden. Jeg vil si nei. Det er klart at når en yrkesgruppe som bøndene år etter år opplever å være den lavest lønte yrkesgruppen i samfunnet, må noen snart stille spørsmål ved om landbrukspolitikken, jordbruksavtalen og alle de reguleringer som er rundt det å være bonde, bidrar til den samfunnsmessige utviklingen man har ønsket seg for landbruket. 




Den norske bonden tjente i gjennomsnitt 133 000 kr i fjor fra jordbruksdrift. Det er ikke noe å skryte av eller skrive hjem om. Jeg synes at de partiene i denne salen som vil den norske bonden vel, bør revurdere landbrukspolitikken sin betydelig. 




Så har statsråd Brekk varslet at han vil komme tilbake til Stortinget med saker der man bl.a. regulerer odelsretten og priskontrollen. Da er man nødt til å foreta en skikkelig vurdering av hva som tjener landbruket. Jeg er bekymret for at det i disse sakene vil komme betydelige innstramminger. All historikk og alle tall bør nå tale for seg: Det er ikke landbruket tjent med. 




Jeg tar opp forslaget fra Fremskrittspartiet og Høyre. 




 Da har representanten Hans Frode Kielland Asmyhr tatt opp forslag nr. 1. 




Da er tiden for formiddagsmøtet over. Stortinget avbryter sine forhandlinger, og kommer sammen igjen kl. 18.




Behandlingen av sak nr. 8 fortsatte på kveldsmøte.





                    
                    
                    

 Etter ønske fra næringskomiteen vil presidenten foreslå at taletiden blir
                  begrenset til 5 minutter til hver gruppe og 5 minutter til statsråden. 

Videre vil presidenten foreslå at det blir gitt anledning til fem replikker med
                  svar etter innlegg fra medlemmer av Regjeringen innenfor den fordelte taletid. 

Videre blir det foreslått at de som måtte tegne seg på talerlisten utover den
                  fordelte taletid, får en taletid på inntil 3 minutter. 

– Det anses vedtatt. 

 (ordfører for saken): Vi behandler nå et forslag der det er ønske om en strategi
                  for å gi aktive bønder større mulighet for å eie de arealene de driver. Ifølge
                  forslagsstillerne er bakgrunnen for det at antall jordbruksbedrifter i løpet av de
                  siste 30 årene har gått ned med 50 pst. – fra i underkant av 100 000 til under 50
                  000. I tillegg er det flere jordbruksbedrifter på over 200 dekar som har sluttet
                  med aktiv drift. 

Det legges også merke til at dyrket mark og matproduksjon holdes oppe ved at det
                  er andre som leier arealene. Det har ført til at det i dag er ca. 4 mill. dekar
                  som er leiejord, og det utgjør omtrent 40 pst. Vi har jo 10 mill. dekar dyrket
                  mark i dette landet, sånn omtrent. 

Forslagsstillerne mener at det er nødvendig med en prinsipiell og åpen debatt
                  rundt utfordringen aktive bønder møter, i og med at det er en så stor andel
                  jordleie. I den forbindelse ønsker forslagsstillerne en debatt om konsesjonsplikt,
                  boplikt, priskontroll, odelsrett og jordlovens delingsbestemmelse og hva slags
                  innvirkning dette har på prosentandelen leiejord. Forslaget til disse
                  representantene lyder som følger: 

«Stortinget ber Regjeringen fremme sak for Stortinget om en strategi for å gi
                     aktive bønder større muligheter for å eie de arealer de driver.» 

Det er regjeringspartiene som har fremmet forslag om at dette ikke bifalles, mens
                  alle de øvrige partiene, Fremskrittspartiet, Høyre, Kristelig Folkeparti og
                  Venstre, slutter seg til forslaget og ønsker at en slik sak fremmes for
                  Stortinget. 

Komiteen mener at framtidens landbruk er avhengig av mennesker som bor på en gård
                  og driver med landbruk, og da er det viktig å ta vare på og legge til rette for at
                  de som er tiltaksomme, kreative og initiativrike, gis anledning og muligheter til
                  å drive gård. Venstre er enig med forslagsstillerne i at det bør fremmes sak om å
                  gi aktive bønder større mulighet til å eie de arealer de driver. Selv om det nå
                  lakker og lir mot slutten av sesjonen, og det er kort tid på å fremme en slik
                  melding, mener jeg at det er viktig at saken kommer til Stortinget for en
                  prinsipiell behandling. Jeg fremmer med det mindretallsforslaget fra de fire
                  partiene som er omtalt i tilrådingen. 

Jeg stiller meg noe undrende til regjeringspartienes utsagn om at leiejord gir
                  større fleksibilitet og mindre kapitalbinding. Jo, det er sikkert riktig, men
                  dette må selvfølgelig veies opp mot de ulemper det er ikke å eie egen jord i
                  forhold til vedlikehold og investeringer med tanke på langsiktighet. Vi vet alle
                  at vi har ikke så lyst til å koste på ting og i hvert fall ikke sette oss i gjeld
                  på ting som ikke er våre egne. Så det må være en målsetting, selv om vi skal ha
                  respekt for den private eiendomsretten, å få til ordninger som gjør at det blir
                  mer lukrativt og mer interessant å avhende jord til aktive brukere, slik at
                  brukere som virkelig driver aktivt gårdsbruk, kan ta dette som en del av sitt
                  arealgrunnlag og dermed investere i det også med tanke på langsiktighet. 

Det ryktes at det vil fremmes forslag fra Regjeringen om at det bør inngås
                  leieavtaler av minst ti års varighet, og det er undertegnede enig i. Hvis det
                  først er leieavtaler, er det viktig at en har en langsiktighet, slik at en i hvert
                  fall kan ha forutsetninger for å legge arealet til grunn med tanke på driften på
                  gården. 

Jeg tror jeg avslutter der. Som sagt går forslaget fra regjeringspartiene på at
                  forslaget ikke bifalles, mens de andre partiene, opposisjonspartiene i Stortinget,
                  ønsker at en slik sak fremmes. 

 Representanten Leif Helge Kongshaug har tatt opp det forslaget han refererte til.
               

 Landbrukseigedommane rundt om i landet representerer ein viktig ressurs som må
                  utnyttast på ein best mogleg måte, slik at vi når dei landbrukspolitiske
                  målsetjingane våre. 

I dette representantforslaget blir problemstillinga rundt leigejord i jordbruket
                  teken opp. Om lag 40 pst. av jorda er i dag leigejord, og det er ingen tvil om at
                  jordleige er eit viktig spørsmål for aktive gardbrukarar. Mange jordeigarar er
                  følelsesmessig knytte til jorda si, og det kan derfor vere vanskeleg å få passive
                  jordeigarar til å selje jorda si. Men det er ikkje alltid uheldig å basere drifta
                  på leigejord. Denne moglegheita gir fleksibilitet i landbruket, og det er ein
                  fordel med tanke på best mogleg utnytting av driftsapparatet. Ein unngår store
                  kapitalbindingar, og mange bønder synest òg at det er positivt med leigejord. 

Men fordi mange av leigeavtalene er kortvarige, blir det vanskeleg for
                  leigetakarane å planleggje langsiktig. Derfor er eg fornøgd med at det i samband
                  med forslaget til endringar av reglane om bu- og driveplikt, som om kort tid vil
                  bli lagt fram for Stortinget, vil bli foreslått endringar i driveplikta.
                  Statsråden har signalisert at forslaget tek utgangspunkt i at driveplikta skal
                  vere varig, og at eigarar som ikkje ynskjer å drive sjølve, kan leige bort på
                  avtaler med minst ti års varigheit. Dette kan minske problemet vi ser med at
                  leigejord gir mindre innsats innen langsiktige kulturtiltak som grøfting, kalking
                  og gjødsling, noko som gjer at jordleige kan vere ugunstig i eit langsiktig
                  ressurs- og forvaltningsperspektiv. 

I Nationen i dag fortel Statens landbruksforvaltning om endringar av pris på
                  leigejord. Stort sett er det nedgang i prisen. Utleigarane får andre gode ved
                  utleige, som kantslått, brøyting, vedlikehald av gjerde o.l. Forskjellen på
                  utleigepris og tiltak eigarane måtte gjort elles, er ikkje så stor, men det er
                  absolutt grunn til å følgje med. Og vi må vurdere tiltak, m.a. sjå på korleis
                  delar av pengane i jordbruksoppgjeret blir brukte. 

Representantane frå Høgre stiller eit høveleg spørsmål i sitt representantforslag.
                  Men svaret dei gir, kan ein undre seg noko over. Kjøp av jord når leigeprisane går
                  ned, eller nær sagt er gratis, er truleg ikkje det som bør ha fyrste prioritet. Vi
                  kan, som forslagsstillarane òg meiner, heller ikkje peike på at dette fører til
                  ein reduksjon i areal som er i bruk, ei heller i produksjon – truleg tvert imot. 

Arbeidarpartiet ynskjer å delta i ein konstruktiv debatt i tida som kjem, om
                  korleis landbruket i Noreg skal vere i framtida. Men underteikna meiner at dette
                  Dokument nr. 8-forslaget og Dokument nr. 8:28, som vi diskuterte tidlegare i dag,
                  heng nøye saman. Og som sagt, eg trur at mange av dei innspela dokumenta byggjer
                  på, kan finne si løysing ved den revisjonen statsråden har signalisert skal komme
                  no i vår. 

 Det er et godt forslag som forslagsstillerne her har lagt frem, og det er i tråd
                  med hva Fremskrittspartiet har ment i veldig mange år om at vi skal løse opp
                  eiendomsforholdene i landbruket og bidra til en styrking av dem som velger å være
                  igjen i landbruket, ved at de kan få kjøpe mer jord. Jeg vil også stille meg helt
                  bak det innlegget som saksordføreren holdt. Det var et veldig godt innlegg som gav
                  uttrykk for hva mindretallet i denne saken mener. 

Flere talere har vært inne på utfordringen med at vi nå har fått en økt grad av
                  leiejord. Jeg bor selv på landsbygda, og jeg ser selv i det området der jeg bor,
                  at bare på noen få år nå har driftsstrukturen endret seg betydelig. Innenfor
                  kornbruk hadde man for 15–20 år siden en stor gård når man hadde 300 mål med korn.
                  I dag gir ikke det noen avkastning å snakke om. I dag kan mange drive 1 000, 2 000
                  og kanskje opp til 3 000 mål og i tillegg ha andre aktiviteter ved siden av. Det
                  innebærer jo, med den eiendomsstrukturen vi har i norsk landbruk, at én bonde
                  driver ganske mange gårder. Det er også lite sannsynlig i en del områder hvor
                  grunneieren har gått over til å leie bort jorda si, at familien vil begynne å
                  drive landbruk igjen. For når man legger ned driften, når man selger maskinparken,
                  når man tar andre veivalg her i livet og satser på andre yrker, så skal det mye
                  til før man etablerer seg i landbruket igjen. 

Representanten Eng var inne på at man hadde store følelser til jorda. Ja, jeg tror
                  kanskje man kan ha følelser til en eiendom som har vært i familien i mange år, men
                  jeg tror at det hovedsakelig dreier seg om tunet. Mange ønsker jo fortsatt å bo på
                  tunet, å bo på eiendommen og ha det som et godt bosted. Og dét er en gårdseiendom
                  i dag: et fint sted å bo. Men med mer fleksibilitet i forhold til å kunne fradele
                  og selge jord fra eiendommen kan man f.eks. sitte igjen med tunet og en litt
                  romslig tomt på noen mål, man kan kanskje sitte igjen med skogen, men man kan
                  selge den dyrkbare marka til en bonde i nærheten som ønsker å drive med landbruk. 

Man har vært inne på dette med forutsigbarhet til å kunne satse, og det tror jeg
                  blir en betydelig utfordring fremover, for antall dekar leiejord kommer til å øke
                  dramatisk i årene som kommer. Det er ikke mange år til nå før vi er oppe i 60 pst.
                  leiejord. Det tror jeg kommer til å gå ganske kjapt. 

Utfordringen med langsiktighet er at selv om man skulle få leie jord på en
                  tiårskontrakt, som mange i dag har, så har man ingen forutsigbarhet for at man vil
                  kunne få leie jorda og regne denne inn i sin drift etter den tiårsperioden. Jeg
                  ville betenkt meg veldig, hvis jeg var en bonde som leide jord, på å gjøre
                  nødvendige investeringer som f.eks. grøfting, kanskje noe bakkeplanering, andre
                  jordbearbeidende tiltak, eller hvis jeg skulle gjøre store investeringer i
                  maskinpark, i tørkeanlegg, kanskje satse stort innenfor husdyrdrift, hvis jeg ikke
                  visste om jeg ville ha tilstrekkelig areal fremover. 

Jeg tror at landbruket er svært tjent med at vi nå får løst opp i dette. Og det er
                  klart at med en del av de signalene som har kommet her i dag, tror jeg ganske
                  mange av oss nå ser med rimelig spenning på disse sakene som statsråden har
                  varslet vil komme rundt påsketider. Jeg tror at skuffelsen her i Stortinget kommer
                  til å bli stor hvis man nå ikke greier å bevege seg særlig mer enn en millimeter
                  lenger fra der vi befinner oss i dag, for det er ikke landbruket tjent med. 

 Jeg vil starte med å takke saksordføreren for godt utført arbeid med denne saken,
                  og jeg vil understreke at Høyre ikke ønsker ordningen med leiejord til livs.
                  Muligheten til å leie ut jordbruksareal i forbindelse med omstilling i jordbruket
                  er på kort sikt avgjørende for at jorden skal kunne holdes i drift etter hvert som
                  antall bønder i relativt raskt tempo går nedover. 

Muligheten til å leie jord er også på kort sikt attraktiv for bønder som leier, ut
                  fra hensynet til fleksibilitet og lav kapitalbinding, som enkelte har vært inne
                  på. Jeg vil på alle måter understreke at ordningen med jordleie må opprettholdes,
                  både av hensyn til dem som har et behov, kortsiktig eller langsiktig, for å leie
                  ut, og av hensyn til dem som leier inn. 

Når Høyre tar opp problemstillingen med leiejord i dette forslaget, er det like
                  fullt i en erkjennelse av at utviklingen er i ferd med å bli et stort, langsiktig
                  strukturelt problem i jordbruket, både for næringen som helhet og for mange
                  enkeltbønder. Situasjonen er at jordbrukseiendom knapt blir omsatt i forbindelse
                  med omstilling, og at stort sett det meste av dyrket areal som ikke fortsatt skal
                  drives av den som eier det, havner på leiemarkedet. 

Statistikken taler et klart språk. Fra 1989 til 2007 ble antallet
                  jordbruksbedrifter halvert. Fra 1979 til 2007 er omfanget av leid areal doblet, og
                  utgjorde i 2007 rundt 4 mill. dekar, tilsvarende 39 pst. av det samlede dyrkede
                  areal i Norge. Satt på spissen er den norske bonde i ferd med å bli leilending,
                  dvs. at han lever av å drive andre grunneieres jordbruksareal. Dette er tydeligvis
                  Senterpartiet glad for. Det at bønder er leilendinger er kanskje et naturlig
                  utgangspunkt for et sosialistisk bondeparti, men Høyre er sterkt imot en slik
                  utvikling. 

Problemet med leiejord kommer tydelig fram i Nationen 3. februar i år hvor
                  Landbrukets Utredningskontor har gjennomført en undersøkelse som viser at 60 pst.
                  av bøndene i Norge mener at de er avhengige av å leie jord for å få gården til å
                  være drivverdig. Undersøkelsen er gjort på Internett, og det ble avgitt 1 611
                  svar. Av de spurte mente 60 pst., altså flertallet av bøndene, at det bør bli
                  enklere å skille fra jordbruksareal for salg, og 52 pst. mente at omfanget av
                  leiejord fører til at det blir vanskeligere å gjennomføre nødvendige investeringer
                  i driften. Her er altså Senterpartiet klart i konflikt med flertallet av norske
                  bønder. 

Hanne Eldby, som leder utredningskontoret, uttalte følgende til Nationen: 

«Den omfattende bruken av leiejord svekker sikkerheten og mulighetene til
                     planlegging og investering i landbruket.» 

Ifølge Nationen mener Hanne Eldby at det er på tide at landbruksnæringen ser
                  nærmere på regelverket rundt overdragelser av jord. Det vil jeg kalle et
                  understatement. 

Jeg synes regjeringspartiene har en svært defensiv tilnærming i denne saken. På
                  den ene side sies det tydelig i merknads form at det er behov for å øke
                  omstillingstakten på landbrukseiendom, og at eiendomspolitikken bør stå i forhold
                  til utviklingen i landbruket. De rød-grønne er ifølge sine egne merknader opptatt
                  av at eiendomspolitikken står i forhold til utviklingen i landbruket. Men da blir
                  det puslete kun å henvise til endringer i bo- og driveplikten som er varslet.
                  Disse endringene vil etter all sannsynlighet ha minimal effekt, og utviklingen vil
                  fortsette som før. 

Jeg mener det er minst fem forhold som hindrer omsetning av landbrukseiendom. For
                  det første har den enkelte grunneier en sterk tilknytning til eiendommen sin. Det
                  er naturlig. En familie som har eid jord i flere generasjoner, er ikke villig til
                  å selge denne helt uten videre, og iallfall ikke til en pris som er lavere enn den
                  reelle verdien. De følelsesmessige sidene rundt omsetning av landbrukseiendom har
                  mye å si. 

Men på toppen av dette har vi utstyrt oss med et antikvert reguleringssystem som
                  åpenbart hindrer en framtidsrettet utvikling i denne næringen. Odelsloven,
                  delingsforbudet, boplikten og prisreguleringen på gårdsbruk bidrar alle hver for
                  seg til å sementere eiendomsstrukturen. Det vi ser i landbruket i dag, er en
                  naturlig konsekvens av eiendomsregulering: Eierne blir passivisert. Jeg mener det
                  er på høy tid med en betydelig deregulering av systemet vi har for
                  jordbrukseiendom. 

Statistikken framstår mer og mer som en bauta over en mislykket reguleringstrang
                  som holder strukturen i jordbruket i et jerngrep, samtidig som bøndene omstiller
                  seg i et høyt tempo. 

Jeg synes f.eks. at en økt mulighet til å dele jordbruksareal fra boligeiendom og
                  overdra jordbruksarealet til aktive bønder vil være et opplagt tiltak for å gjøre
                  bønder til eiere av den jorden de faktisk driver. 

En samlet opposisjon støtter Høyres forslag om å be Regjeringen fremme en sak for
                  Stortinget om en strategi for å gi aktive bønder større mulighet for å eie de
                  arealer de driver. Det er svært positivt og et klart varsel om en større evne til
                  nytenkning til beste både for bøndene og for jordbruket, dersom det skulle bli et
                  endret flertall på Stortinget til høsten. 

 Forslagsstillarane tek opp eit vanskeleg, men svært viktig tema. For det er slik
                  at utviklinga er eit strukturelt problem for utviklinga av jordbruket i Noreg, og
                  då er det nødvendig med ein prinsipiell og open debatt rundt desse utfordringane. 

I Kristeleg Folkeparti har me med interesse lese statsråden sitt svarbrev til
                  komiteen datert 12. februar, men me meiner likevel at dei endringane som
                  statsråden antyda i svarbrevet sitt, for så vidt er greie nok. Men dei går ikkje
                  langt nok. Difor er Kristeleg Folkeparti med på forslaget om å be Regjeringa
                  fremja ei sak for Stortinget om ein strategi for å gje aktive bønder større
                  moglegheit for å eiga dei areala dei driv. 

Dette er jo eit tema som ville vere svært godt eigna for ei stortingsmelding, med
                  dei moglegheitene for refleksjon og løysingsorientering som ei slik
                  behandlingsform gjev anledning til. 

Saka er den at matvarekrisa er ei av tre globale kriser som me ser i dag. Difor er
                  det viktig at Noreg òg bidreg med konstruktive tiltak for å auka
                  matvareproduksjonen. I det perspektivet er rekruttering til bondeyrket veldig
                  viktig. 

Når det gjeld rekruttering, er det nokre element som me veit verkar. Eit fornuftig
                  lønsnivå er viktig. Å ha gode velferdsordningar er kjempeviktig når det gjeld
                  rekruttering, men òg tiltak som kan gje tryggleik og føreseielegheit for
                  langsiktig satsing. Det er veldig viktig at ein har langsiktigheit med tanke på
                  eigarskap til produksjonsarealet. Det er eit kjempeviktig element. 

Difor skulle me ha ønskt at Regjeringa og stortingsfleirtalet hadde ei meir open
                  haldning til ei brei gjennomdrøfting av dette temaet. 

 Forslagsstillerne har tatt til orde for at det er nødvendig å utarbeide en
                  strategi for å gi aktive bønder større muligheter for å eie de arealene de driver.
                  De etterlyser en prinsipiell og åpen debatt om dette og ønsker bl.a. at debatten
                  skal ta opp eventuelle følger som er mellom konsesjonsplikt, boplikt, priskontroll
                  og odelsrett på den ene siden og leiejord på den andre siden. Slik sett er denne
                  debatten stort sett basert på samme grunnlag som forrige sak på dagens kart. 

Også jeg mener at det er verdifullt for den som driver landbruk, og for samfunnet,
                  at bøndene eier den jorda de driver. Dette bidrar i de aller fleste tilfeller til
                  en langsiktig tenkning knyttet til drift og investeringene i eiendommen, og det
                  har vært ett av flere hovedmål i eiendomspolitikken i mange år. Den
                  strukturrasjonaliseringen som har funnet sted de siste årene, med en økning i
                  leiejordsandelen, kan på sikt bidra til å svekke denne langsiktige tankegangen.
                  Det er derfor nødvendig å ha et våkent øye for hva som skjer. Samtidig er det en
                  viktig samfunnsoppgave å bidra til at aktive næringsutøvere gis tilgang til
                  produksjonsarealer, enten denne tilgangen sikres ved virkemidler som bidrar til
                  overdragelse av jord til eie, eller ved leie av jord. 

Mange bønder foretrekker i dag leiekontrakt framfor kjøp av tilleggsjord, og de
                  kan ha høyst rasjonelle grunner for sitt valg. Med bakgrunn i dette er jeg
                  tvilende til hva som kan komme ut av å legge arbeid i en egen strategi for å sikre
                  bønder større muligheter for å overta til eie. Er ikke yrkesutøverne selv i det
                  konkrete tilfellet nærmest til å foreta dette valget? Hvorfor skal de hindres i å
                  velge selv hvis vi gjennom andre virkemidler kan oppnå sikkerhet for at jorda også
                  som leiejord forvaltes godt i et langsiktig perspektiv? Det er bl.a. viktige
                  spørsmål som jeg hadde forutsett at forslagsstillerne hadde tatt med i
                  vurderingene. Det er ikke godt å forstå hvor forslagsstillerne vil hen med dette
                  forslaget. 

Jeg oppfatter innspillet fra forslagsstillerne nærmest som et spørsmål om hvor
                  stor leieandelen bør være. Etter min mening er det et spørsmål som det er grunn
                  til å tenke over, men jeg har vanskelig for å se for meg at vi er tjent med å
                  finne et eksakt balansepunkt som ivaretar både behovet for fleksibilitet for
                  aktive næringsutøvere og behovet for langsiktig tankegang. Jeg tror ikke at det
                  finnes et slikt balansepunkt som entydig kan defineres, og jeg mener heller ikke
                  at det er Stortinget som bør ta standpunkt til dette. Vi står overfor et
                  sammensatt spørsmål, og det er grunn til å vise varsomhet med å ha absolutte svar. 

Jeg vil også vise til seniorforsker Ola Flaten ved Norsk institutt for
                  landbruksøkonomisk forskning, som bl.a. sier følgende om leiejord i innlegg i
                  Nationen den 9. februar i år: 

«I vår heimlige debatt får man inntrykk av at leiejordproblematikken er
                     særnorsk. Men andre land har også mye leiejord, innbefattet land med atskillig
                     færre eiendomsreguleringer enn oss.» 

Etter min mening kan ikke utfordringene løses ved å tvinge fram salg av
                  eiendommer. En slik løsning vil i alle fall uthule eiendomsretten. Vi står, som
                  jeg sa, overfor sammensatte spørsmål, og det er grunn til å vise varsomhet med å
                  ha absolutte svar. 

Når dette er sagt, vil jeg presisere at heller ikke jeg liker utviklingen når det
                  gjelder økningen av andelen av leiejord. For å kunne stimulere til driftsopplegg
                  basert på langsiktighet med sikkerhet for produksjonsgrunnlaget over tid ønsker
                  jeg derfor i forbindelse med forslag til endringer av reglene om bo- og driveplikt
                  å foreslå endringer i reglene om driveplikt. Forslaget tar, som flere har nevnt,
                  utgangspunkt i at driveplikten skal være varig, og at eiere som ikke ønsker å
                  drive selv, kan leie bort på avtaler med minst ti års varighet. Jeg legger også
                  til grunn at slike avtaler må være skriftlige, og at de må føre til driftsmessig
                  gode løsninger. Jeg mener også at delingsbestemmelsen – der forholdene regionalt
                  og lokalt tilsier det – bør kunne brukes med fornuft, slik at det gis
                  delingstillatelse der det gjennom delingen oppnås en god rasjonalisering. 

 Det blir replikkordskifte. 

 Statsråden var opptatt av at den enkelte bruker selv skal kunne få velge om han
                  ville kjøpe eller leie jord, og det er jeg helt enig i. Men problemet i dag er jo
                  at man ikke har anledning til å kjøpe jord. På grunn av strukturen og lovverket
                  rundt eiendommene er det nesten ikke noe tilleggsjord ute på markedet. I de
                  tilfeller hvor en eiendomsbesitter av en eiendom på en viss størrelse skulle velge
                  å skille fra jord og selge til en nabo, ville staten gripe inn og si at dette er
                  en egen drivverdig eiendom. Statsråden har selv grepet inn i en slik sak i
                  Trøndelag. 

Statsråden innrømmer at den store andelen leiejord er blitt et problem. Så er
                  spørsmålet mitt: Når ble dette et problem, og når går vi over en grense i forhold
                  til at den norske bonden er å anse som en leilending, fordi mange bønder i dag
                  leier mye mer jord enn det de selv eier? 

 Det jeg prøvde å understreke i mitt innlegg, er at denne utfordringen er det
                  viktig å adressere, og denne utfordringen er viktig fordi den påvirker
                  driftsopplegget til mange bønder. Jeg er en av dem som også er bekymret for at
                  andelen leiejord skal øke. Det er derfor jeg gjennom lovverket ønsker å legge til
                  rette for at vi kan få en annen utvikling over tid. 

Samtidig må jeg understreke at dette spørsmålet er særdeles vanskelig å gi et
                  entydig og godt svar på. Det er faktisk slik at det er mange som har en eiendom
                  som de ikke driver selv, men de ønsker fortsatt å eie den. Jeg må bare understreke
                  at jeg synes det er komplisert å si som et absolutt at denne jorda må selges, for
                  da ivaretar vi i alle fall ikke eiendomsretten. Derfor mener jeg at vi må gå litt
                  varsomt fram her, og jeg synes det er vanskelig å se hva svaret fra
                  forslagsstillerne er i denne saken. 

 Et svar har jo bøndene selv gitt til Landbrukets Utredningskontor: 60 pst. mener
                  at det bør bli enklere å skille fra jordbruksareal for salg. Det er det enkle
                  svaret som bøndene selv gir. 

Men jeg leser en veldig interessant merknad i innstillingen fra
                  flertallskonstellasjonen. Der står det: 

«Økningen av andelen leiejord viser at eiendomsstrukturen og driftsstrukturen
                     på sikt må harmoniseres. Flertallet mener at det på bakgrunn av dette, er behov
                     for å øke omsetningstakten på landbrukseiendommer.» 

Jeg registrerer ikke den samme interesse i statsrådens innlegg eller i hans
                  svarbrev til komiteen for å øke omsetningshastigheten på landbrukseiendommer,
                  eller å harmonisere eiendomsstrukturen med driftsstrukturen. Er statsråden enig i
                  de merknader som flertallet kommer med i denne innstillingen? 

 Jeg er helt enig i merknadene fra flertallet i denne saken. Hvis representanten
                  Hansen hørte på innlegget mitt, hørte han at jeg i avslutningen av mitt innlegg sa
                  at 

«delingsbestemmelsen – der forholdene regionalt og lokalt tilsier det – bør
                     kunne brukes med fornuft, slik at det gis delingstillatelse der det gjennom
                     delingen oppnås en god rasjonalisering». 

Det er det åpning for også i dag. Det har kommunene mulighet for å vurdere når de
                  behandler slike saker. Og jeg vet at i mange kommuner blir det foretatt gode
                  vurderinger i disse spørsmålene som også fører til at det omsettes eiendommer.
               

 Problemet med leiejord og eventuelle tiårskontrakter er jo at gårdbrukere som vil
                  satse på framtida, ser at en må bygge nye og større bygninger, og man må ta et
                  valg ut fra den jord- og arealsituasjonen man har – og det er ofte en god del
                  leiejord. Problemet er at når man skal investere i bruk, må man ha en lengre
                  horisont enn ti år, gjerne 20 år og helst 30 år. Lånene får man ofte på 20 år. 

Vi har eksempler på gårder der jorda har blitt drevet i både 10 og 20 år, og at en
                  så ønsker å selge jorda til den som har drevet den – og så kommer det inn en
                  odelsberettiget som i en fjern fortid hadde et godt forhold til et barneværelse
                  eller et eller annet annet på eiendommen, og som kullkaster hele greia. Synes
                  statsråden det er god næringspolitikk og god lønnsomhetsvurdering å la denne få
                  den jorda som har vært en del av grunnlaget for gårdbrukeren i lang tid? 

 For det første vil jeg si meg helt enig i det representanten Kongshaug
                  understreker, at for bønder – og det er mange av dem, heldigvis, som ønsker å
                  investere i sitt driftsapparat – er det viktig å ha kontroll over jordgrunnlaget,
                  enten gjennom eie av jord eller gjennom langsiktig leie av jord. Det er derfor vi
                  vil fremme forslag om at tiårsregelen skal gjelde ved leie i framtiden, noe som
                  jeg tror vil være en forbedring i forhold til dagens regelverk. 

Så er det også slik at en del av dette regelverket blir det satt spørsmålstegn
                  ved, når vi samtidig får diskusjoner om saker som f.eks. odelsløsing. Vi må
                  faktisk ta hensyn til andre forhold enn bare situasjonen med leiejord kontra
                  driftsopplegg. Men utgangspunktet er fortsatt at rasjonelle driftsenheter skal
                  prioriteres, og det blir også utgangspunktet for odelsloven i framtiden. 

Lodve Solholm hadde her teke over presidentplassen. 

 Nå har vi i hele kveld hørt statsråden si at den økte andelen leiejord er et
                  problem, og at det er en utfordring for de driftige bøndene som ønsker å satse, og
                  som skal være aktive i landbruket fremover. Da vil jeg stille et grunnleggende
                  spørsmål, og det er: Hvorfor kan ikke Senterpartiet, som skal være et parti for
                  aktive bønder, og som – i egne øyne, i hvert fall – skal være et parti som skal
                  ivareta eiendomsretten, la grunneiere og bønder som eventuelt ønsker å leie, ordne
                  opp i dette selv? 

 I motsetning til representanten Kielland Asmyhr mener vi i Senterpartiet at vi
                  skal ta samfunnsmessige hensyn når det gjelder utviklingen av landbruksnæringen.
                  Derfor har vi reguleringer i næringen. Derfor har vi denne diskusjonen om
                  eiendomsregelverket og om de juridiske virkemidlene. Og derfor har vi diskusjoner
                  om konsesjonsregelverket, bopliktsregelverket, delingsforbudet mv. 

Vi mener at vi ved å ha et godt og tilpasset eiendomsregelverk i tillegg til de
                  økonomiske ordningene som det forhandles om årlig, vil finne gode løsninger for
                  landbruket i framtiden. I de aller fleste tilfellene vil norsk landbruk og norske
                  bønder være tjent med det. De vil derimot ikke være tjent med et fullstendig
                  frislipp, som er grunnlaget for mange av de forslagene som her foreligger. Jeg vil
                  bare understreke at et fullstendig frislipp vil endre strukturen i norsk
                  landbruksnæring fullstendig, noe som Senterpartiet vil være helt uenig i. 

 Situasjonen med leiejord i Norge er ikke en stabil situasjon. Det er en utvikling
                  som går raskt. Andelen leiejord er blitt doblet i løpet av et par tiår og vil
                  sannsynligvis stige til over 50 pst. – og kanskje opp mot 60 pst. – etter hvert
                  som tiden går, hvis man ikke får reformer. Til dette sier altså regjeringspartiene
                  at eiendomsstrukturen og driftsstrukturen må harmoniseres. Det vil innebære ganske
                  radikale grep i eiendomsstrukturregelverket hvis man skal oppnå en slik
                  harmonisering, når vi ser at utviklingen går i feil retning. 

Så imøteser flertallet statsrådens varslede endringer i bo- og driveplikten, som
                  kommer senere i vår. Betyr det at statsråden vil legge fram forslag som medfører
                  at eiendomsstrukturen og driftsstrukturen på sikt vil harmoniseres, noe som
                  flertallet etterlyser? 

 Som sagt, jeg er helt enig i den målsettingen. Det er en ambisjon en må ha når en
                  jobber med politikk – og ikke minst når en jobber med landbrukspolitikk. 

Jeg har lyst til å understreke at jeg er enig i at vi de siste årene har sett en
                  utvikling som har akselerert når det gjelder leiejord. Det er jo interessant at
                  også partiet til representanten Hansen har vært i regjering i en del av de årene
                  vi har sett denne utviklingen. Så det er vel vanskelig å si at dette er et ansvar
                  som ett enkelt parti kan ta. 

Vi fra Regjeringens side har derimot i forbindelse med eiendomspolitikken vært
                  opptatt av å legge fram forslag som møter de utfordringene landbruksnæringen vil
                  ha i framtiden, og der vi også mener å ivareta de juridiske virkemidlene. Det vil
                  vi, som sagt, komme tilbake til. Utfordringen til slutt er jo i bunn og grunn
                  hvilken utvikling en ønsker for landbruket i framtiden. Regjeringen ønsker
                  landbruk i hele landet. Vi ønsker å ha en kanaliseringspolitikk, og vi ønsker –
                  ikke minst – å ivareta en variert driftsstruktur. 

 Replikkordskiftet er omme. 

Dei talarane som heretter får ordet, har ei taletid på inntil 3 minutt. 

 Mye er sagt. Jeg skal ikke tvære ut denne debatten, men bare kort reflektere litt
                  over statsrådens bekymringer når det gjelder hvordan man skal håndtere det
                  spørsmålet at det åpenbart er for stor andel av jorda som er leid. Han leter etter
                  et riktig balansepunkt. Han reflekterer over hva han synes skal selges. I det hele
                  tatt, statsråden reflekterer på en måte som forteller oss at dette er noe han har
                  tenkt å regulere seg ut av. 

Alle signaler tyder på at det blir mer regulering. Det bekymrer meg litt, for det
                  betyr at statsråden ikke interesserer seg for at dette er symptomer på et problem,
                  og at han ikke interesserer seg for problemet. Tvert imot tror han at den
                  medisinen som nå har vært brukt i – ja, hvor mange år – utrolig mange år, og som
                  med all ønskelig tydelighet ikke har virket, skal kunne komme til å virke bare man
                  drar til skruen enda litt til. Det virker ikke så veldig lovende for den saken som
                  vi har i vente – og det virker ikke så veldig lovende for den debatten som vi har
                  i vente. 

Jeg håper at statsråden vil bruke tid ikke bare på hvordan han kan regulere seg ut
                  av symptomet og problemet, men at han faktisk også prøver å lete i det som kan
                  være bakgrunnen for problemet, og se på hvordan han kan løse de utfordringene som
                  der foreligger. Det er den eneste veien ut av dette. 

 Representanten Thommessen uttrykte at jeg leter etter et riktig balansepunkt, hva
                  som skal selges, og hvilke reguleringer en skal bruke for å komme seg ut av det.
                  Han understreker at han heller tror at det vil komme flere reguleringer. 

Jeg vil understreke at representanten Thommessen bør høre etter hva jeg sier i
                  mitt innlegg. Jeg sa – og jeg skal gjenta det på nytt – at etter min mening er det
                  et spørsmål som vi burde tenke over, men at jeg har vanskelig for å se for meg at
                  vi er tjent med å finne et eksakt balansepunkt som ivaretar både behovet for
                  fleksibilitet og for aktive næringsutøvere og behovet for langsiktig tankegang.
                  Jeg sa videre at jeg tror ikke at det finnes et slikt balansepunkt som entydig kan
                  defineres, og at jeg heller ikke mener at Stortinget skal ta stilling til det. Det
                  var det jeg understreket. 

Jeg vil påpeke at når vi diskuterer situasjonen rundt leiejordsproblematikken, er
                  vi alle nødt til å være nyansert, for det er ikke noe entydig svar. Det finnes to
                  parter – den som leier ut, og den som leier – og jeg er opptatt av at vi skal
                  ivareta både utleiers interesser og leietakers interesser. Utleiers interesser er
                  ofte slik at en ønsker å sikre seg jorda også i framtiden, leietakers interesser
                  er basert på at en ønsker et driftsgrunnlag. Det finnes ingen entydige svar. 

 Fleire har ikkje bedt om ordet til sak nr. 9. 

(Votering, sjå side 2412) 





                    

 Under debatten har Leif Helge Kongshaug satt frem et forslag på vegne av
                  Fremskrittspartiet, Høyre, Kristelig Folkeparti og Venstre. Forslaget lyder:

«Stortinget ber Regjeringen fremme sak for Stortinget om en strategi for å gi
                  aktive bønder større muligheter for å eie de arealer de driver.» 

Det voteres alternativt mellom dette forslaget og innstillingen fra komiteen. 

Komiteen hadde innstilt: 

Dokument nr. 8:31 (2008–2009) – representantforslag fra stortingsrepresentantene
                  Torbjørn Hansen, Gunnar Gundersen, Olemic Thommessen og Elisabeth Røbekk Nørve om
                  en strategi for å gi aktive bønder større muligheter for å eie de arealer de
                  driver – bifalles ikke. 

Votering:

Ved alternativ votering mellom komiteens innstilling og forslaget fra
                  Fremskrittspartiet, Høyre, Kristelig Folkeparti og Venstre ble innstillingen
                  bifalt med 55 mot 49 stemmer.

(Voteringsutskrift kl. 21.53.55)


                    
                    

 Etter ønske frå næringskomiteen vil presidenten gjere framlegg om at taletida blir
                  avgrensa til 5 minutt til kvar gruppe og 5 minutt til statsråden. 

Vidare vil presidenten gjere framlegg om at det blir gitt høve til
                  replikkordskifte på inntil fem replikkar med svar etter innlegg frå medlemer av
                  Regjeringa innanfor den fordelte taletida. 

Vidare gjer presidenten framlegg om at dei som måtte teikne seg på talarlista
                  utover den fordelte taletida, får ei taletid på inntil 3 minutt. 

– Det er å sjå på som vedteke. 

 (ordfører for saken): Nå skal jeg love at det er siste gangen jeg kommer opp på
                  talerstolen som saksordfører i kveld med min litt forkjølte stemme. 

Dette forslaget som vi har til behandling, er en komplisert sak. Det er jo slik at
                  statsallmenningene er områder som staten normalt har grunnbokshjemmelen til, men
                  så er det slik at bygdefolk har bruksrettigheter. Dette er regulert gjennom
                  fjelloven § 2, der det står at «retten skal kunne nyttast på ein måte som til kvar
                  tid er i samsvar med rasjonell bruk, og som er naturleg etter tida og tilhøva». Og
                  vi skjønner alle at i begrepet «tida og tilhøva» går det an å legge forskjellig
                  innhold, og at dette selvfølgelig er et grunnlag for jus. Det er den
                  problematikken forslagsstillerne nå tar opp her. 

Nå er det slik at Landbruks- og matdepartementet har sendt den såkalte
                  seterforskriften ut på høring, og den ligger til behandling i Landbruks- og
                  matdepartementet, forstår jeg. Det er ikke der tatt med at utvisning av
                  tilleggsjord og utnytting av vannkraft er ting som har med «tida og tilhøva» å
                  gjøre. 

Forslagsstillerne er av den oppfatning at den løsningen som Landbruks- og
                  matdepartementet legger opp til her, ikke i tilstrekkelig grad imøtekommer
                  fjellovens intensjoner om det som kalles «tida og tilhøva», og ønsker en bredere
                  prinsipiell debatt i Stortinget om nettopp dette. 

Forslagsstillerne er også inne på såkalte inngrepsfrie naturområder, og ønsker en
                  nærmere drøfting av det. Nå er det slik at det gis tillatelse til utbygging av
                  ulikt slag uten at det har vært en prinsipiell diskusjon om hva en skal legge i
                  disse områdene, med tanke på tillatelse til utbygging. Forslagsstillerne ønsker
                  også å ha en prinsipiell drøfting rundt det. 

Komiteens flertall, alle unntatt Høyre og Fremskrittspartiet, ønsker at forslaget
                  skal vedlegges protokollen. 

Komiteen deler forslagsstillernes syn på at eiendomsrett gir en personlig
                  interesse av å forvalte eiendommen i et langsiktig perspektiv, jf. de andre sakene
                  som vi har hatt oppe til debatt tidligere i dag. 

Forskrift om seter og tilleggsjord mv. ble sendt ut på høring i juni 2008. Dette
                  forslaget vurderer rammene for utøvelsen av bruksretten i statsallmenningene.
                  «Tida og tilhøva»-begrepet ble i denne høringsuttalelsen knyttet til bruksretten i
                  bygde- og statsallmenningene. Som jeg sa, er ikke utvisning av tilleggsjord en
                  bruksrett i slike sammenhenger. 

Likevel forstår jeg at Landbruks- og matdepartementet har foreslått enkelte
                  justeringer i gjeldende praksis når det gjelder utvisning av tilleggsjord.
                  Landbruks- og matdepartementet mener at disse justeringene tar hensyn til nye
                  forutsetninger og driftsforhold i landbruket. 

Planlegging og bygging av landbruksveier i såkalt inngrepsfri natur bør etter
                  Venstres mening være grunnlag for grundige avveininger. Forbud mot bygging av
                  veier har ofte ført til gjengroing og uframkommelighet. Det er viktig at det tas
                  en grundig vurdering av dette, og at en ikke konsekvent har en negativ holdning. 

Det registreres i den forbindelse at Landbruks- og matdepartementet og
                  Miljøverndepartementet drøfter dette og har gitt i oppdrag til Direktoratet for
                  naturforvaltning og Statens landbruksforvaltning å vurdere behovet for bygging av
                  skogsveier opp mot definisjoner, kriterier og de data som her foreligger. Jeg
                  mener at det er riktig å avvente denne vurderingen før en tar nye skritt i denne
                  saken. Derimot er det viktig å få uttrykt fra denne talerstolen at det er viktig
                  at arbeidet blir prioritert, og at det er framdrift i det, slik at en kan få et
                  resultat på bordet, slik at en kan ta standpunkt til de prinsipielle sidene ved
                  dette. 

Ellers regner jeg med at mindretallet vil komme med sine argumenter for sitt
                  forslag. 

 Først en takk til saksordføreren for en grei gjennomgang av de viktigste
                  problemstillingene. 

«Tida og tilhøva»-begrepet, slik jeg ser det, er, for å si det mildt, et noe
                  ugreit juridisk begrep, så det er lett å forstå at det kan dukke opp ulike
                  fortolkninger av dette begrepet, avhengig av hvilket ståsted en har. Det er en
                  samlet komité som deler forslagstillernes syn på at eiendomsrett gir en personlig
                  interesse av å forvalte eiendommen i et langsiktig perspektiv, og således bidrar
                  til å sikre viktige samfunnsinteresser. Det er jeg enig i, samtidig som jeg ikke
                  kan dy meg for å nevne at det også er eksempler på det motsatte. Privat
                  eiendomsrett kan også bli forvaltet meget kortsiktig, uten at jeg vil løfte fram
                  det som noen hovedsak i denne sammenhengen. 

Ellers viser komiteen til svarbrev fra landbruks- og matministeren av 18. februar,
                  hvor det blir opplyst om at et forslag til endringer i forskrift om seter og
                  tilleggsjord mv. ble sendt ut på høring i juni 2008, og at det ikke er tatt
                  stilling til de enkelte høringsuttalelsene i forbindelse med denne saken ennå.
                  Videre refererer statsråden i samme brev til Miljøverndepartementet i spørsmål
                  forslagstillerne tar opp i forbindelse med inngrepsfri natur. Jeg har merket meg
                  at statsråden forutsetter at det er tema der Statens landbruksforvaltning og
                  Direktoratet for naturforvaltning i fellesskap skal vurdere behovet for skogsveier
                  opp mot definisjoner, kriterier og de data som foreligger for inngrepsfrie soner,
                  og at det arbeidet skal foreligge i løpet av sommeren. Jeg forutsetter at disse
                  vurderingene blir gjort med tilbørlig hensyn til at de som lever og bor inntil
                  disse områdene, ikke skal påføres uforholdsmessige ulemper. 

Jeg har videre merket meg brev til komiteen fra Norges Bondelag, datert 20. mars
                  2009, som viser til de to omtvistede problemstillingene 

om hvilke bruksformer som er i samsvar med «tida og tilhøva» 

om utvisning av tilleggsjord er en bruksrett på samme måte som utvisning av
                        seter 

I det praktiske liv tror jeg nok dette oppleves som tiltak med samme formål, og
                  jeg vil be statsråden også ha det for øye i den videre behandlingen av disse
                  sakene. 

 Fremskrittspartiet stiller seg bak forslagsstillernes ønske om å få dette
                  spørsmålet utredet, og at vi også skal få en sak til Stortinget om dette. 

Slik som dette sakskomplekset fremstår for meg, er det rimelig uklare
                  problemstillinger vi her står overfor. Vi har i hele kveld hatt en debatt om
                  hvordan vi skal kunne bidra til å styrke aktive bønders og grunneieres inntjening
                  og eiendomsrett fremover. Da er dette et naturlig spørsmål å se nærmere på. Jeg må
                  bare for egen del innrømme at dette er et tema som jeg har behov for å lære mer
                  om, og da synes jeg det kunne vært en god idé at statsråden, når han nå likevel
                  skal fremme en del saker som etter eget utsagn skal være med og styrke
                  eiendomsrett og driftsgrunnlag, også ser på denne problemstillingen. 

Man bør nok også etter hvert begynne å se på hensiktsmessigheten ved å
                  opprettholde statsallmenninger. Det er et stort juridisk spørsmål som krever en
                  grundig gjennomgang. Det er klart at etter hvert som det blir betydelig færre
                  brukere i bygdene, vil man få en økt usikkerhet rundt rettighetene, også til
                  statsallmenningene. 

Statsråden har i brev til komiteen sagt at han har sendt ut seterforskriften på
                  høring. Jeg vil signalisere til statsråden, når han er ferdig med høringsrunden,
                  og når han selv har trukket en konklusjon, at han tar seg tid til å fremme en sak
                  for Stortinget om dette, slik at Stortinget også kan være med og gi sitt syn. 

Jeg tar med dette opp forslaget i innstillingen. 

 Representanten Hans Frode Kielland Asmyhr har teke opp det forslaget han refererte
                  til. 

 Statsallmenninger er områder som staten normalt har grunnbokshjemmelen til, men
                  som bygdefolk har sterke bruksretter i. Fjellova gir i § 2 uttrykk for dette på
                  følgende måte: 

«Rett til allmenningsbruk ligg til bygd eller grend som frå gamal tid har hatt
                     slik rett. Retten skal kunne nyttast på ein måte som til kvar tid er i samsvar
                     med rasjonell bruk, og som er naturleg etter tida og tilhøva.» 

Høyre mener det er på tide at de allmenningsberettigedes rettsstilling løftes fram
                  når det ansvarlige departement legger opp til en bruk som er mer restriktiv enn
                  det en bredt sammensatt arbeidsgruppe har konkludert med. 

Et flertall i denne arbeidsgruppen konkluderer f.eks. med at også utnyttelse av
                  vannfall i statsallmenning til produksjon av elektrisk kraft til husbehov for
                  bruksrettshaverne i enkelte tilfeller må kunne anses som i tråd med «tida og
                  tilhøva». 

Det har gjennom tidene vært knyttet stor diskusjon til hva slags bruksutøvelse som
                  er i tråd med «tida og tilhøva». Høyre er av den oppfatning at den løsning
                  Landbruks- og matdepartementet for tiden legger opp til, ikke i tilstrekkelig grad
                  imøtekommer fjellovens intensjoner om at bruk skal tillates i tråd med «tida og
                  tilhøva». Jeg kan bl.a. vise til at Norges Bondelag i brev til Landbruks- og
                  matdepartementet den 18. november 2008 gir uttrykk for at departementet baserer
                  seg på en misforståelse når man mener det er nødvendig med en lovendring for å
                  kunne akseptere tilleggsjord som bruksrett. Blant annet på denne bakgrunn mener vi
                  at de allmenningsberettigedes rettsstilling bør drøftes på et bredt grunnlag i
                  Stortinget. 

Høyre mener også at reguleringene som gjelder i utmark generelt, må bli mindre
                  byråkratstyrte. Vi mener derfor at Stortinget på et bredt og prinsipielt grunnlag
                  bør drøfte ulike sider ved INON. Inngrepsfrie naturområder, INON, er områder med
                  fravær av nærmere definerte tiltak, f.eks. småkraftverk. Av Norges landareal er 45
                  pst. inngrepsfritt, mens hele 68 pst. berøres. Grunnen til det er at det i et
                  belte på 1 km rundt et tyngre teknisk inngrep ikke kan igangsettes bestemte tiltak
                  uten at det reduserer INON. Høyre mener INON er en god indikator på nedbyggingen
                  av norsk natur, og at uberørthet er en verdi i seg sjøl. Men vi er bekymret over
                  at INON brukes som begrunnelse for å nekte ofte samfunnsmessig ønskede tiltak,
                  uten at de prinsipielle sidene ved dette er drøftet av Stortinget. Vi er kritiske
                  til at et hytteområde er inngrepsfritt, mens en enkel traktorvei utelukker et
                  ellers øde område fra å være inngrepsfritt! 

Vi registrerer at Landbruks- og matdepartementet og Miljødepartementet nå vil
                  drøfte hvordan informasjon om inngrepsfri natur kan legges til grunn når man skal
                  behandle søknader om planlegging og bygging av landbruksveier, og at denne
                  vurderingen vil være klar i løpet av sommeren. Det er på høy tid! 

Jeg er glad for at en samlet komité deler Høyres syn på at eiendomsrett gir en
                  personlig interesse av å forvalte eiendommen i et langsiktig perspektiv, og at den
                  bidrar til å sikre viktige samfunnsinteresser. 

Det er derfor skuffende at statsråden i sitt svar til Stortinget gir uttrykk for
                  en passiv holdning til forslagets intensjon, som er å styrke privates rettigheter
                  i utmark og å avbyråkratisere forvaltningen av norsk utmark. 

Sammen med Fremskrittspartiet fremmer Høyre derfor følgende forslag: 

«Stortinget ber Regjeringen om å utrede reguleringer i utmark, herunder forhold
                     knyttet til såkalte inngrepsfrie naturområder og tida og tilhøva-begrepet, med
                     sikte på å styrke privates rettigheter og å fremme en sak for Stortinget om
                     dette.» 

 (komiteens leder): I motsetning til de foregående forslagene synes jeg dette er en
                  svært relevant problemstilling, som det er god grunn til å kikke nærmere på. Nå er
                  jo denne saken i prosess og inne på et spor som jeg tror er hensiktsmessig. Til
                  det ligger det òg at dette er jo ikke et forslag som vi avviser eller stemmer ned.
                  Vi vedlegger det protokollen. 

Jeg opplever at statsallmenningene står svært sterkt rundt omkring i Bygde-Norge.
                  De er en viktig del av mange lokalsamfunn. I kombinasjon med fjellstyrene og lokal
                  forvaltning mener jeg at man i all hovedsak har utviklet et system i Norge som det
                  er grunn til å slå ring om og ta vare på for framtiden. Det sikrer lokalsamfunnene
                  og rettighetshaverne overskudd og muligheten til å høste av naturen, samtidig som
                  det sikrer det brede lag av befolkningen fri tilgang til rike utmarksressurser. 

Av de spørsmålene man her tar opp, er det spesielt to jeg vil peke på. Uten å
                  konkludere har jeg lyst til å signalisere støtte til og sympati for det som er
                  intensjonen i forslaget – en klargjøring av begrepet «tida og tilhøva». Det er
                  etter mitt skjønn helt klart at regelverket på dette feltet er nødt til å være
                  dynamisk, slik at man utvikler innholdet i tråd med de utfordringene som man til
                  enhver tid står overfor. Et eksempel kan være et seterbruk, som man tidligere
                  enten ikke har brukt, eller der man har ystet ost. Der har man nå kanskje bruk for
                  å oppføre en mer moderne driftsbygning for å få på plass et melkeanlegg, og
                  kanskje få til en veistubb for at melkebilen skal komme fram. Det er etter mitt
                  skjønn et godt eksempel på at man er nødt til å tillate den type bruk, fordi det
                  er i tråd med «tida og tilhøva». 

Den andre viktige saken her er jo de inngrepsfrie områdene, det er min oppfatning.
                  Dette er ikke en sak der jeg har den hele og fulle historien bak, men det er et
                  begrep som jeg opplever ofte blir brukt for å si nei til et eller annet tiltak som
                  kommunen ønsker i henhold til plan- og bygningsloven. I de tilfellene som jeg har
                  jobbet med dette, synes jeg at begrepet har vært brukt uten at det har vært godt
                  begrunnet, og med til dels en merkelig tilnærming. På tross av at man har kunnet
                  påvise til dels stor aktivitet i området tidligere, knyttet til lett hyttebygging,
                  til seterhold eller til framføring av elektriske anlegg, har man likevel i
                  kartgrunnlaget stemplet dette som inngrepsfrie områder, og så nekter man bruk av
                  områdene videre med den begrunnelse. Den type bruk av det begrepet mener jeg vi må
                  rydde opp i, slik at det ikke danner et slags snikvern, eller en slags
                  snikbegrensning for bruken av områdene. Områder som skal vernes, bør vernes
                  gjennom bruk av naturvernloven, ikke gjennom bruk av mer diffuse og byråkratisk
                  innførte begreper. 

Fra Senterpartiets side ser vi i grunnen fram til at disse viktige sakene havner
                  på politisk nivå. Jeg er helt enig i at dette er en politisk sak mer enn en
                  administrativ sak. Om det derimot er en sak for Stortinget, er jeg mer usikker på.
               

 Forslaget om enkelte endringer i seterforskriften – «forskrift om seter og
                  tilleggsjord m.m. i statsallmenning», fastsatt den 22. juni 1984 – ble sendt ut på
                  høring i juni 2008, med høringsfrist 1. november 2008. Flere høringsinstanser har
                  fått utsettelse, og den siste fristen ble satt til 15. desember 2008.
                  Høringsforslaget bygget i det alt vesentligste på konklusjonene fra den
                  arbeidsgruppen som ble nedsatt i 2006 for å vurdere rammene for utøvelsen av
                  bruksrettene i statsallmenningene. Det er kommet inn 19 høringsuttalelser som
                  departementet nå går gjennom. 

Det vi her diskuterer, er et viktig juridisk rammeverk som ikke er enkelt å gå inn
                  i. I høringen ble det lagt til grunn at begrepet «tida og tilhøva» er knyttet til
                  bruksrettene i bygde- og statsallmenningene. Utvisning av tilleggsjord er ikke en
                  bruksrett i de to typer allmenning. Høringsutkastet bygget her på Stortingets
                  behandling av Ot.prp. nr. 37 for 1991–1992 om nye allmenningslover og den praksis
                  staten deretter har ført på dette grunnlaget. I forslaget til endringer i
                  seterforskriften har departementet likevel foreslått enkelte justeringer i
                  gjeldende praksis når det gjelder utvisning av tilleggsjord, der en tar hensyn til
                  nye forutsetninger for og driftsforhold i landbruket. Jeg har foreløpig ikke tatt
                  stilling til de enkelte høringsuttalelsene. 

Det er Direktoratet for naturforvaltning som administrerer databasen for
                  inngrepsfri natur i Norge – det som også kalles INON. Inngrepsfrie naturområder
                  defineres som områder som ligger en kilometer eller mer i luftlinje fra tyngre
                  tekniske inngrep. Veier, jernbanelinjer, vassdragsinngrep og større kraftlinjer er
                  eksempler på tyngre tekniske inngrep. 

Jeg er enig i at det må stilles strenge krav til fagrapporter og informasjonsbaser
                  som skal legges til grunn for forvaltningsvedtak. Når det gjelder inngrepsfri
                  natur og skogbruket, vet vi at INON-områdene samlet sett berører over 30 pst. av
                  det produktive skogarealet. Det er derfor nødvendig å finne gode avveininger som
                  både ivaretar naturkvalitetene og muliggjør en fortsatt utvikling av et
                  bærekraftig skogbruk. På denne bakgrunn har Landbruks- og matdepartementet i flere
                  sammenhenger drøftet med Miljøverndepartementet hvordan informasjon om inngrepsfri
                  natur kan legges til grunn ved behandling av enkeltsaker, f.eks. etter forskriften
                  om planlegging og bygging av landbruksveier. 

Miljøverndepartementet og Landbruks- og matdepartementet skal følge opp dette ved
                  å se nærmere på både definisjoner og kriterier for inngrepsfrie områder, de data
                  for inngrepsfrie områder som foreligger, og behovet for bygging av skogsveier. Det
                  er gitt et oppdrag til Direktoratet for naturforvaltning og Statens
                  landbruksforvaltning. De to forvaltningsorganene skal se nærmere på hvordan en
                  slik avveining kan foretas. Jeg regner med at vurderinger fra de to organene er
                  klare i løpet av sommeren. 

 Det vert replikkordskifte. 

 Statsråden sa i sitt innlegg at denne problemstillingen reiser mange vanskelige og
                  kompliserte juridiske spørsmål. Vi ser også at karakteren i landbruket endrer seg
                  betydelig. Næringskomiteens leder, Ola Borten Moe, mente at dette var noe vi må ta
                  opp til nøye vurdering. 

Er det slik å forstå at statsråden også vil involvere Stortinget i de konklusjoner
                  som han måtte komme frem til etter høringsrunden? 

 Som sagt, det er kompliserte forhold som har vært ute på høring, og som nå er til
                  vurdering. Jeg kan selvsagt ikke gå inn på vurderingene og høringsuttalelsene i
                  den forbindelse. 

Dersom Stortingets flertall ønsker en gjennomgang i denne saken, er det selvsagt
                  slik at Stortinget kan få denne saken. 

 Departementet og statsråden viser i brev til komiteen til at det foregår arbeid i
                  byråkratiet når det gjelder temaene inngrepsfrie naturområder og landbruksveier,
                  samt rettigheter i statsallmenning. Høyres forslag angående inngrepsfrie områder
                  favner videre enn landbruksveier, og Bondelaget hevder at departementet baserer
                  seg på en misforståelse når det gjelder statsallmenning. 

Mitt spørsmål til statsråden blir som følger: Kan statsråden garantere at det
                  arbeidet som han står ansvarlig for, ivaretar hensynet til de private og til
                  demokratiet? 

 Som jeg understreket i innlegget mitt, er det altså Direktoratet for
                  naturforvaltning som definerer de inngrepsfrie områdene, og Direktoratet for
                  naturforvaltning er underlagt Miljøverndepartementet. 

Vi har over tid jobbet sammen med Miljøverndepartementet for å finne en avklaring
                  på de spørsmålene som her tas opp. Det arbeidet er vi ikke ferdig med, og vi
                  kommer tilbake til det. Min ambisjon er at vi skal finne gode og balanserte
                  løsninger på utfordringene i de spørsmålene som er stilt. 

 Både fra enkeltrepresentanter og organisasjoner har det kommet innspill om at
                  etter at Statskog ble omdannet til statsforetak på 1990-tallet, har det blitt
                  vanskeligere for bruksberettigede i statsallmenninger å forholde seg til etaten.
                  Det blir sagt at en har inntrykk av at statsforetakets strategi er å svekke
                  landbrukets allmennrettigheter, og at dette overstyrer en forsvarlig forvaltning
                  av regelverket overfor de bruksberettigede. 

Sannhetsgraden i dette kan ikke jeg gå god for, men hvis det er tilfellet, er det
                  klart at samarbeidet og klimaet mellom Statskog og allmennrettighetshavere mildt
                  sagt er dårlig. Det er en uholdbar situasjon. I tilfelle dette har en grad av
                  rettmessig innhold i seg, hva vil statsråden gjøre som generalforsamling i
                  Statskog for å rette på dette? 

 Jeg har også sett denne typen spekulasjoner i ulike media. Jeg vil bare
                  understreke at Statskog følger de retningslinjer som den til enhver tid sittende
                  regjering har lagt for deres arbeid, og jeg er trygg på at Statskog også gjør det
                  i dag. Jeg opplever at Statskog ivaretar allmenningsrettighetene gjennom
                  forvaltningen av sine eiendommer, og jeg opplever ikke at de som ivaretar
                  fjellstyremodellen er uenig i det. Så jeg er ganske trygg på at det skal foregå på
                  en bra måte. Men jeg er oppmerksom på de problemstillingene som Kongshaug tar opp,
                  og det er en del av dialogen som vi har med Statskog som eier. 

 Fleire har ikkje bedt om ordet til replikk. 

Dei talarane som heretter får ordet, har ei taletid på inntil 3 minutt. 

 For Høyre er det viktig å se denne saken også i en litt større sammenheng, som
                  kort og godt handler om hvor makt befinner seg i vårt land. Vi har siden slutten
                  av forrige århundre, kanskje så sent som på 1880-tallet, hatt en kontinuerlig
                  utvikling som handler om sentralisering av makt over statens eiendommer, over
                  utmark og over lokalsamfunnene. Store deler – eller i hvert fall ganske betydelige
                  deler – av det som i dag er statens eiendom, ble før den tid forvaltet som
                  bygdeallmenninger i fellesskap, der bygdene hadde en selvfølgelig rett og en stor
                  beslutningsevne i forhold til hvordan det skulle drives. 

Siden har vi sett at det har utviklet seg institusjoner og store apparater som
                  håndterer statens eierskap ovenfra. Det dreier seg om Direktoratet for
                  naturforvaltning, Statens naturoppsyn og ikke minst – på et meget detaljert nivå –
                  Statskog. 

Jeg har også fått innspill om det som på slutten av replikkordskiftet her ble
                  beskrevet som spekulasjoner, altså at en del private brukere føler – skal jeg våge
                  å kalle det overgrep – at Statskog er en tøff institusjon å forholde seg til. Det
                  er signaler vi skal ta på alvor. Skal vi greie å nærme oss dette på en annen måte,
                  må vi inn og foreta ganske omfattende grep som handler om dyptgående
                  mentalitetsendringer. Vi må faktisk tore å overflytte reell beslutningsevne fra de
                  tunge statlige aktørene – Statskog, Direktoratet for naturforvaltning og Statens
                  naturoppsyn – til lokalsamfunnene. Det dreier seg om større og tyngre lokal
                  forvaltning, større makt til fjellstyrene og større makt til kommunestyrene. 

Høyre har i dag lagt frem et representantforslag om større makt til kommunene i
                  forhold til motorisert ferdsel i utmark. Det er en del av det samme bildet, og vi
                  bør også vurdere å gjøre om en del av statsallmenningene til bygdeallmenninger og
                  flytte makt tilbake til lokalsamfunnene. 

 Fleire har ikkje bedt om ordet, og debatten i sak nr. 10 er dermed slutt. 

(Votering, sjå side 2412) 





                    

 Under debatten har Hans Frode Kielland Asmyhr satt frem et forslag på vegne av
                  Fremskrittspartiet og Høyre. Forslaget lyder: 

«Stortinget ber Regjeringen om å utrede reguleringer i utmark, herunder forhold
                     knyttet til såkalte inngrepsfrie naturområder og tida og tilhøva-begrepet, med
                     sikte på å styrke privates rettigheter og å fremme en sak for Stortinget om
                     dette.» 

Det voteres alternativt mellom dette forslaget og innstillingen fra komiteen. 

Komiteen hadde innstilt: 

Dokument nr. 8:33 (2008–2009) – representantforslag fra stortingsrepresentantene
                  Gunnar Gundersen, Øyvind Halleraker, Elisabeth Røbekk Nørve, Sonja Irene Sjøli,
                  Torbjørn Røe Isaksen og Olemic Thommessen om en gjennomgang av reguleringer i
                  utmark med sikte på å styrke privates rettigheter – vedlegges protokollen. 

Votering:

Ved alternativ votering mellom komiteens innstilling og forslaget fra
                  Fremskrittspartiet og Høyre ble innstillingen bifalt med 66 mot 38
                  stemmer.

(Voteringsutskrift kl. 21.54.50)


                    
                    

 Ingen har bedt om ordet. 

(Votering, sjå side 2413) 





                    

 Etter ønske frå justiskomiteen vil presidenten gjere framlegg om at taletida blir
                  avgrensa til 5 minutt til kvar gruppe og 5 minutt til statsråden. 

Vidare vil presidenten gjere framlegg om at det blir gitt høve til tre replikkar
                  med svar etter innlegg frå medlemer av Regjeringa – innanfor den fordelte
                  taletida. 

Vidare gjer presidenten framlegg om at dei som måtte teikne seg på talarlista
                  utover den fordelte taletida, får ei taletid som blir avgrensa til 3 minutt. 

– Det blir sett på som vedteke. 

 (ordfører for saken): Forslagsstillerne fra Fremskrittspartiet har i saken lagt
                  fram ulike forslag for å møte bemanningskrisen i politiet. Som saksordfører må jeg
                  konstatere at det ikke har vært mulig å samle komiteen utover en generell
                  påpekning av at forslagsstillerne tar opp mange viktige problemstillinger. En
                  samlet komité erkjenner også at det er en stor bemanningsutfordring i politiet. 

Komiteens flertall, Arbeiderpartiet og SV, påpeker at man bør ha gode rutiner for
                  dialog med de ansattes organisasjoner, og er tilfreds med Regjeringens innsats for
                  å styrke politiet. Det vises videre til betydningen av lokalt rekrutteringsarbeid
                  og hvordan lokale lønnsforhandlinger kan nyttes karrierefremmende. Flertallet
                  mener lønnsspørsmål må håndteres i henhold til gjeldende avtaleverk og er for
                  øvrig opptatt av hvordan sivile kan avlaste politiutdannet personell. Videre
                  framheves ulike tiltak for en mer aktiv seniorpolitikk. Flertallet viser til
                  Politidirektoratets ansvar for at politiet sikres nødvendig kompetanse og for
                  kunnskapsoverføring innad i etaten. Flertallet foreslår at representantforslaget
                  vedlegges protokollen. 

Mindretallet i komiteen, Fremskrittspartiet og Høyre, deler ikke flertallets
                  tilfredshet og mener politiet er i krise uten at Regjeringen har tatt de
                  nødvendige grep. 

Så sent som i januar stod justisministeren her i Stortinget og anklaget
                  opposisjonen for svartmaling og mente han hadde god dialog med Politiets
                  Fellesforbund. Imidlertid er det lite nå som tyder på dialog. Det er den varslede
                  politiske demonstrasjonen mot Regjeringen kommende onsdag et klart uttrykk for. 

Mindretallet ser med stor bekymring på den tilspissede situasjonen mellom
                  Regjeringen og politiansatte. Dialog er Regjeringens ansvar og en forutsetning for
                  å finne løsninger på dagens bemanningskrise. Mindretallet etterlyser at
                  Regjeringen nå tar ansvar for at politiet igjen skal kunne fungere mest mulig
                  normalt. 

I forrige uke ringte nye varselbjeller om utviklingen i politiet. Da slo
                  Riksadvokaten alarm fordi saksbehandlingstiden i voldssaker bare øker: fra 86
                  dager i 2006 til 137 dager nå i 2009. Dette er urovekkende siden et samlet
                  storting har uttalt at voldssaker skal prioriteres. Lang ventetid er dessuten en
                  stor påkjenning for ofrene. Sterke samfunnshensyn tilsier at det skal reageres
                  raskt og kontant overfor voldsutøvere. Justisministerens mange uttalelser om at
                  Regjeringen vil slå hardt ned på denne typen kriminalitet, kommer etter dette i et
                  merkelig lys. 

Fra politidistriktene hører vi nå at de nye driftsbudsjettene ikke holder til å
                  videreføre fjorårets driftsnivå. Samtidig rapporteres det om stadig tøffere
                  prioriteringer ved landets operasjonssentraler med tanke på hvilke oppdrag man kan
                  påta seg. Det er ingen selvfølge at politiet kan komme. Slikt skaper utrygghet
                  blant folk, og ekstra vanskelig blir det når vaktdistriktene er store og
                  utrykningstiden lang. Da heves terskelen ytterligere for når politiet kan rykke ut
                  og hva de kan rykke ut på. 

Jeg overdriver ikke. Dette er en nøktern beskrivelse av dagens situasjon i
                  Politi-Norge. Økt opptak til Politihøgskolen er vel og bra. Det samme gjelder
                  DNA-reformen når den fungerer som forutsatt, men forslagsstillerne og Høyre
                  etterlyser nye grep fra Regjeringen for å få politiet bedre tilbake på sporet. Et
                  motivert politikorps er samfunnets fremste våpen i kampen mot kriminalitet. 

Det måtte en finanskrise til for å lokke fram den første innrømmelsen om krisen i
                  politiet fra den sittende regjeringen. Nye sivile stillinger er bra, men
                  mindretallet i komiteen er opptatt av at det må utredes nye tiltak for å styrke
                  politirekrutteringen i distriktene, at det haster med å avklare oppgaver sivile
                  kan overta, og å trappe opp slike stillinger for å øke politiets kapasitet
                  ytterligere. Vi må utdanne flere, men i mellomtiden må det satses langt mer
                  offensivt på seniorene, som representerer lang erfaring og veldig verdifull
                  kompetanse i politietaten. Avlønningssystemene må også videreutvikles som verktøy
                  for mål- og resultatoppnåelse i politiet. På vegne av Fremskrittspartiet og Høyre
                  tar jeg herved opp forslagene nr. 1–4, og for øvrig vil jeg signalisere at Høyre
                  også vil støtte forslag nr. 5. 

Høyre finner det ikke riktig her å gå inn i ordinære lønns- og pensjonsspørsmål,
                  men forutsetter at Regjeringen er seg bevisst det ansvaret staten som
                  forhandlingsmotpart har i denne sammenheng. 

Jeg forutsetter videre at Fremskrittspartiet selv vil komme tilbake til de øvrige
                  forslagene. 

 Representanten Elisabeth Aspaker har teke opp dei forslaga ho sjølv refererte til.
               

 Jeg vil starte med å si at vi står overfor en meget krevende situasjon – en
                  situasjon hvor vi har sett en negativ utvikling den siste tiden med tanke på
                  saksbehandlingstid og oppklaringsprosent. 

Vi har f.eks. en situasjon i Oslo politidistrikt hvor budsjettøkningen har vært
                  formidabel, ikke bare under denne regjeringen, men også under Bondevik
                  II-regjeringen. De har fått økt sitt budsjett med godt over 50 pst. de siste åtte
                  årene. Allikevel har vi nå en negativ utvikling på noen måleparametre. 

Jeg mener det er uakseptabelt når saksbehandlingstiden for voldssaker nå øker. Jeg
                  ser fram til å få forklaringen på dette når Riksadvokaten får svar fra
                  statsadvokatene på det spørsmålet. 

Vi har siden 2005 tilført mer enn 850 nye årsverk på landsbasis, men opplever
                  likevel at utviklingen den siste tiden er negativ på flere saksfelt i flere
                  politidistrikter. Bemanningssituasjonen i politiet har vært prioritet én fra denne
                  regjeringen i hele perioden, både med en kraftig økning i antall studenter på
                  Politihøgskolen og i antall sivilt tilsatte. Vi har allerede nå innfridd
                  halvparten av de sivile stillingene man mente det var behov for ifølge
                  bemanningsrapporten «Politiet mot 2020», som ble lagt fram i fjor. – Jeg vil bare
                  nevne det som et bakteppe til dagens utfordring. 

En av forklaringene på at vi har hatt en negativ utvikling den siste tiden, er at
                  medlemmene i Politiets Fellesforbund nå verner om fritiden sin. Politiets
                  arbeidssituasjon – og oppgaver – er til tider uforutsigbar. Dette er politietatens
                  iboende natur: Man må håndtere det som skjer når det skjer. Dette er også grunnen
                  til at politiet har vært unntatt fra arbeidslivets bestemmelser om arbeidstid og
                  overtid helt siden 1956. Dagens bestemmelser er forhandlet fram i samarbeid med de
                  forskjellige aktørene innenfor etaten. Jeg vil påpeke at Politiets Fellesforbund
                  har lov til å nekte å jobbe overtid og dermed bli beordret. 

Det er noe merkelig når Politiets Fellesforbunds medlemmer på den ene siden verner
                  om sin fritid, samtidig som man gjennom media fremmer løsningsforslag hvor de vil
                  ha en avtale om å jobbe betydelig mer enn det dagens avtale legger opp til. 

Vi står nå overfor en situasjon som ingen er tjent med. Det er for de rød-grønne
                  partiene viktig at man finner et dialogspor hvor man kan forholde seg til
                  arbeidslivets regler, samtidig som man kan få en progresjon i forholdet mellom
                  staten og Politiets Fellesforbund. 

Det er helt avgjørende for fellesskapet at man følger spillereglene mellom
                  arbeidslivets parter. Det er utenkelig for Regjeringen at man skal sette dette i
                  spill, spesielt siden vi nå står inne i den moderne tids største økonomiske
                  utfordring, hvor veldig mange føler utrygghet. Alle de som føler utrygghet i
                  forholdet til sin arbeidsplass, fortjener en regjering som er tydelig på at de
                  støtter rammeverket i arbeidslivet og den lange tradisjonen for fri lønnsdannelse.
                  Her bommer dessverre landets største opposisjonsparti grovt. Dette er også
                  bakgrunnen for at vi ikke støtter flere av forslagene i saken. Jeg er imidlertid
                  veldig glad for at Høyre i sine merknader er så tydelig på at det er innenfor
                  arbeidslivets spilleregler dialogsporet må finnes. 

Jeg mener at en invitasjon fra arbeids- og inkluderingsministeren om å sette seg
                  ned og forhandle om kompensasjon i forhold til ny forskrift som skal regulere
                  hviletid, er et godt spor. Da har også Politiets Fellesforbund en arena hvor de
                  kan fremme krav uten å komme i konflikt med fredsplikten. Det betyr også at man
                  kan flytte dialogen fra media og inn i de rette fora. Jeg vil minne om at
                  Politiets Fellesforbund ikke har fremmet noen krav i formell sammenheng ennå. 

Jeg vil til slutt kommentere noen av forslagene som er fremmet av Høyre og
                  Fremskrittspartiet, som er ganske like i sin utforming. Når det gjelder å ha en
                  plan for å ansette flere sivile, mener jeg politiets egen bemanningsrapport
                  «Politiet mot 2020» gir et godt bilde for det. Jeg vil her bare minne om at vi har
                  bevilget penger til langt flere sivile i år enn det som var kravet fra både
                  opposisjonen og fra Politiets Fellesforbund før jul. 

Det er også fremmet forslag som går på å starte på en utredning om hvilke oppgaver
                  som kan utføres av sivilt ansatte. Jeg mener dette er godt ivaretatt gjennom det
                  arbeidet som nå utføres av konsulentfirmaet AGENDA. De skal bl.a. gå igjennom
                  ressursdisponering i forhold til kjerneoppgavene, slik at man kan prioritere,
                  disponere og effektivisere de totale ressursene på en bedre måte. 

Det siste forslaget jeg vil kommentere, er det som går på bedre seniortiltak.
                  Politidirektoratet har nå noen erfaringer med dette i noen utvalgte
                  politidistrikt. Jeg mener at de erfaringene som er positive, lett bør kunne
                  overføres til å gjelde for alle politidistrikt. 

Jeg vil til slutt anbefale Stortinget å følge flertallets innstilling i saken.
               

Kenneth Svendsen hadde her overtatt presidentplassen.
               

 I dagens Aftenposten, på første side, står det: 

«Næringslivet tyr til privat politi» 

Og videre: 

«Privat etterforskning. Bedrifter dropper i økende grad å politianmelde
                     underslag og tyveri. Hos politiet får de ikke hjelp likevel.» 

Inni avisen er det flere sider om de private som må gjøre politiets jobb. Det står
                  videre at bare 10–20 pst. av underslagsakene blir politianmeldt, og at av dem som
                  blir politianmeldt, blir en stor del bare henlagt. Dette er dagens virkelighet.
                  Hvorfor har så mange gitt opp – både den vanlige mann i gaten og det private
                  næringslivet? Politiet kommer ikke, eller dersom det blir anmeldelse, er
                  oppklaringsprosenten så lav at det er bortkastet tid å anmelde. Private
                  vaktselskaper tar over, og de er snart de eneste synlige i bybildet. 

Politiet selv opplever en alvorlig bemanningskrise i dag. Det mangler mannskap på
                  flere fronter, og synlig tilstedeværelse, særlig i byene, er dessverre mangelvare.
                  I dag går det stort sett på politiets godvilje til overtid, og spesielt i helgene
                  har mange politidistrikt problemer med å fylle opp vaktlistene sine. 

At Fremskrittspartiet og Regjeringen ikke er helt enige om virkemidlene, er for så
                  vidt greit, men Regjeringen bør nå virkelig ta tak i en del av disse
                  problemstillingene som er listet opp her. Det er dessverre blitt slik at flere og
                  flere forlater politiet og finner seg andre jobber. Det er dyrt å utdanne nye
                  politifolk. Man mister også en god del til andre etater, eller de begynner i
                  private vaktselskaper. Hvert år forlater dessverre 70–90 tjenestemenn etaten. I
                  tillegg går mange av på grunn av alder. Det er dyrt og tidkrevende å erstatte
                  disse. Det burde derfor være mulig å få flere til fortsatt å sitte i jobben sin
                  ved kanskje å gå litt utover den aldersgrensen som er. Det trengs bare at
                  Regjeringen strekker seg litt og viser litt godvilje, samt legger litt mer penger
                  og noen stimuleringstiltak på bordet. I tillegg er det nok også mange oppgaver som
                  kunne vært gjort av andre, enten det er sivilt ansatte eller firmaer. På den måten
                  ville mange politifolk kunne gjøre det som de i dag egentlig er utdannet til. 

Jeg har i en tidligere sak nevnt den nylig avholdte rettssaken som var i mitt
                  distrikt, Gjøvik–Lillehammer, hvor det satt så mange politifolk at distriktet
                  stort sett var tømt for politifolk på dagtid og i helger. 

Til slutt vil jeg si at jeg er klar over at statsråden og Regjeringen har tatt opp
                  en del av de forslagene som er påbegynt, og det skal de for så vidt ha ros for,
                  men for at krisen skal løses ordentlig, bør man ta fatt i alle de
                  handlingspunktene som er tatt inn i dokumentet. 

Jeg tar opp forslagene som er fremmet i innstillingen. 

 Representanten Thore A. Nistad har tatt opp de forslagene han viste til. 

 La meg først fastslå, og det vil jeg håpe at flere er enige med meg i, at Norge er
                  et trygt land – tryggere enn mange andre land som vi kan sammenlikne oss med. Det
                  betyr ikke at det ikke er utfordringer. Selvsagt blir folk utsatt for vold,
                  overgrep, ran og annen type kriminalitet, og hver eneste av dem skal vi ta på
                  alvor. Og det gjør Regjeringen hver eneste dag. 

Siden vi overtok, har vi økt politiets budsjett med 2,5 milliarder kr. Det er 1
                  milliard kr over prisstigningen. Da vi overtok, var det bortimot 300
                  politistudenter. Nå er det 552, og det er alt systemet i dag tåler. Vi vil
                  fortsette videre. Vi har innført en fullfinansiert DNA-reform. Den kommer til å gi
                  enormt mye hjelp til politiet. Vi har redusert soningskøene med så mye at de
                  nesten er borte. Det vil øke kapasiteten til politidistriktene, særlig i Oslo. I
                  tiltakspakken leverte vi 460 nye sivile stillinger. Aldri har noen tidligere
                  regjering gjort det. Det er varige stillinger, og det gir oss bortimot 250
                  politistillinger. Vi kommer til å få flere politiposter i Oslo. Vi har satt i gang
                  tiltak for å beholde flere seniorer i politiet. Da forventer jeg at opposisjonen
                  viser ydmykhet og balanse i debatten. Det er tross alt denne opposisjonen som
                  sultefôret nesten hele systemet, inkludert politiet. Det var bortimot 300
                  politistudenter da vi overtok. I dag har vi 552. Det er de tallene vi i dag sliter
                  med. Det tar tre til fire år, kanskje fem, fra en politistudent kommer inn i
                  skolen til han eller hun er ferdig utdannet til å gjøre en jobb i Norges gater. Vi
                  er hver eneste dag innstilt på å gå videre med tiltak for å styrke politiet, for å
                  gjøre Norge enda tryggere og til et enda bedre land å leve i. Vi inviterer
                  opposisjonen til å støtte alle tiltakene. Jeg setter pris på at foregående taler
                  fra Fremskrittspartiet var inne på å gi Regjeringen og Justisdepartementet ros. Vi
                  trenger at opposisjonen og posisjonen i fellesskap gjør Norge tryggere, ikke at
                  man gjør folk unødvendig utrygge. 

Jeg vil til slutt igjen si at Norge er et trygt land. Vi trenger ikke fra
                  Stortingets talerstol å sende unødvendige signaler som gjør at folk blir utrygge
                  ute i Norges land. 

 Jeg er for så vidt enig med sistnevnte taler i at man ikke trenger å gjøre folk
                  utrygge unødvendig. Det bør man ikke. Men samtidig kan vi heller ikke late som om
                  situasjonen er 100 pst. slik den burde være. La meg ta noen eksempler. 

I Oslo politidistrikt var oppklaringsprosenten for fjoråret nede i bare 19,4 pst.
                  Åpnede narkotikasaker var i siste kvartal i fjor halvert i forhold til året før.
                  Hvis man tar seg en tur rundt i sentrale strøk i Oslo, tror jeg ikke det mangler
                  på muligheter til å sørge for at man «tar» dem som driver med åpenbar omsetning.
                  Det er vel nok bare å vise til Aftenpostens reportasjer de to–tre siste dagene for
                  å verifisere dette. 

Jeg bør kanskje minne representanten Chaudhry om at da Bondevik II-regjeringen
                  overtok fra Stoltenberg I, var antall studenter nede på 240 og på 360 da
                  Stoltenberg II overtok. Det skjedde en utvikling. Vi støtter fullt og helt den
                  videre utviklingen med økte opptak, som denne regjeringen har presentert for
                  Stortinget. 

Jeg synes Thomas Breen egentlig hadde en grei situasjonsbeskrivelse av politiets
                  situasjon og arbeidsforhold. Talldebatt kan brukes til så mangt. Det som vel er
                  mer interessant, er hvilke realressurser politiet faktisk sitter med i forhold til
                  tidligere. Vi vet at på tross av økte pengeoverføringer er mye gått til andre ting
                  enn til å få flere politifolk i gatene. 

Til representantforslaget: Jeg må si at da tiltakspakken fra Regjeringen kom, var
                  jeg veldig glad for ett punkt. Det var å øke antall sivile stillinger i politiet
                  for derigjennom å avlaste, slik at politiet skal kunne bruke sine krefter på det
                  de skal, nemlig politifaglig arbeid. Det bør fortsette. Det samme gjelder
                  seniorpolitikken. Der er det fortsatt mulighet til å sørge for at folk som ønsker
                  å stå på videre, får anledning til det. I en situasjon der arbeidsmarkedet
                  strammes til, har man faktisk muligheter til å hanke inn ganske mange
                  polititjenestemenn og polititjenestekvinner som for tiden er «i eksil», altså
                  jobber helt andre steder. Jeg imøteser for så vidt at statsråden, fungerende
                  justisminister, sier noe i den sammenheng. 

Det er ikke for ingenting at Justisdepartementet er et av landets eldste
                  departement. Det er rett og slett fordi en av statens kjerneoppgaver er å sørge
                  for folks trygghet. Det som er en utfordring – dette har for så vidt pågått i noen
                  tid og er litt uavhengig av regjering – er at vi stadig vekk risikerer en økt
                  privatisering av ordensmakten. Da kommer det til et punkt at politiet i folks øyne
                  ikke lenger er det det bør være. Da er det ekstra uheldig at vi har en så
                  langvarig pågående konflikt mellom arbeidsgiver og arbeidstakere. Derfor er jeg
                  enig i at vi her fra Stortinget skal være varsomme med å blande oss inn i det som
                  har med spørsmål om lønnsoppgjøret å gjøre. Men punkt I i Dokument nr. 8-forslaget
                  fra Fremskrittspartiet synes vi at vi med frimodighet kan støtte. Det er om
                  dialog. Jeg vil gjerne også høre hvordan eventuelt den dialogen man nå har mellom
                  regjering og arbeidstakere, går. 

En stemmeforklaring: Kristelig Folkeparti vil stemme for fellesforslagene fra
                  Høyre og Fremskrittspartiet og forslag nr. 5, fra Fremskrittspartiet. 

 Forslagsstillerne tar opp mange viktige problemstillinger i den saken vi har til
                  behandling i dag. Når det gjelder å kommentere de ulike forslagene, vil jeg nøye
                  meg med å vise til flertallets merknader i innstilingen. Det er vurderinger vi i
                  Senterpartiet er enig i. 

Jeg vil likevel benytte anledningen til å knytte noen kommentarer til det som
                  omtales som bemanningskrisen i politiet. 

Vi har utvilsomt en krevende situasjon når det gjelder bemanningen i politiet.
                  Rapportene om knappe ressurser og lav bemanning er mange. Noe av det kan
                  tilskrives at politifolk i liten grad lenger ønsker å jobbe så mye overtid som det
                  forutsettes. Dette har bidratt til å gjøre de store, underliggende
                  bemanningsproblemene svært tydelige. Ordinær tjeneste baseres på bruk av overtid,
                  og det gjennom beordring på jobb, etter at man allerede har vært på jobb eller har
                  en fridag på grunn av tidligere jobbing. Politiet er innstilt på å jobbe ekstra
                  når det trengs, men de blir frustrerte når dette blir den alminnelige hverdagen.
                  Slik kan ingen etat overleve lenge uten å påføres store skader. 

I stedet for å la debatten fokusere på ansvaret for at det er blitt slik det er
                  blitt, gjør vi nok klokt i å erkjenne at det er et gap mellom de forventninger vi
                  har til politiet, og i hvilken grad politiet er i stand til å levere. Vi
                  politikere, både i storting og regjering, har gjennom flere stortingsperioder
                  bidratt til dette. 

Mye tyder på at vi har vært flinkere til å pålegge politiet nye oppgaver enn til å
                  bevilge penger i tråd med dem. Det vi i Senterpartiet vil advare mot, er en
                  utvikling med sentralisering av oppgaver og at første vei blir nedlegging av
                  lensmannskontorer for å få budsjettene til å gå opp, slik det allerede har skjedd
                  flere steder. Kanskje vil man noen steder på denne måten klare å opprettholde
                  tilfredsstillende beredskap, men mye går også tapt dersom vi fjerner oss fra
                  modellen med et lokalt forankret politi. Distriktene, med store avstander, merker
                  dette særlig. Både forebygging og kriminalitetsbekjempelse krever lokalkunnskap.
                  Kontakt med innbyggerne og nærhet er også et viktig element når det gjelder
                  service og tilgjengelighet. 

Det er et faktum at den rød-grønne regjeringen har økt politibudsjettene med
                  betydelige beløp, som tidligere nevnt her i kveld, siden den inntok
                  regjeringslokalene. 

I 2009 legges det, som også nevnt tidligere, til rette for et rekordstort opptak
                  av nye politistudenter og for 460 nye sivile stillinger i politiet. I tillegg
                  følges DNA-reformen opp, og det gjøres helt nødvendige investeringer i forbindelse
                  med et nytt nødnett. 

Styrkingen av politiets budsjetter må fortsette i årene som kommer. Når de
                  betydelig større studentkullene ved Politihøgskolen er klare for tjeneste rundt om
                  i landet om få år, må politidistriktene ha ressurser til å ansette dem. Det som
                  ikke må skje, er at like mange eller flere erfarne polititjenestemenn- og -kvinner
                  forsvinner ut fordi de ikke makter arbeidssituasjonen lenger. 

I likhet med hva justisministeren sa under landsmøtet til Politiets Fellesforbund,
                  ser også Senterpartiet behov for en total gjennomgang av drifts- og
                  ressurssituasjonen i politiet. Vi bør også se på om vi bruker ressursene riktig.
                  Politiets organisasjoner er her helt nødvendige medspillere og er også lovet å bli
                  tatt med på laget. Dette ser vi i Senterpartiet fram til. 

 Det grunnleggende spørsmålet her, uavhengig av parti, er ikke hvem som er best i
                  prosentregning, eller hvem som er best i talloppstabling. Det grunnleggende
                  spørsmålet er befolkningens opplevelse av trygghet eller ikke trygghet. 

Som alle som driver politikk, vet, er politikkens vesen minst 50 pst. psykologi.
                  Derfor kan det være de konkrete tiltakene som gjør en forskjell. Noen av dem har
                  Regjeringen fått ros for, f.eks. å komme med mange sivile stillinger – 460. Jeg
                  vil også gi ros for det. Men Regjeringen skal ikke ha noen ros for at man i
                  Hordaland politidistrikt har et seniortiltak som bare inkluderer noen av
                  seniorene. Fotfolkene er ikke inkludert i seniorpolitikken, men toppene er det.
                  Ja, det er helt riktig som andre har vært inne på: med klok seniorpolitikk kan man
                  hente mye politikraft. 

Det er også slik at Regjeringen ikke trenger å få ros når den i det fjerde året av
                  sin periode er nødt til å drive bolsjevikisk historieskriving – som jeg har sagt
                  på denne talerstolen før – om perioden før den ble til. La meg derfor ta det for
                  n-te gang, siden det ser ut som denne uvanen ikke går over: Det var et lavt opptak
                  på Politihøgskolen fra Bondevik I-regjeringen, gjennom Stoltenberg I-regjeringen
                  og inn i Bondevik II-regjeringens første år. Deretter skjedde det en opptrapping
                  de siste årene av Bondevik II-regjeringen til 290 og 360. Og partiet Venstre, som
                  jeg representerer, foreslo deretter en opptrappingsplan på det nivå som nå er
                  gyldig for inneværende år. Det er Venstre glad for. 

Så vil jeg gjerne si at enhver som klikker seg igjennom Stortingets budsjetter for
                  disse årene, vil finne at f.eks. Arbeiderpartiet ikke fremmet alternative forslag
                  for Politihøgskolen. Enhver som har minimum av politisk hukommelse, vil vite at
                  den sittende justisminister var en kreativ og aktiv person på de fleste områder,
                  dog ikke når det gjaldt opptak til Politihøgskolen. Det ene året da
                  Arbeiderpartiet gjorde et budsjettforlik med Bondevik II-partiene, var det ett
                  felt man prioriterte, og det var domstolene. Så nå bør man begynne å forholde seg
                  til nåtiden og ikke omskrive fortiden på en måte som jeg nok en gang kaller for
                  bolsjevikisk historieskriving. Dette trekket – å prøve å skylde på fortiden, da
                  man selv ikke engang var aktiv på disse områdene – kler veldig dårlig noen som
                  helst som sitter med ansvar og makt. 

Så skal jeg gå over til å være konstruktiv – for det er det grunn til å være –
                  etter denne lille visitten. La meg være veldig konkret – representanten Nistad var
                  inne på det: Det er fullt mulig i denne byen, Oslo, hvor mange føler at det er for
                  få politifolk ute – la meg bruke den lokalkunnskapen jeg har gjennom å ha levd her
                  i mange år; vi kjenner jo forholdstallet som skal til for å la flere politifolk
                  vises, slik at det blir mer fysisk trygghet, f.eks. på viktige tider av døgnet, i
                  utsatte deler av denne byen – f.eks. å bruke 40 av de 100 sivile stillingene som
                  Oslo politidistrikt fikk, til å frigjøre de ca. 20 politifolkene som sitter i
                  tingretten omtrent daglig, og frigjøre 20 andre fra administrative oppgaver på
                  politistasjonene. De 40 vil med en årsturnus på åtte, som det er i politiet, kunne
                  utgjøre en betydelig forskjell i synlighet. Disse marginene vet jeg veldig godt
                  om. Det krever ikke verdens største budsjetter å gjøre det, men det er en klok
                  politikk å gjøre det. 

Et annet tiltak for å skape tillit i en konfliktsituasjon er når som helst å
                  igangsette og iverksette karriereveier og karriereplaner for fotsoldatene i
                  politiet – de som er ute blant folk, de som synes dette er viktig – og la dem få
                  opplevelsen av at når de går inn i denne delen av jobben, hvor de møter folk i
                  veldig mange forskjellige situasjoner, så vet de at de blir belønnet
                  karrieremessig for at de gjør det, de får kompetanse for å gjøre det. Dette krever
                  ikke store budsjetter. Dette krever en aktiv ledelse for rett og slett å bruke de
                  kronene og ressursene som er der, og så krever det akkurat den innsikten som
                  ligger i å skape tillit. 

Så til slutt: Når det først åpenbart er en mangel på tillit mellom den sittende
                  regjering og politiets organisasjoner, skal jeg være den første til å si følgende,
                  som jeg også har sagt tidligere, på Politiets Fellesforbunds møte på Røros: I
                  Norge opptrer vi innenfor arbeidslivets spilleregler. Men det er lov innenfor
                  arbeidslivets spilleregler å sortere på en slik måte at man setter i verk noen
                  tiltak som er tillitskapende. Det vil, tror jeg, oppfattes som svært
                  tillitskapende å sørge for at fotfolket i politiet med lang fartstid faktisk får
                  oppleve at karrieren deres blir belønnet når de er ute blant folk. Og jeg er helt
                  sikker på at det vil bli oppfattet som tillitskapende hvis man tar seniortiltakene
                  på alvor, slik som det også er pekt på av andre representanter her. 

Når det kommer til votering, vil Venstre stemme for forslagene nr. 1–4 fra
                  Fremskrittspartiet og Høyre og forslag nr. 5 fra Fremskrittspartiet. Når vi gjør
                  det, er det ikke fordi det ikke har vært dialog før, men vi er opptatt av at det
                  skal være en dialog. Jeg har selv prøvd å legge noe praktisk innhold i hva
                  dialogen kan være, og slik vil det også komme til uttrykk i Venstres stemmegivning
                  her i dag. 

 La meg først si at Regjeringen tar politiets oppgaver, situasjonen og den
                  muligheten politiet skal ha til å gjøre sin jobb, svært seriøst. Jeg mener likevel
                  at det i en del tilfeller skapes et bilde som gir et noe feilaktig inntrykk av den
                  faktiske situasjonen i politiet. 

Det er, som også representanten Breen var inne på i sitt innlegg, flere ansatte i
                  politietaten nå enn det noen gang har vært i hele norgeshistorien. Fra 31.
                  desember 2005 til 31. desember 2008 var det en økning på 850 årsverk i politi- og
                  lensmannsetaten. Budsjettet er økt med 2,3 milliarder kr i perioden 2005–2009.
                  Dersom kompensasjon for lønns- og prisstigning trekkes fra, er styrkingen likevel
                  på over 1 milliard kr. Jeg er ikke sikker på hvor mye bolsjevikene økte sine
                  politibudsjetter – det var nok antakelig betydelig den gangen også – men dette er
                  altså ikke bolsjevikisk historieskriving, dette er fakta. Bare i 2009 er
                  bevilgningene til politi og politimyndighet økt med over 1 milliard kr. I tillegg
                  kommer de tilleggsbevilgningene som ble vedtatt i desember 2008, da
                  politidistriktenes budsjetter ble økt med 52 mill. kr. 

Det er riktig at opptrappingen til Politihøgskolen begynte under statsråd Dørum,
                  men økningen har fortsatt vesentlig etter regjeringsskiftet. Og opptaket til
                  Politihøgskolen har aldri vært så høyt som det blir i 2009 – på hele 552
                  studenter. Samtidig har vi en av norgeshistoriens største investeringer innenfor
                  politietaten, nemlig et nytt avlyttingssikkert nødnett for alle beredskapsetatene. 

Bemanningssituasjonen i politiet har vært en utfordring i flere år, rett og slett
                  fordi det er utdannet for få politifolk gjennom flere år. I fjor høst ble
                  situasjonen vesentlig forverret fordi polititjenestemennene, som det ble sagt fra
                  talerstolen her, synes, for å si det på en fin måte, å ha bestemt seg for å verne
                  mer om sin fritid ved ikke å ta på seg overtidsvakter frivillig. Etter
                  departementets mening gir Politidirektoratets rapport «Politiet mot 2020.
                  Bemannings- og kompetansebehov i politiet» et godt grunnlag for å vurdere
                  bemanningsbehovet i politi- og lensmannsetaten framover. I budsjettforslaget for
                  2008 er da også de anbefalingene som rapporten gir, fulgt opp nettopp ved å øke
                  opptaket til Politihøgskolen. I tillegg er det gitt betydelige
                  bevilgningsøkninger, bl.a. til utlendingsfeltet og til bekjempelse av økonomisk
                  kriminalitet i Oslo politidistrikt. Det innebærer mulighet for politidistriktene
                  til å opprette mange sivile årsverk. Det viser at Regjeringen tar på alvor de
                  anbefalingene som er framsatt i rapporten. 

I tiltakspakken er det opprettet 460 nye sivile stillinger til politi- og
                  lensmannsetaten. Jeg er glad for det som ble sagt her i rosende ordelag også fra
                  opposisjonen om denne satsingen på sivile stillinger for å frigjøre
                  polititjenestemenn fra oppgaver som ikke krever politifaglig utdanning. 460 nye
                  sivile stillinger fører til at om lag 280 polititjenestemenn kan frigjøres til
                  operativt arbeid. Det gjelder bl.a. polititjenestemenn i stillinger som
                  arrestforvarer, transportør, grensekontrollør og revisor, men også oppgaver som
                  krever annen spesialkompetanse. Representanten Dørum har helt rett når han sier at
                  det helt sikkert er andre oppgaver også som det går an å overlate til sivile for å
                  frigjøre ytterligere politiressurser. Her tror jeg vi er ganske på linje. Likevel
                  er 460 nye sivile stillinger faktisk mer enn det som ble krevd bl.a. fra Politiets
                  Fellesforbund, som bad om 200–300 sivile stillinger. 

Politiet har fått store ressursøkninger de senere år, men samtidig er det helt
                  vesentlig at vi her, som på andre offentlige områder, klarer å bruke ressursene
                  godt. Konsulentfirmaet AGENDA har på oppdrag av Politidirektoratet gjennomført en
                  analyse av ressursbruken i politiet. Første fase har vært å undersøke hvor mye av
                  ressursene som brukes til lønn og leie av lokaler. Som Stortinget tidligere er
                  informert om, skal det gjennomføres flere faser i dette arbeidet. Det å se på at
                  ressursene brukes på absolutt beste måte, er en viktig del av arbeidet med å
                  frigjøre politiressurser og få gjort jobben best mulig. Arbeidet med
                  driftsanalysen, hvor man støtter seg til en ekspertgruppe og en referansegruppe
                  hvor tjenestemannsorganisasjonene deltar, vil være en del av dette arbeidet, som
                  gjør at vi ser at ressursene brukes optimalt. 

Jeg er enig i at det er behov for flere politiutdannede. Som nevnt blir dette løst
                  etter hvert som kullene på Politihøgskolen kommer ut. 

Det er uheldig at det innenfor visse områder har vært en negativ utvikling i
                  straffesaksbehandlingen. Særlig er det bekymringsfullt at saksbehandlingstiden i
                  voldssaker øker. Disse sakene skal prioriteres, og Riksadvokaten har også grepet
                  fatt i dette. 

 Det blir replikkordskifte. 

 Det var interessant å høre statsråden redegjøre for virkeligheten innen
                  justissektoren. Han gjør det på samme måte som representanten Breen gjorde, ved å
                  vise til at Regjeringen nå har satset og tatt tak i de utfordringene man har. 

Samtidig opplever iallfall undertegnede at det daglig omtales negative forhold
                  innen sektoren som sannsynligvis burde kunne vært løst på en rimelig kurant måte.
                  Det er heller ikke sånn at det er noe problem å gi Regjeringen honnør for den
                  satsingen man faktisk har gjort, men det som jeg finner merkverdig og litt rart,
                  er at det er så stort misforhold mellom den påståtte satsingen til Regjeringen og
                  eget ambisjonsnivå når det gjelder å oppklare kriminalitet. For i
                  budsjettproposisjonen som var fremmet fra Regjeringen, har man altså en ambisjon
                  om at seks av ti kriminelle skal gå fri. Det betyr at 38 pst. skal man ha
                  oppklaring på. Er ikke det ganske defensivt, sett i lys av de enorme satsingene
                  denne regjeringen har stått for? 

 Jeg må si at jeg er helt enig i det representanten Breen også sa i sitt innlegg,
                  at tatt i betraktning den enorme ressursøkningen i denne sektoren, er ikke
                  resultatene gode nok. Vi må bruke pengene enda bedre, vi må få mer igjen for
                  pengene. Oppklaringsprosenten er et av de tiltakene. Men det er altså et faktum at
                  når budsjettet er økt med 2 milliarder kr siden 2006, gir det også større
                  muligheter for politiet til å gjøre oppgaven sin. Det er likevel selvsagt en
                  begrensning i dette, hvor mange politifolk kan du få inn når det rett og slett
                  ikke er utdannet nok over mange år? Politidirektoratets rapport – Politiet mot
                  2020 – mener jeg gir et veldig godt grunnlag for hva slags satsing som vi må gjøre
                  framover. Og så er det selvsagt en litt spesiell situasjon nå. Det står et
                  mellomoppgjør rett for døra, politiets organisasjon er ganske på offensiven. Det
                  blir spennende å se hvilke krav Unio stiller, for jeg antar at hvis man har krav
                  til f.eks. arbeidstid og lønn, kommer de gjennom de ordinære rundene i
                  forhandlingene til våren. 

 Representanten Thomas Breen innrømmet omsider i dag at situasjonen i politiet er
                  alvorlig. Det er jo ikke hverdagskost å få den typen innrømmelser fra
                  regjeringspartiene. Det er altså utrolig stor misnøye i politiet med Regjeringen
                  for tiden og det store fraværet av dialog i den vanskelige situasjonen som er i
                  dag. Men det er jo noe merkelig, og vanskelig å forstå, at Regjeringen utlegger
                  budsjettene som om de skulle kunne løse det meste av utfordringer i politiet. Det
                  virker jo ikke sånn. Økt opptak til Politihøgskolen, investeringer i nødnett og
                  DNA er viktig, men det er klart at det hjelper ikke på driftsbudsjettene i
                  politiet. Så jeg er ute etter at statsråden forklarer hvordan det er mulig at
                  Regjeringen mener at 2009-budsjettet gir rom for hundrevis av nye stillinger, når
                  jeg f.eks. nettopp har vært i Sogn og Fjordane, og der sier politimesteren at han
                  må ha 14 stillinger stående ubesatt i hele 2009, for hans driftsbudsjett er 2
                  mill. kr mindre i år enn det var i fjor. 

 Det har vært en kraftig økning i antall årsverk i politiet. Til sammen fra 31.
                  desember 2005 til 31. desember 2008 er det ansatt 786 flere. Det er nå et faktum.
                  Det er ikke sånn at disse personene er der eller er der ikke; man kan telle dem,
                  og man betaler dem lønn. 

Så har vi en spesiell situasjon, bl.a. med diskusjon om overtid og arbeidstid osv.
                  Men det jeg har litt vanskelig for å forstå, er etterlysningen av dialog. For det
                  første har jo den til vanlig fungerende justisminister redegjort i svar til
                  Stortinget på hva slags kontakt og møter han har med politiet. Men så er det jo
                  også slik at alle disse spørsmålene som dreier seg om arbeidsforhold, lønn osv.
                  har man ganske så formelle strukturer for å behandle. De kommer nå utover våren,
                  og de ville vært nøyaktig de samme om partiet til Aspaker hadde sittet i
                  regjering. Det er jo disse spillereglene vi må følge også når det gjelder
                  politiet, at de må ta opp de krav de har i de formelle rundene, og så kan vi ta
                  stilling til dem på en ordentlig måte. 

 Statsråden var innom økningen av politiressurser innenfor den bolsjevikiske æraen,
                  og mange av oss har vel inntrykk av at det var veldig store økninger til det
                  hemmelige politiet den gangen. Vi håper vel at det skal få litt mer synlige
                  uttrykk hvis man øker bevilgningene her hjemme! 

Jeg har egentlig lyst til å ta fatt i et konkret tilfelle, som vi har tatt opp
                  flere ganger, på et av Oslos sentrale områder, nemlig langs Akerselva. Her foregår
                  det nå åpenlys narkotikaomsetning. Vi vet at det er mange asylsøkere som står for
                  den omsetningen, og det synes ikke å være noe tilfredsstillende samarbeid mellom
                  utlendingsmyndigheten og politiet for å få dem raskt ut, eller i hvert fall bort
                  fra dette området. Vil statsråden ta et initiativ for å få dette inn på et bedre
                  spor? 

 Nå må jeg bare få si at denne statsråd blir nok forholdsvis kort tid i den
                  stillingen han har. Men at Oslo politidistrikt har fått en vesentlig del av disse
                  ressursøkningene, også fra tiltakspakken, er jo et faktum, så også i Oslo er det
                  mulig å gjøre mer. Det har imidlertid vært en uttrykt målsetting også fra statsråd
                  Storberget, og vil helt sikkert være det i framtiden, at det skal være mer synlig
                  politi, man skal være mer til stede, man skal slå ned på den synlige
                  kriminaliteten, den som folk ser, også fordi det har en allmennpreventiv virkning.
                  Det at kriminelle handlinger foregår mer eller mindre åpenlyst og mer eller mindre
                  uten at det gripes inn, er jo noe av det som svekker den allmennpreventive
                  virkningen mest. Så her tror jeg ikke at representanten Syversen og
                  Justisdepartementet er på noen særlig kollisjonskurs. Her tror jeg vi er ganske så
                  enige. 

 Replikkordskiftet er over. 

De talere som heretter får ordet, har en taletid på inntil 3 minutter. 

 Aller først har eg lyst til å seia meg einig med representanten Chaudhry, for
                  Noreg er faktisk i det store og heile eit veldig trygt og godt land å bu i. Det
                  skal vi ikkje gløyma i denne debatten. Så meiner eg at alle vi som er her, faktisk
                  tek bemanningssituasjonen i politiet på alvor. Vi har eit felles mål, men vi har
                  gjerne forskjellige verkemiddel. 

Sjølv om det er fleire tilsette i politietaten enn nokon gong og politiet sine
                  budsjett har auka med 2 milliardar kr i perioden 2006–2009, er
                  bemanningssituasjonen ei utfordring. Det har han vore i fleire år, ganske enkelt
                  fordi det over tid har vore utdanna for få politifolk. ATB gjorde at også
                  politifolka fekk ordna arbeidsforhold. Det synest eg er bra. I tillegg byrja
                  politifolka å verna om fritida si. 

Eit tiltak Politiets Fellesforbund foreslo, var å auka talet på sivile stillingar,
                  slik det òg er omtalt i bemanningsrapporten Politiet mot 2020. Talet ein omtalte,
                  var ca. 200 sivile stillingar, eit nivå òg Høgre var samd i den gongen. PF bad om
                  200, og Regjeringa leverte 460 sivile stillingar. Det fortener så absolutt ros, og
                  ikkje ris. 

Det andre store grepet som PF var einig i, er auken i opptaket av politistudentar.
                  I 2003 var det 240, i dag er det 560. Så no er vi på rett spor for å få nok politi
                  på sikt. Men, som kjent, det tek tre år å utdanna politifolka, og det er lett å
                  sjå i ettertid at vi burde ha auka meir frå dag ein då vi overtok regjeringsmakta. 

Vi skal ikkje gløyma at i mai 2008 anbefalte PF det framforhandla lønsoppgjeret.
                  PF sine medlemer stemde for. Så fekk PF sine medlemer brått, og mange på ein gong
                  eigentleg, dårleg helse og måtte sjukmelda seg, og ein ville verna om fritida si,
                  med mindre ein fekk lønskompensasjon, då var ein villig til å jobba meir. Til det
                  er det å seia: Ei fagforeining har både rett og plikt til å kjempa for høgre løn
                  og betre vilkår for medlemene sine, men alt til si tid. 

Det at PF er uryddige, er så si sak, men at Framstegspartiet, det nest største
                  partiet på Stortinget, går ut og synest det er heilt greitt å «forhandla» om løn
                  og risikotillegg utanom ordinære tarifforhandlingar, seier noko om kva arbeidsliv
                  og samfunn vi vil få dersom det er dei som kjem til makta. 

Framstegspartiet skryt òg av at dei har lese og brukar «Tillitsmannen» av Einar
                  Gerhardsen. Vel, då er det nok så som så med lesekunnskapane der i garden.
                  Fagforeiningar og ordna arbeidsforhold, at partane i arbeidslivet forhandlar løn
                  når dei skal og ikkje utanom tur, ja det er faktisk essensielt for oss i
                  arbeidarrørsla. 

 (komiteens leder): Det er blitt hevdet fra opposisjonen at vi har et politi i
                  krise, at Regjeringen ikke har tatt nødvendige grep, og at vi driver «bolsjevikisk
                  historieskriving». Da føler jeg det nødvendig å komme med noen oppklarende fakta i
                  forhold til politisituasjonen. 

Fra 31. desember 2005 til 31. desember 2008 har det vært en økning i antall
                  stillinger i politiet, hvis man også inkluderer stillinger i PST, på 841. Dette
                  inkluderer ikke de sivile stillingene, som jeg skal komme tilbake til. I perioden
                  31. desember 2002 til 31. desember 2005 var det en økning i antall stillinger på
                  681. Med andre ord: Et betydelig antall flere stillinger er besatt i politietaten
                  under denne regjeringen. 

Faktum to: Hvis vi ser på utviklingen i nominelt budsjett for politi- og
                  påtalemyndigheten, var den fra 2002 til 2005 på 1,49 milliarder kr, og for
                  perioden 2005 til 2009 på 1,79 milliarder kr – også der en betydelig økning. 

Faktum tre, som flere har vært inne på tidligere i dag: Vi har nesten fordoblet
                  opptaket på Politihøgskolen siden vi overtok. 

Faktum fire: Vi fulgte opp et veldig viktig krav fra politiet, nemlig å iverksette
                  en bemanningsstudie som resulterte i Politiet mot 2020, hvor man konkluderte med
                  behov for 3 000 nye stillinger i etaten. Og jeg må korrigere representanten
                  Aspaker når hun sier at vi først opprettet sivile stillinger i forbindelse med
                  tiltakspakken. Det er riktig at de kom der, men de kom ikke som følge av krisen,
                  de kom som følge av bemanningsstudien som vi selv hadde initiert. 

Representanten Akhtar Chaudhry har vært inne på situasjonen for Oslo, så den skal
                  ikke jeg belyse noe nærmere. 

Jeg vil ikke underslå at vi står overfor både en krevende og en utfordrende
                  situasjon i politiet. Den viktigste utfordringen er behovet for flere
                  politiutdannede folk. En annen utfordring er den negative utviklingen i
                  saksbehandlingstiden, og vi mener det er uakseptabelt med den økningen vi har sett
                  i antall voldssaker. Konflikten omkring lønn og fritid som representanten Heggø
                  var inne på, er også en utfordring, og ikke minst det som statsråden var inne på,
                  hvordan politiet kan drive mer effektivt. 

Representanten Dørum var inne på befolkningens opplevelse av trygghet. Jeg er
                  veldig opptatt av at også vi som politikere har et ansvar for ikke å skape mer
                  utrygghet enn det det er rom for. Da mener jeg at både opposisjon og posisjon har
                  et ansvar for å gi et korrekt bilde av situasjonen, og ikke forvrenge fakta og
                  framstille villedende fakta, sånn som jeg opplever altfor ofte i denne debatten.
               

 Nå var man i gang med festtalene igjen. 

Stasjonssjefen i Molde viser til at statsråden var i Molde i fjor, der han sa at
                  man ønsket å satse penger på de hestene som dro best. Stasjonssjefen sier nå: «For
                  å si det sånn så har nok «høyet blitt borte».» 

Politimesteren sier at han må sparke en rekke politimenn samtidig som han skal
                  ansette seks nye sivile. Han er ikke sikker på om det er penger til å ta imot
                  tilbudet om sivilt ansatte, så nettoen blir faktisk i minus i forhold til antall
                  politifolk. 

Oppklaringsprosenten går ned, narkotikaomsetningen går opp, og så vises det altså
                  til at man har fullfinansiert DNA-reformen. Ja, det var interessant å lese
                  Magasinet i helgen – det virker ikke akkurat som om DNA-reformen er
                  fullgjennomført, og de signalene vi får, er at den kommer til å bli utsatt til
                  nærmere gjennomføring i hvert fall i fem–seks år. 

Så til de ansatte i politiet, som verner om sin egen fritid. I 2005 var det
                  forferdelig viktig at man fikk kastet den daværende regjering for at den drev med
                  brutalisering av arbeidslivet. Det man gjør fra Arbeiderpartiets og
                  regjeringspartienes side, er totalt å se bort fra at de polititjenestemennene det
                  er snakk om, blir beordret mens f.eks. familie ligger for døden. Det er tilfeller
                  som man synes er «å verne om sin fritid». Jeg synes faktisk regjeringspartiene kan
                  vise hakket mer respekt for disse politimennene og -kvinnene, som utøver et
                  ekstremt farlig yrke, og faktisk etter hvert vegrer seg for å møte på vakt fordi
                  de er for få og er helt avhengig av vektere for å kunne utføre jobben sin. 

Så synes jeg det var interessant å høre Senterpartiets representant, som var så
                  bekymret for sentraliseringen av politiet og nedleggelse av lensmannskontorer. Det
                  er fantastisk, med tanke på at representanten kommer fra et fylke hvor man skal
                  legge ned alt som er av lensmannskontorer i den regionen som bl.a. representanten
                  representerer. Hvis man synes det er fælt med sentralisering og nedleggelse av
                  lensmannskontorer i de mest befolkningsrike delene av landet, da lurer jeg
                  virkelig på hva Senterpartiet tror kommer til å skje i de områdene hvor det nesten
                  ikke bor folk, som på godt norsk kanskje kan kalles senterpartiland. 

Så er det fra komitélederens side en stor overraskelse at representanten Elisabeth
                  Aspaker synes det er rart at det plutselig dukker opp sivile stillinger, ikke ved
                  budsjettet, men når en finanskrise er inntruffet. For det er jo rart at det må en
                  finanskrise til for å skjønne at det er krise i politiet. 

Jeg er enig med dem som sier at vi ikke skal svartmale. Men når politidistrikt
                  etter politidistrikt melder at de sier opp folk fordi de ikke har penger til lønn,
                  hjelper det veldig lite at det kommer «kanskje» noen sivile stillinger for å
                  avbøte manglene, som da blir større, som bl.a. representanten Aspaker har pekt på.
               

 Visste vi ikke bedre, kunne vi nesten tro vi levde på to planeter, opposisjonen og
                  posisjonen, når vi diskuterer politiet. 

Det er tidligere i kveld vist til den publikumsundersøkelsen som politiet
                  gjennomførte i fjor. Da må vi bare konstatere at når det gjelder den type
                  kriminalitet som rammer folk flest – altså tyveri, innbrudd og hærverk – skriver
                  Politidirektoratet i rapporten: 

«Inntrykket av politiets innsats når det gjelder etterforskning av tyverier,
                     innbrudd og hærverk er ikke godt. Bare 41 prosent er ganske eller svært fornøyd
                     med dette. Her oppfatter 53 prosent av befolkningen innsatsen som dårlig». 

Det er jo en klar tilbakemelding om at den kriminaliteten som rammer folk flest,
                  får folk flest ikke oppfølging på på en måte som gjør at de føler seg trygge. I
                  Høyre mener vi faktisk nå at krisen i politiet er så alvorlig at staten er i ferd
                  med å svikte en av sine kjerneoppgaver – politiet – som skal ivareta folks
                  trygghet i det daglige. 

Da kriminalstatistikken for 2008 ble lagt fram, tok justisministeren denne nærmest
                  til inntekt for at utviklingen gikk i riktig retning med dagens regjering. Men vi
                  vet jo at sannheten er at på grunn av knappe politiressurser tar politiet tak i
                  færre saker nå. Vi vet at man kommer til kort når det gjelder
                  narkotikakriminalitet, og det rapporteres fra hele landet om stor uro knyttet til
                  at man ikke greier å spane nok, man greier ikke være til stede nok, og man greier
                  ikke å komme alvorlig kriminalitet i forkjøpet. Den får lov til å bygge seg opp,
                  den får lov til å involvere mange, det skapes store problemer for dem som blir
                  involvert, og det skapes store problemer for samfunnet på lengre sikt. 

Min kollega André Oktay Dahl var inne på og kommenterte det med sivile stillinger.
                  Jeg synes jo det er ganske fantastisk at lederen i justiskomiteen står her og
                  framstiller det som at det er normalt at det i januar – den 26. – skal dukke opp
                  460 nye sivile stillinger, når vi hadde en generaldebatt før jul, og hvor
                  opposisjonen fikk beskjed om at nå fikk vi stoppe svartmalingen, det var ingen
                  krise i politiet. Men innrømmelsen var altså bare tre–fire uker unna. Da kom det
                  nesten 500 nye stillinger. Så jeg synes jo at i den grad noen har et
                  forklaringsproblem her, er det faktisk Regjeringen. 

Men jeg skal utfordre statsråden én gang til i forhold til dette med dialog. For
                  hvis det er slik at det er den dialogen som han nå påstår at det er, hvorfor er
                  det ikke da mulig å sette seg til forhandlingsbordet med Politiets Fellesforbund
                  og greie å lage en ny, midlertidig arbeidstidsavtale, fram til vi får ut de større
                  kullene fra Politihøgskolen? Vi vet at 2½ time mer i uka kunne gitt oss 500 nye
                  politiårsverk – som vi virkelig trenger hvis vi skal kunne komme kriminaliteten
                  mer i forkjøpet. Det trenger innbyggerne i Norge, og det burde Regjeringen manne
                  seg opp til å gjøre. 

 Det var innlegget fra Senterpartiets representant som fikk meg til å ta ordet, og
                  det var ikke for å angripe representanten, men for å understreke poenget i det hun
                  sa. 

Jeg husker veldig godt hvordan daværende representant Storberget i forrige
                  stortingsperiode nærmest spikret seg fast til hvert eneste lensmannskontor i
                  Hedmark. Jeg skal ikke gå i detalj på det, men for min del sa jeg det slik den
                  gangen at om statskirken skulle forsvinne, skulle politiet i hvert fall ikke
                  forsvinne som representant for staten lokalt. Da er vi midt i en debatt som nå
                  foregår i Norge. Vi hadde den for en tid tilbake om Follo politidistrikt, hvor det
                  etter betydelig lokale protester ble trukket tilbake en kraftig
                  sentraliseringsreform, slik at man begynte på nytt. 

Så kan vi gå til en annen kant av Norge, f.eks. til Troms, hvor man klarer, med
                  store avstander og betydelige utfordringer, å lage en modell som har mye sympatisk
                  ved seg. Flere kommuner går sammen, en av lensmennene blir en administrativ leder
                  for de andre. Og man fjerner ikke de lokale kontorene, man fjerner ikke dem som er
                  til stede. 

Jeg har behov for å si dette nå, fordi jeg sitter og frykter for at
                  regjeringspartiene i hemmelighet sitter og beundrer Follo-modellen, og gjerne har
                  lyst til å komme med den. 

Jeg vil også si en annen ting: Jeg sitter bare og venter på at regjeringspartiene
                  mener at 27 operasjonssentraler i Norge er 17 for mye, og at det i grunnen kan
                  klare seg med én f.eks. i Troms og Finnmark. Jeg vet ikke hva man kan komme til å
                  finne på, men jeg har behov for å si det nå. Jeg håper at dette er science
                  fiction, og at det ikke kommer til å skje. Jeg håper at man synes at 27
                  operasjonssentraler – jeg tar forbehold for noen fylker på Østlandet som det er
                  prosess på – dekker mer enn nok, og har mer enn nok utfordringer, og at man har
                  mer å lære f.eks. av de modellene som er utviklet i Troms, og så vidt jeg vet også
                  i Sogn og Fjordane, som går ut på hvordan man ved å samarbeide på en helt ok måte
                  får frigjort politikraft, men samtidig får beholde politiets nærhet og
                  legitimitet. For det er to ting ved den legitimiteten: Det ene er rollefiguren for
                  det alle er enige om, og at unge mennesker som holder på å snuble, ser
                  rollefiguren i sitt nærmiljø. Det andre er de som er nødt til å være på hjul for
                  at de skal rykke ut. Men vi ønsker ingen situasjon hvor det er slik at hele det
                  norske politi er på hjul hele tiden. Altså: I valget mellom et «Terminator
                  3»-politi og et politi som er lokalt basert, men som også er spisst nok til å ta
                  organisert kriminalitet, er det den siste kombinasjonen som Stortinget til nå har
                  satset på. 

Jeg valgte rett og slett å ta ordet nå, slik at man ikke i løpet av våren og
                  sommeren plutselig skal komme med noen overraskelser, som kaninen opp av hatten.
                  Jeg foretrekker å beholde noen strukturer. Så håper jeg at den sittende statsråd,
                  når han kommer tilbake med god helse og vitalitet her i salen, husker all den
                  gjeve innsats han stod for i forrige stortingsperiode. Altså: Nærpoliti, men også
                  spisset politi – ikke slik at man får sentralisering i skjul og helt urealistiske
                  drømmer om hvordan landet kan samles, på en måte som gjør at man overser avstander
                  og geografiske forhold. 

 Jeg tror jeg vil starte med å forsikre Stortinget om at jeg vet hvilken planet jeg
                  bor på i hvert fall. 

Jeg vil ta tak i litt av det som representanten Syversen var innom i forhold til
                  situasjonen langs elva her i byen, som er en meget vanskelig og krevende
                  situasjon. Nå har vi i hvert fall fått på plass en mobil politipost på Grünerløkka
                  som jeg håper kan bedre synligheten, men også redusere problemet noe. Vi kommer
                  også til å åpne flere politiposter, bl.a. på Oslo S, i løpet av kort tid.
                  Tilstedeværelse i byrommene er kjempeviktig, så det er sagt. 

Så vil jeg også svare representanten Dørum på hva vi ikke kommer til å gjøre, og
                  det er å hoppe på en del av de forslagene som bl.a. er lansert av Høyres
                  parlamentariske leder, om å gi vektere og dørvakter politistatus. Det er ikke vår
                  linje. Vi ønsker å hegne om høgskoleutdanningen og generalistrollen. Her tror jeg
                  også representanten Dørum kan være enig i vår linje, slik jeg kjenner ham fra
                  tidligere debatter. 

Men det er én ting som slår meg i denne debatten. Nå har vi altså en felles
                  enighet om at budsjettene har økt både under Bondevik II-regjeringen og under
                  Stoltenberg II-regjeringen. Vi er alle enige om at det er flere årsverk i politiet
                  enn noensinne, og jeg kan ytterligere legge til en dimensjon:
                  Overtidsutbetalingene har ligget ganske jevnt både under tidligere justisminister
                  Dørum og under nåværende justisminister, som betyr at vi har fått om lag 850 flere
                  årsverk de siste tre årene. Noe har forsvunnet i forhold til ATB, ca. 120 årsverk,
                  men vi sitter igjen med en betydelig økning. Likevel ser vi en ekstremt dramatisk
                  utvikling på noen områder siste halvår. 

Det må jo bekymre flere enn bare posisjonen det som når skjer i forhold til ikke
                  bare vern om fritid – det er mer som skjer. Jeg er veldig spent på hva som
                  avdekkes gjennom AGENDAs undersøkelse. Jeg er veldig spent på hva som avdekkes
                  etter at Riksadvokaten har purret og bedt om svar på hvorfor utviklingen går i en
                  så negativ retning med hensyn til voldsstatistikken. 

Det hadde vært ålreit om man på en måte kunne ha vist noe av den bekymringen også
                  fra opposisjonen. For jeg tror vi alle har en felles agenda om at vi ikke ønsker
                  denne utviklingen. 

Det har vært nok av virkelighetsbeskrivelser i VG gjennom en treukersperiode som
                  viser en virkelighet i Politi-Norge som ikke er akseptabel, der kollega står mot
                  kollega i forhold til virkemiddelbruk. Jeg vet ikke om VG skriver sant eller ikke,
                  men når det er så massivt over tid, er jeg i hvert fall bekymret for det også. For
                  vi kan få en situasjon hvor vi har en slags løsning utpå sommeren, hvor det er en
                  felles forståelse mellom staten og Politiets Fellesforbund, og likevel har vi en
                  etat igjen hvor det er så mye ondt blod fordi det har vært så høy temperatur
                  internt. Det må bekymre flere enn bare posisjonen, tror jeg. 

 Denne debatten er like forutsigbar som den debatten vi har når vi behandler
                  budsjettet. Det er en krangel om hvem som har levert de største tallene, hvem som
                  har tatt opp flest elever på Politihøgskolen, og hvem som har ansatt flest sivile.
                  Men det vi kanskje må stille spørsmål om, som representanten Breen langt på vei er
                  inne på, er hvilke utfordringer vi har i forhold til behov og i forhold til den
                  effekten vi får ut av de ressursene vi legger inn i systemet. For det er jo slik
                  at det har aldri vært spesielt lurt å hive gode penger etter dårlige penger –
                  eller var det omvendt? Uansett: Det er altså lurt å gjøre de rette investeringene
                  på rett tidspunkt. Hvis ikke kommer dette til å være en «never ending story» – vi
                  kommer til å fortsette med å diskutere et avvik mellom innsats og resultat. Det
                  kan vi ikke fortsette med. 

Norsk justissektor er ikke så stor at den ikke skulle være kontrollerbar. Det
                  nekter jeg å tro. Jeg nekter å tro at tidligere statsråd Dørum i sin tid følte han
                  ikke hadde kontroll over det han holdt på med. Jeg nekter å tro at statsråd
                  Storberget ikke har kontroll på det han ønsker å gjøre, og det han ønsker å oppnå.
                  Allikevel er det et stort avvik mellom det vi ser skje, og det vi ønsker å oppnå.
                  Da har vi etter mitt skjønn ikke så veldig mange ting å ta tak i, men vi er nødt
                  til å finne ut: Opererer vi på rett måte i forhold til å oppnå de resultatene vi
                  ønsker oss? Har vi feil måleparameter? Er vi for ambisiøse? Eller er det rett og
                  slett slik at vi vedtar for mange ting som vi ikke gjør opp regningen på, slik at
                  vi får et avvik? Er det faktisk vår egen skyld at det blir slik til slutt? Jeg
                  tror – med all mulig respekt – at Stortinget har en iver – en positiv iver – som
                  noen ganger dessverre ikke går opp med den sjekken vi legger på bordet for å gjøre
                  opp for oss. Det betyr ikke nødvendigvis at det er feil, men det betyr at det er
                  dårlig gjort. Det er dårlig gjort overfor den etaten som er satt til å gjøre
                  jobben. Det er dårlig gjort overfor norsk politi som må ta trøkken og julingen i
                  media. Og det er aller mest dårlig gjort overfor de borgerne her i landet som ikke
                  får nødvendig hjelp. 

Så kan vi diskutere ydmykhet, som representanten Chaudhry snakket om. Ydmykhet fra
                  hvem? Fra flertallsregjeringen som ikke evner å hjelpe dem som har bruk for hjelp?
                  Eller ydmykhet i forhold til satsingen? Ydmykhet i forhold til hva, representant
                  Chaudhry? 

Det er altså et faktum at det er et avvik mellom det borgerne forventer, ikke
                  minst formulert i politiloven §§ 1 og 2, som er ganske tydelig på statens ansvar,
                  og det vi ser er realiteten i samfunnet i dag. Og da blir spørsmålet: Skal vi
                  gjøre noe med det? Eller skal vi si at slik er det? – Vi har en betydelig satsing,
                  og det er godt nok. Avviket mellom det vi satser, og de utfordringene vi har, må
                  vi leve med, for det er politikk, og det handler om prioriteringer. Det er mulig
                  at det er en god rød-grønn politikk. Det er ikke god fremskrittspartipolitikk.
               

 Ja, i Senterpartiet er vi bekymret for at det er distriktene og lensmannskontorene
                  det går ut over når det skal prioriteres. Jeg har også sagt at det har skjedd
                  flere steder, og vi er opptatt av å stoppe den utviklingen. Jeg føler ikke at det
                  er noen motsetning her i forhold til de andre regjeringspartiene. Vi er opptatt av
                  det. 

Det har vært viktig for Senterpartiet å holde liv i nærpolitiet, i lokalpolitiet,
                  og det er det fortsatt. Vi kommer til å jobbe videre for det, og jeg føler meg
                  trygg på at de andre regjeringspartiene også vil stå på for dette. Det blir litt
                  for lettvint å kaste ut mange påstander fra opposisjonens side nå, for dette er
                  ikke et prosjekt som løses over natten. Det er mange gode, konstruktive innspill
                  her, og de skal nyttes. Og som jeg sa, i Senterpartiet har vi stor tro på at det
                  er en dialog mellom partene som kan løse dette, og der har vi store forventninger.
                  Vi venter på at justisministeren kommer tilbake. 

 Bare for å oppklare: Vi venter ikke på at justisministeren kommer tilbake, vi
                  venter på at den vanligvis fungerende justisministeren kommer tilbake. Vi har til
                  enhver tid en justisminister i Norge, men det er vel ikke til å legge skjul på at
                  dette er et kortvarig engasjement for mitt vedkommende, på en måte et slags
                  overtidsarbeid, gått inn i frivillig. 

Det jeg reagerte på, var noe som representanten Aspaker sa i sitt innlegg, nemlig
                  at vi skulle inngå forhandlinger – det var ordet forhandlinger hun brukte – med
                  politiet. Vel, vi skal jo ha forhandlinger med politiet i det ordinære
                  mellomoppgjøret som kommer våren 2009, gjennom hovedorganisasjonene, og jeg må
                  rett og slett spørre om følgende: 

Jeg oppfattet av innstillingen at det egentlig er et skille mellom den tilnærming
                  som Fremskrittspartiet, som aldri har sittet i regjering, og som kanskje heller
                  aldri bør sitte i regjering, har til de ordinære rammene for forholdet mellom
                  arbeidstakere og arbeidsgiver også i offentlig sektor – man skal være forsiktig
                  med å bruke populismebegrepet om Fremskrittspartiet, for det er litt for lettvint,
                  men her mener jeg at det er akkurat det det er – og den som Høyre har, som ikke er
                  med på disse forslagene. Men så står altså representanten Aspaker og sier at man
                  skal ha forhandlinger med politiet. Mener hun da de ordinære forhandlingene, som
                  man skal ha gjennom hovedsammenslutningene til våren, eller mener hun rett og
                  slett at vi skal sette oss ned med en yrkesgruppe og forhandle ekstraordinært med
                  dem? Mener hun i så fall at den ordningen skal innføres for andre yrkesgrupper som
                  helt sikkert har legitime og rettmessige krav innenfor sine sektorer? Og mener hun
                  at dette skal forandre det systemet vi har for den type forhandlinger i Norge? Det
                  hadde det vært veldig interessant å få avklart fra et parti som har sittet i
                  regjering og hatt ansvar for dette systemet mange ganger – og som kunne ha endret
                  det hvis man hadde ønsket det. 

 Jeg skal ikke gjøre dette til en Akershus-debatt eller en Follo-debatt. Men denne
                  debatten er viktig, fordi den er generell, for hvis Regjeringen får igjennom det
                  som ser ut til å bli resultatet i Follo, kan det, som representanten Dørum sier,
                  bli mønster for resten av landet, med nedleggelse av lensmannskontorer en masse. 

Nå gir senterpartirepresentanten igjen uttrykk for bekymring, og det er
                  interessant. Det gir egentlig grunn til å spørre om Senterpartiet er for eller
                  imot den omorganiseringsprosessen som nå skjer i Follo. Det kunne det vært
                  interessant å få svar på, for slik jeg tolker Senterpartiet her, er man imot, og
                  da står man ved det som Stortinget forutsatte da politirollemeldingen ble
                  behandlet, nemlig at det man ser i Follo, er noe helt annet enn et begrenset
                  forsøk og en justering av noen grenser. Det ville vært veldig gledelig om
                  senterpartirepresentanten fra Akershus nå klargjorde om Senterpartiet i regjering
                  har tenkt å motarbeide dette når man til slutt behandler det i statsråd. For da er
                  Senterpartiet faktisk tilbake igjen til det jeg tror var forutsetningen for
                  Senterpartiet og resten av partiene, med unntak av Arbeiderpartiet og SV, da er
                  det flertall mot den omorganiseringen som skjer i Follo. Så det hadde vært greit å
                  få et svar på om Senterpartiet er for eller mot den omorganiseringen som de er så
                  bekymret for. 

For at det skal være klart med hensyn til den merknaden som statsråden og andre
                  viser til når det gjelder denne omorganiseringen: Det har aldri vært Høyres eller
                  opposisjonens intensjon å støtte det forsøket som skjer på den måten det gjør i
                  Follo. Så det vil være veldig interessant for oss som sitter i denne salen nå, å
                  få avklart hvor Senterpartiet faktisk står i denne saken – ikke bare være bekymret
                  verbalt her på talerstolen. 

Carl I. Hagen hadde her gjeninntatt presidentplassen.
               

 Det var et konkret spørsmål fra statsråden til undertegnede, på vegne av Høyre. 

Det jeg mener Høyre har vært veldig tydelig på, er at vi ikke snakker om de
                  ordinære lønnsforhandlingene. De må gå sin gang – for politiet som for alle andre
                  grupper som forhandler i disse oppgjørene. Men på samme måte som man innenfor
                  sykehussektoren har avvik fra arbeidstidsavtaler fordi man har med nøkkelpersonell
                  å gjøre, som man ikke har nok av i enkelte perioder, mener vi at man burde ha
                  framforhandlet en ny arbeidstidsavtale for politiet. Det burde vært gjort da den
                  forrige utløp, da man mistet 120 årsverk, for allerede den gang så man at det
                  egentlig var ganske fatalt, og at et politi som var på hælene, kom enda mer på
                  hælene. Det er på en måte den dialogen og de forhandlingene Høyre etterlyser, og
                  hvor Høyre mener at Regjeringen ikke tar det ansvaret Regjeringen burde ta for å
                  sikre at landet har en tilstrekkelig politiressurs. 

Så har jeg lyst til å si til representanten Thomas Breen at ja, Høyre er også
                  bekymret over at vi legger masse ressurser inn i en politisektor – og
                  tilsynelatende ikke får det som vi skulle ønske oss, ut av det. Men da er man
                  igjen tilbake til at det jo må være Regjeringen og justisministerens ansvar å
                  komme til bunns i hva det er som gjør at vi ikke får den effekten ut av de midlene
                  som settes inn i etaten. Det er det vanskelig for Stortinget å sitte på utsiden å
                  synse om, men det er altså Regjeringen som sitter med et stort apparat til å kunne
                  knuse tall, lage rapporter, analysere ressursbruk og komme til Stortinget med
                  forslag til eventuelle endringer som skal bidra til at vi får mer ut av de
                  ressursene vi faktisk setter inn i denne etaten. 

 Dette begynner å bli den gamle, gode debatten; hver gang blir det akkurat den
                  samme debatten. Jeg hadde ikke noe ønske om å forlenge den særlig mer, hvis ikke
                  representanten Ellingsen hadde svingt seg til så store høyder med hensyn til
                  ydmykhet. Da skal vi gå gjennom det en gang til. Jeg skal lese hele leksa. 

Regjeringen og SV er de første til å innrømme at vi har utfordringer. Det er
                  nettopp derfor vi satte i gang alle de tiltakene som jeg kommer til å ramse opp.
                  Det er nettopp derfor vi ønsker å fortsette den jobben også etter valget. 

2,5 milliarder kr har vi levert gjennom disse tre–fire årene. 1 milliard kr er
                  over prisstigningen. Vi har levert 552 politistudenter, denne reformen er
                  fullfinansiert. Vi har redusert fengselskøene. Vi har levert 460 nye sivile
                  stillinger i tiltakspakken. Vi har flere politiposter i Oslo. Vi har et nødnett
                  som snart er i gang. Vi har satt i gang tiltak for å beholde flere seniorer – og
                  jeg ser at jeg har tid, så jeg går igjennom hele leksa, slik at alle vet hva vi
                  her snakker om. Mine kollegaer var innom at vi har levert 850 flere årsverk i
                  politiet nå enn da vi overtok i 2005. 

Da kommer spørsmålet: Ydmykhet i forhold til dette? Ja, der ser man, vi har gjort
                  en god jobb. Ja, det er mange flere utfordringer som er der. Ja, vi aksepterer
                  det, vi erkjenner det. Nettopp derfor er vi så gira på å komme i gang med flere
                  tiltak. Men når opposisjonen kommer, slik representanten Ellingsen gjør, og
                  presenterer det som om ingenting skjer, som om alt er svart, som om ingenting er
                  gjort siden vi overtok, og som om alt var så bra før den tid, da er det et behov
                  for å be om en viss ydmykhet i forhold til realitetene vi alle lever i. 

 Bare for å være helt tydelig, slik at det ikke ligger igjen noen uklarheter: Det
                  blir nå en forhandling om kompensasjon for helt bestemte arbeidstidsbestemmelser
                  for politiet, hvor avtalen går ut til sommeren. Det er én runde av dette. Så har
                  man det ordinære lønnsoppgjøret. Men jeg håper virkelig at alle partier her,
                  bortsett fra kanskje Fremskrittspartiet, er enige om at vi må bruke de normale
                  systemene til den typen forhandlinger. 

Jeg tror det var Breen som snakket om at enkelte ganger er det litt bruk for at
                  opposisjonen og posisjonen står sammen, og at ikke enhver sak bare kan brukes i et
                  slags spill. Vi har sikkert vært med på det noen hver, president – ja ikke
                  presidenten, men undertegnede – fra opposisjon også. Men noen systemordninger må
                  vi rett og slett stå sammen om, ellers tror jeg dette blir veldig vanskelig å
                  håndtere, ikke først og fremst på politiområdet, men på nesten alle områder. Det
                  håper jeg at vi har en felles forståelse for. 

 Kari Mette Prestrud har hatt ordet to ganger og får ordet til en kort merknad,
                  begrenset til 1 minutt. 

 Ja, jeg gjentar at jeg er bekymret for at sentralisering blir resultatet av knappe
                  ressurser, så jeg trenger ikke gjenta det flere ganger nå. Men dette ville med
                  andre ord gått mye fortere med Oktay Dahls parti i regjering. Vi har faktisk
                  bidratt med mye mer midler enn hva Høyre har vist vilje til. 

Nå ser vi framover, og vi har tenkt å løse denne floken ved hjelp av dialog mellom
                  partene. 

 Odd Einar Dørum har hatt ordet to ganger og får ordet til en kort merknad,
                  begrenset til 1 minutt. 

 Selvsagt er det slik at Venstre ikke vil gi bort politimyndighet til vektere. Men
                  hva vil vi da? Jo, vi vil f.eks. gjøre det som Sentrum politistasjon gjør i Oslo,
                  hvor en meget dyktig politimann organiserer vektere på utesteder i Oslo sentrum på
                  en slik måte at en får mye politikraft ut av det. Det heter å være smart og
                  dyktig. Denne type innsikt står til rådighet for alle som sitter med
                  regjeringsapparatet. Det står til rådighet å gjøre noe annet i Hordaland enn det
                  man ellers gjør, å sørge for at seniorene blir tatt vare på framfor at de ikke
                  blir tatt vare på. Denne innsikten står til rådighet, men man må hente den, dyrke
                  den fram, tale vel om folk, så finner man mange eksempler som gjør at man får mer
                  ut av kronene enn det som kanskje er bekymringen for mange i salen i dag. 

Jeg taler bare ut fra egen erfaring. Jeg synes det er greit å dele den med
                  Stortinget. 

 Jeg har behov for å sende en hilsen til representanten Chaudhry, som var opptatt
                  av ydmykhet. Det er altså et faktum at hvis representanten Chaudhry hadde hatt
                  anledning til å følge med i stad, hadde han hørt at jeg ikke hadde en eneste
                  kommentar om Fremskrittspartiets alternative budsjettforslag overhodet. Det jeg
                  påpekte, var et avvik mellom de bevilgninger man gjør her, og de utfordringene
                  samfunnet står overfor. Og representanten Chaudhry gikk igjennom skrytelisten til
                  den rød-grønne regjeringen, slik han vanligvis gjør. Det har han selvfølgelig lov
                  til, men faktum er – enten representanten Chaudhry liker det eller ikke – at
                  problemene ikke er borte. Problemene florerer utenfor dette huset, i samfunnet. Og
                  det er mulig at det er nettopp det SV ønsker seg som regjeringsparti, slik at man
                  hele tiden kan komme med alternative løsninger for å vise handlekraft. Men det er
                  etter mitt skjønn litt leit for dem som blir brukt i et slikt spill. I så måte
                  tror jeg representanten Chaudhry kanskje har et behov for å gå inn og omdefinere
                  eller foreta en omskrivning av begrepet «ydmyk» igjen, for jeg oppfattet ikke at
                  han var spesielt ydmyk. Jeg oppfattet tvert imot at det var fokuset på
                  egenpresentasjon som var det viktigste. 

Det er slik, som jeg sa i stad, at Stortinget gjør den jobben som skal gjøres, og
                  som forventes. Men allikevel greier vi ikke å fylle de hullene som vi ser utenfor
                  her, vi greier ikke å løse samfunnsproblemene, vi greier ikke å følge opp
                  intensjonen i politiloven § 1 og § 2. Og det burde bekymre oss mye mer, for der
                  står det noe om det kravet som stilles til staten når de har stilt ressurser til
                  rådighet for Politi-Norge, slik at befolkningen, gode skattebetalere som ønsker å
                  benytte et fellesgode, som norsk politi er, faktisk får adgang til det. Da blir
                  spørsmålet naturlig: Får man det i dag? Beklageligvis ser det ikke slik ut. 

Hvis det er slik at noen tror at politikrisen er over, må jeg si at det kjenner
                  iallfall ikke jeg meg igjen i. Jeg oppfatter det faktisk slik at norsk politi er
                  blant de beste vi har på verdensbasis, i forhold til ryddighet og til å levere.
                  Men det er også pr. i dag en ganske skarp konflikt mellom Regjeringen og Politiets
                  Fellesforbund, ut fra at man har forskjellig utgangspunkt. At norsk politi nå
                  ønsker å verne om fritiden sin, er vel helt naturlig, det gjør de fleste av oss.
                  Da blir utfordringen deres å fokusere positivt på hva som skal til for å løse det,
                  og ikke stå her og leke med tall, for det er det vi gjør. Vi drar fram
                  skrytelister i forhold til politiopptak, i forhold til Politihøgskolen, og i
                  forhold til sivilt ansatte. 

Jeg synes også, med respekt å melde, at det er et aldri så lite paradoks, hvis jeg
                  kan si det slik, at da vi behandlet budsjettet tidlig i desember, hadde man ikke
                  bruk for de 460 sivile stillingene som man kom med tidlig på nyåret. Det er mulig
                  at verden så annerledes ut 1. januar enn den gjorde tidlig i desember, men så stor
                  forskjell burde det ikke være, selv ikke for regjeringspartiene. 

 Eg forstod ikkje heilt representanten Oktay Dahl sitt innlegg når det gjaldt
                  politimeistrane som ikkje hadde råd til å ta imot øyremerka sivile stillingar der
                  det faktisk følgjer pengar med. Det er ikkje den oppfatninga eg har frå dei
                  politimeistrane eg har møtt. 

Til representanten Aspaker: Vi skal ha ein total gjennomgang av ressurssituasjonen
                  ved AGENDA. Eg synest òg det er veldig interessant det representanten Aspaker
                  meiner om at det er Regjeringa og ho aleine som skal koma med forslag til løysing
                  når det gjeld bemanningskrisa. Eg er jo heilt einig i at det er Regjeringa sitt
                  hovudansvar. Samtidig sa same representant i tidlegare innlegg at det vel
                  eigentleg er Arbeidarpartiet sin feil at det ikkje vart auka opptak på
                  Politihøgskolen under Bondevik II-regjeringa, for vi foreslo det faktisk ikkje. I
                  alle fall må vi minst vera med på ei skulddeling – greitt, men det er vel
                  forskjell på liv og lære her. 

 André Oktay Dahl har hatt ordet to ganger og får ordet til en kort merknad,
                  begrenset til 1 minutt. 

 Jeg vet ikke helt hvor pedagogisk jeg må være for å forklare representantene for
                  Arbeiderpartiet at politimestere sier at de må si opp folk fordi de ikke har
                  lønnsbudsjetter til å holde dem ansatt. Jeg regner med at representanten Heggø
                  også mottar Politiforum. Der kan hun med selvsyn på side 10, 11 og 12 – og kanskje
                  13 også, det husker jeg ikke, for så detaljert har jeg ikke lest det – lese flere
                  eksempler. Reis til Follo og snakk med de tillitsvalgte der, så kan man kanskje få
                  en litt annen virkelighetsoppfatning enn det man får når man sitter i lukkede rom
                  i regjeringskontorene. 

 Flere har ikke bedt om ordet til sak nr. 13. 

(Votering, se side 2413) 





                    

 Under debatten er det satt frem ti forslag. Det er 

forslagene nr. 1–4, fra Elisabeth Aspaker på vegne av Fremskrittspartiet og
                        Høyre 

forslagene nr. 5–10, fra Thore A. Nistad på vegne av Fremskrittspartiet 

Det voteres først over forslag nr. 5, fra Fremskrittspartiet. Forslaget lyder: 

«Stortinget ber Regjeringen invitere de politiansatte og deres tillitsvalgte
                     til dialog med tanke på å finne en løsning på dagens bemanningssituasjon i
                     politietaten.» 

Høyre, Kristelig Folkeparti og Venstre ønsker å støtte forslaget. 

Votering:

Forslaget fra Fremskrittspartiet ble med 54 mot 50 stemmer ikke
                  bifalt.

(Voteringsutskrift kl. 21.56.26)

 Det voteres så over forslagene nr. 6–10, fra Fremskrittspartiet. 

Forslag nr. 6 lyder: 

«Stortinget ber Regjeringen utrede en modell som legger til rette for at de
                        ansatte får opprettet en karriereplan i forbindelse med avslutningen ved
                        Politihøgskolen.» 

Forslag nr. 7 lyder: 

«Stortinget ber Regjeringen komme med forslag som kan gi politiansatte
                        økonomisk kompensasjon som avspeiler risikoen de utsettes for under
                        utførelse av tjeneste.» 

Forslag nr. 8 lyder: 

«Stortinget ber Regjeringen lage en plan for systematisk og regelmessig
                        etterutdanning for ansatte i politiet, samt en plan for utvidelse av det
                        faglige tilbudet til etterutdanning.» 

Forslag nr. 9 lyder: 

«Stortinget ber Regjeringen utrede politiansattes lønnsmessige plassering i
                        forhold til andre statlige ansatte, samt utarbeide en plan for å få
                        politilønninger på et nivå som avspeiler etatens samfunnsmessige rolle.»
                     

Forslag nr. 10 lyder: 

«Stortinget ber Regjeringen vurdere om pensjonsordningen i politiet kan
                        endres på en slik måte at politifolk blir værende lengre i jobb uten at den
                        enkelte pensjonsberettigede kommer dårligere ut enn etter dagens ordning.»
                     

Votering:

Forslagene fra Fremskrittspartiet ble med 81 mot 23 stemmer ikke
                  bifalt.

(Voteringsutskrift kl. 21.56.48)

 Det voteres så over forslagene nr. 1–4, fra Fremskrittspartiet og Høyre. 

Forslag nr. 1 lyder: 

«Stortinget ber Regjeringen utrede mulige rekrutteringstiltak som kan fremme
                        vekst i politiansettelser i distriktene.» 

Forslag nr. 2 lyder: 

«Stortinget ber Regjeringen avklare hvilke oppgaver i politiet som kan
                        utføres av sivilt ansatte og iverksette en opptrappingsplan med tanke på
                        ansettelser av flere sivile.» 

Forslag nr. 3 lyder: 

«Stortinget ber Regjeringen iverksette nasjonale stimuleringstiltak for å
                        beholde eldre politifolk i jobb utover oppnådd pensjonsalder.» 

Forslag nr. 4 lyder: 

«Stortinget ber Regjeringen om å foreta en evaluering av dagens system for
                        fastsettelse av politimestrenes individuelle lønns- og bonusfastsettelse for
                        å utvikle dette til å bli et enda bedre verktøy for mål- og
                        resultatoppnåelse i etaten.» 

Kristelig Folkeparti og Venstre har her varslet at de støtter forslagene. 

Votering:

Forslagene fra Fremskrittspartiet og Høyre ble med 54 mot 50 stemmer ikke
                  bifalt.

(Voteringsutskrift kl. 21.57.17)

Komiteen hadde innstilt: 

Dokument nr. 8:15 (2008–2009) – representantforslag fra stortingsrepresentantene
                  Siv Jensen, Jan Arild Ellingsen, Jørund Rytman og Øyvind Korsberg om forslag til
                  tiltakspakke for å møte bemanningskrisen i politiet – vedlegges protokollen. 

Votering:

Komiteens innstilling ble enstemmig bifalt.


                    
                    

 Etter ønske fra justiskomiteen vil presidenten foreslå at taletiden blir begrenset
                  til 5 minutter til hver gruppe og 5 minutter til statsråden. 

Videre vil presidenten foreslå at det blir gitt anledning til tre replikker med
                  svar etter innlegg fra medlemmer av Regjeringen innenfor den fordelte taletid. 

Videre foreslås det at de som måtte tegne seg på talerlisten utover den fordelte
                  taletid, får en taletid på inntil 3 minutter. 

– Det anses vedtatt. 

 (komiteens leder og ordfører for saken): Til behandling foreligger et Dokument nr.
                  8-forslag framsatt av Fremskrittspartiet, der det foreslås at dagens
                  politiuniformsreglement skal opprettholdes, og at det ikke skal tillates bruk av
                  hĳab eller andre religiøse eller politiske symboler som del av politiuniformen. 

Bakgrunnen for dette Dokument nr. 8-forslaget er den såkalte hĳabsaken, som har
                  utgangspunkt i at en kvinne som ønsket å søke seg inn på Politihøgskolen, i et
                  brev til Politidirektoratet bad om tillatelse til å bære hĳab under studietiden og
                  i sitt eventuelle virke som ansatt i politiet. 

Likestillingsombudet uttalte at det kunne stilles spørsmål om det ville være brudd
                  på likestillingsloven ikke å tillate hĳab, og Politidirektoratet konkluderte som
                  kjent med en positiv innstilling til spørsmålet. Det ble bl.a. vist til positive
                  erfaringer i både det svenske og det britiske politiet med å tillate bruk av hĳab,
                  og det ble også vist til at både i Forsvaret og i tolletaten tillates hĳab som en
                  del av uniformen. 

Forslaget vakte imidlertid betydelig debatt og uro, og justisministeren valgte på
                  denne bakgrunn å stoppe den videre prosessen i Politidirektoratet med å utforme et
                  uniformsreglement som åpnet for tildekking av hår. Dette redegjorde
                  justisministeren for på en pressekonferanse den 20. februar i år, vel én uke etter
                  at Fremskrittspartiet la fram sitt Dokument nr. 8-forslag. Komiteen skriver derfor
                  i sine merknader i saken at det ikke lenger er et reelt behov for forslaget fra
                  Fremskrittspartiet. 

Komiteen viser i sine merknader også til svaret fra statsråd Trond Giske, der det
                  heter: 

«Politiets uniformsreglement, fastsatt ved Kgl. res. 5. august 1994, fastsetter
                     i detalj politiets ulike tjenesteantrekk, hodeplagg, fottøy, belter og
                     distinksjoner. Det heter videre i uniformsreglementets Kapittel 1 pkt. 8 at
                     «Sivile plagg og effekter skal ikke nyttes synlig sammen med uniformseffekter.
                     Unntak herfra er plagg av sivil modell som er approbert til både uniform og
                     sivilt bruk». Dette innebærer at plagg, effekter, eller gjenstander må være
                     fastsatt i uniformsreglementet eller positivt godkjent for at det skal kunne
                     benyttes sammen med politiuniformen. Alle andre plagg, effekter eller
                     gjenstander vil m.a.o. ikke være tillatt. 

Når det nå er besluttet å ikke gå videre med spørsmålet om å endre Politiets
                     uniformsreglement, kan jeg ikke se noe reelt behov for forslaget. 

Slik uniformsreglementet i dag er utformet, vil det heller ikke være behov for
                     å innta positive forbud verken mot at hĳab eller andre religiøse eller
                     politiske symboler benyttes sammen med politiuniformen.» 

Ut fra statsrådens svar mener derfor flertallet i komiteen, Arbeiderpartiet og SV,
                  at det ikke er nødvendig å støtte forslaget fra Fremskrittspartiet og Høyre om
                  ikke å tillate bruk av hĳab og andre religiøse eller politiske symboler som del av
                  politiuniformen. Som jeg viste til, er dagens uniformsreglement svært tydelig på
                  dette punktet gjennom den eksplisitte formuleringen: 

«Sivile plagg og effekter skal ikke nyttes synlig sammen med uniformseffekter.»
                  

Det betyr i praksis at det ifølge dagens uniformsreglement er forbudt å bruke hĳab
                  eller andre politiske eller religiøse symboler sammen med uniformen.
                  Justisministeren har slått fast at dagens uniformsreglement ikke skal endres, og
                  derfor mener vi at intensjonen i Fremskrittspartiets forslag er ivaretatt. 

 La meg starte med det enkleste, nemlig konklusjonen – at vi er godt fornøyd med
                  dagens uniformsreglement hos norsk politi. 

For sikkerhets skyld tar jeg opp forslaget med det samme, slik at ikke jeg glemmer
                  det siden. 

Dette har jo vært en sak som har fått noen proporsjoner som kanskje er større enn
                  saken har fortjent, selv om den er prinsipielt viktig. Det er vel òg et faktum at
                  den ikke er fullt ut ferdigbehandlet, siden kontroll- og konstitusjonskomiteen
                  fortsatt jobber med den på bakgrunn av den prosessen som har vært. I så måte – og
                  som saksordfører var inne på – har Regjeringen på en måte lagt hĳaben død inntil
                  videre, så får vi se hva som skjer. 

Det må være tillatt å si at «tildekking av hår» er en finurlig utforming
                  tekstmessig. Hva skal det bety? Hva skal man da kunne gå videre med? Jeg er glad
                  for at Regjeringen etter en lang og litt variabel prosess rent
                  forutsigbarhetsmessig, endte opp med det resultatet man har i dag. Likevel føler
                  vi at Regjeringen nå skal vise at de faktisk mener det, så vi inviterer dem på
                  nytt til å støtte forslaget vårt. Jeg oppfattet at saksordføreren mente at det var
                  unødvendig. Men det vil jo være en klar stadfestelse av at det er det man faktisk
                  mener her. Og hvis man faktisk er enig i det, hvorfor skal man ikke støtte det i
                  forslags form? Det kan da ikke være så vanskelig å støtte det når man egentlig er
                  positiv til det. Men jeg oppfatter samtidig at komiteens leder og saksordfører
                  mener at det er problematisk, for det trenger man ikke. Etter å ha fulgt prosessen
                  fra Regjeringen i denne saken, synes jeg absolutt at man trenger det! 

Jeg vet ikke om det er noen vits i å tøye debatten lenger enn det jeg allerede har
                  gjort for min egen del, men jeg vil poengtere at for oss har det vært viktig at
                  uniformsreglementet skal være tydelig. Det skal ikke være religiøse eller
                  politiske symboler på uniformen. Norsk politi skal framstå likt, uavhengig av hva
                  slags bakgrunn man har. Det er det viktigste, og slik får man tillit blant
                  befolkningen. 

 Representanten Jan Arild Ellingsen har tatt opp det forslag han refererte til.
               

 Spørsmålet om hĳab i politiet har utløst en rekke politiske krumspring. Hĳab var
                  en ikke-sak inntil Justisdepartementet ved en inkurie offentliggjorde at
                  Regjeringen ville tillate hĳab. Da ble hĳaben en sak, for så et par uker senere å
                  bli omgjort til en ny ikke-sak, fra det tidspunkt justisministeren trakk
                  forslaget. 

I mellomtiden hadde Stortinget vært vitne til åpent seminar i Regjeringen, der
                  statsrådene i tur og orden stod fram og bekjente sitt personlige syn. Noen var
                  for, noen var mot. Maken til kaos skal man kanskje lete lenge etter i norsk
                  politikk! Selv var jeg i en debatt med lederen av justiskomiteen, som da
                  helhjertet forsvarte Justisdepartementets ja til hĳab. I dag går representanten
                  Bjørnflaten stille i dørene. 

Det kanskje mest skremmende i denne saken var fraværet av prinsipiell tilnærming
                  på bekostning av rent praktiske argumenter. Hensynet til at politiet som håndhever
                  av lov og orden skal framstå som upartisk og med autoritet, var skjøvet helt i
                  bakgrunnen. I integreringens navn ble det vist til England og Sverige. Det ingen
                  nevnte, var at muslimske Pakistan aldri har kommet på tanken å endre sine
                  politiuniformer til å inkludere bruk av hĳab for kvinner. 

Vi har vært vitne til en høyst forvirrende saksbehandling i og utenfor
                  regjeringskontorene. Selv om det ofte vises til anbefalingen fra
                  Politidirektoratet, sitter jeg allikevel igjen med et bestemt inntrykk av at her
                  hadde de rød-grønne medlemmene av justiskomiteen og statsråden diskutert saken i
                  lengre tid og egentlig blitt enige: Hĳab skulle tillates brukt til den norske
                  politiuniformen. Saken utviklet seg som kjent til en ren farse, og to dager etter
                  at statsministeren her i Stortingets spontanspørretime lovet prosess om saken –
                  her skulle alle bli hørt – kom justisministeren hjem fra vinterferie og begravde
                  saken på mange favners dyp. Og der ligger saken godt, etter Høyres mening. 

Høyre tar absolutt på alvor behovet for å rekruttere søkere med en annen kulturell
                  bakgrunn enn norsk til politiet. Norsk politi har i dag ansatte med muslimsk tro,
                  uten at det er reist krav om bruk av religiøse hodeplagg i jobben. I hĳabsaken
                  kunne vi også konstatere at de politiansatte tiltaket var myntet på, var klart
                  splittet når det gjaldt konklusjonen. I muslimske miljøer utenom politiet og blant
                  muslimske jenter var også meningene svært delte. Det var altså ikke slik at det
                  var et folkekrav at man skulle bruke hĳab i tilknytning til den norske
                  politiuniformen. 

Høyre har også merket seg at søkningen av unge med innvandrerbakgrunn til
                  Politihøgskolen går den riktige veien, og at dette har skjedd uten å lokke med
                  bruk av religiøse og politiske symboler til uniformen i tjenesten etterpå. Dette
                  er positivt og bygger opp under Høyres holdning, at publikum skal møte et
                  uniformert politi, fri for symbolbruk som i verste fall kunne tenkes å virke
                  konfliktskapende i politiets daglige arbeid og i problematiske situasjoner. 

Avslutningsvis imøteser Høyre at justisministeren vil komme tilbake til Stortinget
                  med sak om bruk av politiske og religiøse symboler ved våre domstoler. Det er
                  Høyres syn at samfunnet bør legge samme holdning til grunn for bruk av symboler i
                  domstolene som i politiet. 

 Jeg er en av dem som hadde satt pris på at politiet hadde blitt mer inkluderende.
                  Jeg konstaterer imidlertid at opinionen ikke var, og ikke er, moden for tiltaket.
                  Justisministeren har besluttet at det ikke vil bli tillatt med hĳab i politiet.
                  Det tar jeg til etterretning. Jeg ser nå fram til at justisministeren kommer med
                  andre tiltak som bidrar til at politiet blir mer inkluderende og gjenspeiler
                  samfunnets sammensetning. 

Så veldig kort til rotet i Regjeringen osv. Jeg mener å huske at
                  innvandringspolitisk talsmann fra Høyre, Bent Høie, gikk høyt på banen i Stavanger
                  Aftenblad og roste forslaget. Jeg mener å ha sett at Venstre roste forslaget. Vi
                  vil i løpet av debatten se hvem som står hvor. 

 Kristelig Folkeparti kommer til å stemme for forslaget fra Høyre og
                  Fremskrittspartiet – så er det avklart. 

Om selve saken kan man si at regjeringspartiene har avklart at det ikke er aktuell
                  politikk å innføre muligheten for å bruke hĳab i politiet. Som sådan kunne man for
                  så vidt også vedlagt forslaget protokollen. Men all den tid Kristelig Folkeparti
                  ikke er med i justiskomiteen, og da heller ikke i merknads form kan gi uttrykk for
                  hvorfor vi eventuelt ville vedlagt forslaget protokollen, finner vi det riktig å
                  stemme for forslaget, for positivt å gi uttrykk for vårt syn. Det er vel – uten å
                  ta for hardt i – lov å si at denne saken verken var gjennomarbeidet eller
                  forankret slik den kom fram. Det er vel det saksordføreren også indirekte sier i
                  sitt innlegg. 

Det var en kort stemmeforklaring fra vår side. 

 Dette er en sak som er debattert mye, og som har funnet sin løsning i andre fora
                  enn i denne salen. 

For min egen del mener jeg at den konklusjonen som Regjeringen til slutt trakk,
                  var helt korrekt. En uniform bør være verdinøytral. Den bør ikke gi uttrykk verken
                  for kulturell tilhørighet eller ha åpning for religiøse symboler. Det synes jeg i
                  og for seg også er et standpunkt som peker framover, noe Regjeringen etter mitt
                  skjønn bør legge til grunn når den skal vurdere andre uniformsreglement, eller
                  regler for andre statlige instanser. 

Så har jeg lyst til å si at jeg ikke betrakter dette som et spørsmål for eller
                  imot integrering eller inkludering – altså at dette standpunktet ekskluderer noen.
                  Snarere tvert imot – det er min erfaring at et nøytralt uniformsreglement er
                  inkluderende og ivaretar alle hensyn. Det er rett og slett det en uniform skal
                  være – så enkelt og så vanskelig! 

Så til vår stemmeforklaring. Jeg har jo lært i den perioden jeg snart har sittet
                  her, at Stortinget ikke skal være noen resolusjonsmaskin. Dette er jo et reglement
                  som gjelder pr. dato. Det vil altså ikke bli noen endring, det blir å vedta noe
                  som vi alle sammen er for. Jeg kan ikke se at det er noen grunn til å vedta status
                  quo. Det bruker Stortinget vanligvis heller ikke å gjøre – det har jeg fått med
                  meg – så jeg synes det er en helt kurant måte å avgjøre denne saken på. Jeg er
                  derfor litt overrasket over at opposisjonen velger å trekke denne saken fram til
                  votering, slik at vi får en votering der vi da får et resultat som overhodet ikke
                  gjenspeiler holdningen i salen. 

 Venstres standpunkt i denne saken – som ble avgitt før Regjeringen avklarte sitt
                  standpunkt – var at vi var åpne for å vurdere en vel forberedt sak. Vi så at det
                  var argumenter i begge retninger. Vi tar nå bare til etterretning at Regjeringen
                  har begravd den prosessen som knapt nok ble startet. Den tydeligste og riktigste
                  måten jeg da synes jeg skal gi uttrykk for den på, på vegne av Venstre, er å
                  stemme for å vedlegge forslaget protokollen. 

Så må jeg si at jeg begynte å lure på hva slags sak dette var, da jeg en god stund
                  etter at saken dukket opp, oppdaget at den bl.a. bygget på et brev fra
                  Politidirektoratet som var unntatt offentlighet, og som var skrevet i begynnelsen
                  av november. Det må jeg si jeg ikke helt forstår. Når det var situasjonen, gir vel
                  det uttrykk for en saksbehandling hvor saken var dårlig forberedt, og ikke
                  inkluderende på noen som helst måte. Er det noe livet har lært meg, er det at i
                  sårbare saker – uansett hvilket standpunkt man har – inkluderer man folk, og man
                  gjør det så grundig og så skikkelig at man ikke lurer på det etterpå. 

Men Venstres standpunkt er helt klart. Vi tar til etterretning at Regjeringen har
                  gravlagt forslaget. Vi oppfatter det som en realitet. Vi har ikke noe behov for å
                  tråkke mer i saken da, og vi stemmer for å vedlegge det forslaget som er framlagt,
                  protokollen. 

 Jeg har ikke tenkt å bruke mye tid på denne talerstolen. Det står også i det
                  brevet som jeg har sendt til komiteen som en kommentar til Dokument nr.
                  8-forslaget, at det ikke er behov for å innta positive forbud verken mot at hĳab
                  eller andre religiøse eller politiske symboler benyttes sammen med
                  politiuniformen, for, som det står, man har 

«besluttet å ikke gå videre med spørsmålet om å endre Politiets
                  uniformsreglement». 

Jeg er helt enig i det som representanten Dørum sa her, at det må være korrekt å
                  vedlegge forslaget protokollen når dette ikke er en sak. Det er mulig at man har
                  utrolig god tid i justiskomiteen, men jeg tror at hvis man skal vedta om igjen
                  alle ting som allerede er vedtatt i forslag i stortingssalen, kan det bli
                  uoverkommelig travelt. Det kan også hende at man synes dette er det hyggeligste
                  stedet i verden å være kl. 21.40 en mandagskveld. I så fall er det en god
                  arbeidsmåte, men ellers tror jeg den type vedtak er litt å rope ut i det tomme
                  rom. 

 Det blir replikkordskifte. 

 For ikke å holde statsråden igjen unødvendig lenge, skal jeg stille et enkelt
                  spørsmål: Er statsråden fornøyd med Regjeringens håndtering av hĳab-prosessen?
               

 Prinsipielt er jo undertegnede fornøyd med Regjeringen 100 pst. av tiden i 100
                  pst. av sakene. Men jeg tror vel faktisk jeg også offentlig har sagt at vi kunne
                  ha håndtert denne saken noe annerledes, og i hvert fall når utfallet ble som det
                  ble, kunne den kanskje ha vært lagt bort tidligere. Men nå er i hvert fall
                  konklusjonen trukket, og jeg er godt fornøyd med den konklusjonen som nå ligger
                  der. 

 Flere har ikke bedt om ordet til replikk. 

Flere har ikke bedt om ordet til sak nr. 14. 

(Votering, se side 2414) 





                    

 Under debatten har Jan Arild Ellingsen satt frem et forslag på vegne av
                  Fremskrittspartiet og Høyre. 

Kristelig Folkeparti har varslet at de støtter forslaget. 

Jan Arild Ellingsen – til voteringen. 

 Hvis det er mulig, ber jeg om at avstemningen blir lagt opp slik at man først
                  stemmer over mindretallets forslag. Hvis det eminente forslaget skulle bli
                  nedstemt, ønsker vi å støtte flertallsinnstillingen. 

 Hvis ingen motsetter seg det, vil Stortinget gå frem på den måten. 

 (fra salen): President! Venstre har gjort det klart at vi vil stemme for
                  innstillingen ved voteringen. 

 Da har Venstre gjort det klart at de vil stemme for innstillingen. 

Da voteres det først over forslaget fra Fremskrittspartiet og Høyre. Forslaget
                  lyder: 

«Stortinget ber Regjeringen opprettholde dagens uniformsreglement og ikke
                     tillate bruk av hĳab og andre religiøse eller politiske symboler som del av
                     politiuniformen.» 

Dette støttes altså av Kristelig Folkeparti. 

Votering:

Forslaget fra Fremskrittspartiet og Høyre ble med 59 mot 45 stemmer ikke
                  bifalt.

(Voteringsutskrift kl. 21.59.01)

Komiteen hadde innstilt: 

Dokument nr. 8:39 (2008–2009) – representantforslag fra stortingsrepresentantene
                  Jan Arild Ellingsen og Per-Willy Amundsen om å forby hĳab og andre religiøse eller
                  politiske symboler som del av politiuniformen – vedlegges protokollen. 

Votering:

Komiteens innstilling ble enstemmig bifalt.


                    
                    

 Stortinget går til votering i sakene nr. 1–14 på dagens kart. 





                
                
                

Voteringen i en sak finnes i slutten av referatet for hver enkelt sak.


            


            

 Dermed er dagens kart ferdigbehandlet. 

Forlanger noen ordet i henhold til forretningsordenens § 37 a før møtet heves? –
                  Møtet er hevet. 





                    
                    
                    

