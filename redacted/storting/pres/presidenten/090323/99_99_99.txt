 Det blir replikkordskifte. 

 Misforståelser kan lett oppstå. Jeg er ikke så sikker på om denne komiteen er den
                  rette til å ta opp dette spørsmålet, men i rapporten har det vært pekt på at
                  ressursknapphet – ikke minst ved utenriksstasjonene – er en viktig faktor som gjør
                  at man ikke klarer å følge opp disse prosjektene. Vi har all grunn til å være
                  stolte av hva Norge – UD, Regjeringen og for så vidt også Stortinget – gjør som
                  aktør i forbindelse med humanitære katastrofer og kriser, men akkurat dette synes
                  jeg er et viktig punkt, som vi finner grunn til å stille spørsmål om. Hvor stort
                  er omfanget av dette? Hva skyldes det at man stadig peker på ressursknapphet som
                  en faktor som gjør at man ikke kan følge opp disse ulike prosjektene godt nok? For
                  det er en svakhet som igjen vil føre til at man ikke kan gjøre en så god jobb
                  neste gang. Så jeg ønsker utenriksministerens svar på dette. 

 Det henger sammen med at dette er et komplekst spørsmål. Jeg skal ikke legge all
                  vekt på ressursknapphet, men det er slik at vi har fått en betydelig økt tilgang
                  på ressurser som skal gå til de konkrete målene på bakken, men vi har ikke
                  tilsvarende økt ressursene som vi kan bruke på den administrative kapasiteten. Så
                  forsøker vi å vri på og frigjøre ressurser for å kunne styrke også den, men det er
                  hele veien en utfordring. Det er også en sunn utfordring, for det betyr at vi må
                  forsøke å forbedre, forenkle og effektivisere måten vi arbeider på. Men dertil
                  kommer nok at midlene for å kunne satse både på bistand og på det humanitære
                  området har økt, og det er bra. 

De kravene vi stiller til kontroll, effektivitet og gjennomføring, innebærer slik
                  sett også økt innsats fra våre folk. Vi har da forsøkt å legge mer ut til
                  ambassadene, som er nær der problemene er, men det kan påføre de ansatte der store
                  arbeidsbyrder. Og da kan svaret ikke bare være at vi én til én skal øke antall
                  folk ute – vi må også effektivisere. Dette har vært en utfordring, og jeg tror det
                  kommer til å være en utfordring også i årene som kommer. 

 Flere har ikke bedt om ordet til replikk. 

 Høyre deler ikke de oppfatninger om utviklingshjelp generelt som representanten
                  fra Fremskrittspartiet gav uttrykk for i denne debatten. Denne saken gjelder ikke
                  utviklingshjelp generelt, men humanitær bistand. Derimot står jeg helt og fullt
                  inne for de fellesmerknader som Høyre og Fremskrittspartiet har i innstillingen,
                  de bare supplerer flertallet i innstillingen. Saksordføreren sa det på en ganske
                  treffende måte, at det var parafrasering over flertallets merknader. Slik sett er
                  det ingen stor uenighet om dette, kanskje med en utdyping av et par punkter. 

Jeg vil kommentere dette i forhold til utenriksministerens kommentarer. Jeg er
                  tilfreds med at departementet har lagt opp til en planmessig oppfølging av
                  Riksrevisjonens merknader. Selv om dette dreier seg om humanitære organisasjoner
                  med stor grad av legitimitet i befolkingen, dvs. stor grad av støtte i folket –
                  selv om det kanskje ikke alltid avspeiles i antallet betalende medlemmer, tror jeg
                  nok at de har det – og selv om dette dreier seg om den delen av u-hjelpen som
                  kanskje har størst oppslutning i folket, tror jeg det er viktig at man også er
                  kritisk til de humanitære organisasjonenes søknader og deres prosjekter. 

Vi skriver i innstillingen – det var et punkt som utenriksministeren ikke
                  kommenterte, uten at det vel ligger noen uenighet i det – at departementet kanskje
                  bør påse at søknadene fra organisasjonene har «realistiske mål og resultatkrav».
                  For det kan tenkes at frivillige organisasjoner går i den fellen, for å si det
                  slik, at man kanskje har for høye ambisjoner i forhold til hva man kan gjøre stilt
                  overfor store katastrofer, og at det også er et problem som melder seg når man
                  skal skrive rapport, at det ikke er så lett å si hva man har oppnådd i forhold til
                  de meget ambisiøse målene man hadde med virksomheten. Kanskje det også vil bidra
                  til at organisasjonene leverer rapporter som sier noe mer om måloppnåelse. 

Til slutt en mer generell merknad. Representanten Svein Roald Hansen bemerket at
                  han var overrasket over at Høyre stod sammen med Fremskrittspartiet om disse
                  merknadene. Vel, jeg har den generelle holdning at det er innholdet i merknadene
                  som teller, ikke hvem man står sammen med. Jeg har mange ganger stått sammen med
                  hr. Hansens parti fordi det har vært substansiell enighet, og jeg kommer til å
                  fortsette med det hvis det er enighet. 

Den merknaden som han spesielt fremhevet, var vår understrekning av behovet for en
                  uavhengig, ekstern evaluering av resultatene. Jeg regner med at det ikke er noen
                  uenighet om at man skal evaluere resultater. Jeg regner med at det heller ikke er
                  noen uenighet om at evalueringen bør være uavhengig. Hvis den ikke er det, er det
                  jo ikke noen evaluering, for man kan ikke evaluere seg selv. Det er de som driver
                  med det også, men det er ikke så vanlig. At den da må være uavhengig og ekstern –
                  det ligger i seg selv i begrepene – er kanskje smør på flesk. Er den uavhengig, er
                  den også ekstern, og er den ekstern, er den forhåpentligvis uavhengig. Så det
                  regner jeg med at det ikke er noen stor uenighet om. 

Jeg tror at når det gjelder norsk u-hjelp generelt – jeg har jo registrert at det
                  i debatter om u-hjelp de senere årene også på venstresiden har dukket opp en noe
                  større skepsis til deler av utviklingshjelpen, slik det tradisjonelt har vært på
                  høyresiden – trenger man å ta all den type skepsis til utviklingshjelp på alvor,
                  for de av oss som er tilhengere av også å øke bistanden i årene som kommer, er
                  avhengig av at bistanden har betydelig legitimitet i befolkningen. 

 For å følge opp representanten Foss’ siste innlegg: Jeg har ikke noe problem med å
                  være enig med ham i det meste av det han sa. Jeg har også vært i en situasjon hvor
                  jeg har sendt søknader til Utenriksdepartementet om støtte, og jeg har fått flere
                  av dem avvist. Jeg tror nok at opplevelsen hos humanitære organisasjoner i Norge
                  er at det ikke er noen enkel parademarsj å få innvilget støtte. 

Det er viktig at vi er kritiske og stiller krav til de organisasjonene som søker,
                  samtidig som vi ønsker å ha et nært forhold til de mest operative og de med
                  internasjonal tyngde, fordi vi må handle raskt. Så dette tar vi med oss. Særlig
                  siden volumene har økt, er det viktig at vi er i stand til å opprettholde et
                  kritisk blikk og også kunne gi avslag når det er nødvendig. 

Ellers er jeg helt enig i at det er viktig for legitimiteten å ha et kritisk fokus
                  på den langsiktige bistanden og den humanitære bistanden. Det har vært miljø- og
                  utviklingsministerens og min hensikt så lenge vi har hatt ansvar, å invitere til
                  en slik kritisk debatt og ønske den velkommen, fordi vi faktisk tror det bedrer
                  legitimiteten til det nødvendige, nemlig fortsatt å bidra til internasjonal
                  solidaritet. 

 Flere har ikke bedt om ordet til sak nr. 1. 

(Votering, se side 2410) 





                    

