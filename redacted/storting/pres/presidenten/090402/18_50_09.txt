 Representanten Svein Flåtten har tatt opp de forslag han refererte til. 

 Det at så mange enkeltpersoner velger å bruke av sin dyrebare fritid til arbeid i
                  lag og foreninger, mener jeg er noe vi skal lovprise. Det er egentlig ganske
                  utrolig at på tross av at vi har bygd opp verdens mest omfattende velferdsstat med
                  romslige velferdsordninger, i hvert fall sett i et internasjonalt perspektiv, har
                  vi også klart å bli verdensmestere i frivillighet. Derfor sier jeg at
                  speiderledere, hjelpemannskaper, kordirigenter, trenere i idretten og alle andre
                  som er aktive i frivillig arbeid i Norge, er i sin fulle rett til å kreve større
                  bidrag og større anerkjennelse for sin innsats også fra det offentlige. 

Jeg mener at Regjeringen har stått for en ny giv i frivillighetspolitikken, og det
                  er lagt fram en omfattende stortingsmelding. Når Flåtten etterlyser konkret
                  handling og ikke programerklæringer, er jeg enig i det, men i motsetning til mange
                  andre stortingsmeldinger som tidligere regjeringer har lagt fram, har Regjeringen
                  også til de grader oppfylt konkrete løfter fra den stortingsmeldingen som er lagt
                  fram. Når vi debatterer de forslagene som ligger på bordet her, er det jo litt
                  pussig at opposisjonen har stemt imot flere av forslagene om en styrking av
                  frivillighetsfeltet som Regjeringen har lagt opp til, men la det ligge nå. La meg
                  ta noen eksempler: 1 milliard kr er lagt på bordet som erstatning for tapte
                  spilleautomatinntekter for årene 2008 og 2009. Vi innførte en grasrotandel, slik
                  at folk som tipper, nå kan velge å gi 5 pst. av omsetningen til den foreningen
                  eller det laget man selv ønsker. Selv gleder jeg meg veldig til serieåpning neste
                  helg hjemme i Mjøndalen, altså for Mjøndalen Idrettslag. Der forteller de nå at
                  mange har registrert seg, og de har på bare veldig kort tid fått inn 60 000 kr som
                  skal gå til frivillig aktivitet i Mjøndalen Idrettslag – en fantastisk treffsikker
                  og flott ordning. 

Vi har fått på plass frivillighetsregistre. Vi har økt grensene for
                  innberetningsplikt for arbeidsgiveravgift og omsetningsplikt, og ikke minst: Mens
                  den forrige regjeringen ville fjerne pengene til Frifond, den beste og mest
                  treffsikre ordingen vi har for aktiviteter for barn og unge, har den rød-grønne
                  regjeringen trappet opp støtten til dette viktige arbeidet. 

Utover den konkrete styrkingen av feltet, har vi i statsbudsjettet for 2009
                  varslet at Regjeringen er beredt til å komme tilbake i budsjettet for 2010 med en
                  ny milliard. Det står også at vi ikke har bestemt oss for hvordan de pengene skal
                  bevilges eller hvilke virkemidler man har for en slik støtte. Men milliarden skal
                  komme på plass. Her er vi ved kjernen av det som jeg oppfatter er hovedforslaget,
                  og det veldig mange i frivilligheten nå snakker om: forslaget om såkalt nullsats
                  eller momsfritak for frivillig sektor. Et slikt momsfritak kan være én måte å
                  støtte frivillig arbeid på. Men jeg må for min egen og Arbeiderpartiets del si at
                  jeg ikke er sikker på og overbevist om at det er den rette metoden. La meg bare
                  komme med noen korte motforestillinger. 

For det første mener jeg at man skal ha særlig gode grunner til å gjøre noe med
                  det som er bærebjelken i velferdssamfunnet, nemlig momssystemet. Det er et system
                  man har i veldig mange land. I Norge er det bærebjelken for offentlige
                  velferdsgoder. Mens f.eks. toppskatt eller formuesskatt innberetter ca. 13
                  milliarder kr hver til velferdsstaten Norge, får vi over 200 milliarder kr fra
                  momssystemet, som er et spleiselag og en veldig enkel måte å skaffe inntekter til
                  fellesskapet på. Jeg sier ikke at man ikke skal gjøre noe med det, men jeg sier at
                  man skal ha særlig gode grunner til å uthule det systemet som skaffer inntekter
                  til fellesskapet. 

Det andre er at for å få til en nullsats med full fradragsmulighet for frivillig
                  sektor, må mest sannsynlig frivillige lag og organisasjoner inn i momsmanntallet.
                  Det er ikke bare en dans på roser. Det er et system som er laget for profesjonelle
                  aktører, altså næringslivet. Det er helt klart slik at ved å inntre i manntallet,
                  vil man få i hvert fall større bruk, større straffansvar og ikke minst en god del
                  byråkrati. Jeg er ikke så bekymret for Røde Kors, Folkehjelpen eller andre store,
                  nasjonale organisasjoner som har folk til å hjelpe seg, og økonomiske muskler til
                  å ta seg av dette. Men jeg er bekymret for at små kor, små speiderlag, små
                  idrettslag ikke er helt klar over hva man begir seg inn på hvis man skal inn i
                  momsmanntallet. Jeg sier ikke at det er umulig, men jeg synes i hvert fall at det
                  er en viktig motforestilling å ta med seg. 

Selv om jeg har redegjort for noen av motforestillingene, skal vi være pragmatiske
                  når vi ønsker å innrette økt støtte til frivillig sektor, for det er et fantastisk
                  arbeid som foregår over hele landet, og som trenger en anerkjennelse. Men uansett
                  mener jeg at den regjeringen som nå sitter, med flertall bak seg her i Stortinget,
                  ikke har noe å skjemmes over når det gjelder støtten til denne viktige sektoren i
                  Norge. Hvilke andre regjeringer har klart å få til et milliardløft – som allerede
                  er på plass – og som i tillegg har forpliktet seg til en ny milliard. Så
                  diskuterer vi nå i disse dager internt både i regjering og storting hvordan denne
                  støtten skal innrettes. Svaret får man i statsbudsjettet for 2010. 

Frivilligheten har selv anslått at et momsfritak for sektoren vil innebære ca. 1
                  milliard kr. Vi er villige til å møte det kravet krone for krone. Vi ber om
                  forståelse for at man må være helt sikker på hva man gjør når man skal velge
                  virkemiddel for hvordan man skal innrette en slik støtte. Jeg er i hvert fall helt
                  sikker på at vi skal klare å finne en god løsning som frivilligheten er fornøyd
                  med, som er ubyråkratisk, og som gir en viktig anerkjennelse til et fantastisk
                  frivillig arbeid som pågår i Norge. 

Sigvald Oppebøen Hansen hadde her teke over
                  presidentplassen. 

 Det blir replikkordskifte. 

 Jeg skjønner at representanten Micaelsen ikke er helt sikker på hvordan han skal
                  innrette dette, men han hadde mange gode motforestillinger mot å bruke
                  merverdiavgiftssystemet. 

Jeg har ett spørsmål – faktisk et lite regneeksempel, men det er ikke veldig
                  komplisert. Micaelsen sier at det skal særlig gode grunner til for å gjøre noe med
                  bærebjelken for den offentlige velferden, altså gjøre noe med momssystemet. Nå vet
                  vi at ved fradrag for inngående moms ville det ha kostet staten 1 milliard kr. Det
                  ville minket 1 milliard kr på bærebjelken. Så sier Micaelsen at han også skal
                  bruke 1 milliard kr. Jeg regner med at det går av den samme bærebjelken. Mener han
                  at det rent praktisk utgjør noen særlig forskjell for den øvrige velferd? 

 Nei, det er ingen praktisk forskjell på en slik tilnærming. Men det er en viktig
                  forskjell her, og det er at vi som er valgt av folket til å representere noen
                  velgergrupper her i nasjonalforsamlingen, også er satt til å kunne prioritere
                  mellom ulike formål. Hvis man ønsker å trappe opp støtten til frivillig sektor, og
                  mener at det er en viktig gruppe som fortjener anerkjennelse i dagens samfunn, og
                  sier at man f.eks. ønsker å støtte med 1 milliard kr, så er det mer redelig å
                  legge forslaget på bordet her i Stortinget, sette det opp mot alle andre gode
                  formål – for det finnes det drøssevis av fortsatt, dessverre, selv i
                  velferdsstaten Norge – og ha en vurdering og ta en avgjørelse. Det er en vesentlig
                  forskjell i den forstand at politikere som er satt til å styre av folket, også kan
                  være med å vurdere dette. Den muligheten fratar vi oss ved å uthule momssystemet.
                  Det er en viktig motforestilling. Det synes i hvert fall jeg. 

 Vi må jo da konstatere at Arbeiderpartiets talsperson her antagelig vet bedre hva
                  Frivillighets-Norge trenger enn det et samlet Frivillighets-Norge selv mener er
                  den viktigste saken for dem. Det forundrer meg faktisk ikke så mye, med den
                  sammensetningen denne regjeringen har. 

Men jeg vil ta opp noe annet som Micaelsen var innom, nemlig at det skal gis en
                  støtte på 1 milliard kr – han sa i 2010, og i brevet fra statsråden sies det over
                  noen år. Det kan vi jo få en avklaring på. 

I tillegg har jeg nå vært i i hvert fall to debatter med representanter fra
                  Senterpartiet som kategorisk sier at Regjeringen arbeider med fritak for moms for
                  frivillige organisasjoner. Så hva er egentlig synet til flertallsregjeringen? 

 Synet til flertallsregjeringen og flertallspartiene er meget klart beskrevet i
                  merknadene. Det er at vi er villig til å trappe opp støtten til frivillig sektor –
                  og det er riktig at jeg var noe upresis – med 1 milliard kr over noen år. Men
                  nivået er altså 1 milliard kr over noen år. Så har vi ikke konkludert på hvordan
                  en sånn type støtte skal innrettes. 

Når det gjelder f.eks. at Senterpartiet selv har valgt å trekke fram den saken på
                  sitt landsmøte, som er et viktig politisk verksted som synliggjør hva man ønsker å
                  satse på i årene framover, så mener jeg at det har Senterpartiet full rett til.
                  Jeg antar at det også er en del saker Kristelig Folkeparti og de andre
                  opposisjonspartiene kommer til å være svært uenige om etter at landsmøtesesongen i
                  opposisjonspartiene er ferdig. Og i motsetning til opposisjonspartiene har altså
                  vi en flertallsregjering vi ønsker å vinne valget på i 2009, mens
                  opposisjonspartiene fortsatt er enige om svært lite. Så jeg er helt sikker på at
                  vi skal klare å finne en god løsning som også frivilligheten selv vil være veldig
                  godt fornøyd med når resultatet foreligger. 

 Representanten Micaelsen bruker bl.a. argumentasjonen om at momsmanntalet og
                  momsregelverket er veldig komplisert og vanskeleg å setje seg inn i for ideelle
                  organisasjonar. Derfor bør ideelle organisasjonar kanskje framleis betale 25 pst.
                  moms – altså på grunn av at dei vil ha problem med å setje seg inn i regelverket. 

Eg ønskjer då å stille eit spørsmål til representanten Micaelsen. Dersom dette
                  regelverket er så komplisert og vanskeleg å forstå, kan det jo tenkjast at det
                  også er ei utfordring for små bedrifter allereie i dag. Bør ein ikkje då vurdere å
                  forenkle regelverket, gjere det enklare, meir forståeleg og oversiktleg slik at
                  også ideelle organisasjonar kan komme innunder det og små bedrifter kan få ein
                  enklare kvardag? 

 Jeg har hatt samtaler med mange representanter fra frivillige lag og
                  organisasjoner. 

La meg ta et eksempel. Jeg har en far som er aktiv i speideren. Han er ganske
                  grinete på meg fordi han må betale moms når han skal kjøpe soveposer til ungene.
                  Det har jeg veldig stor forståelse for, men jeg oppfatter ikke ham og heller ikke
                  andre som at det nødvendigvis er momsen de vil til livs. Det de er på jakt etter,
                  det hele frivilligheten roper etter, er økte frie midler, mer penger til
                  aktivitet. Så blir momsen et bilde på at man har for lite av det, og det er jeg
                  helt enig i. 

Momssystemet kan helt klart bli enklere, og det skal vi jobbe kontinuerlig med,
                  men dette er et system som er bærebjelken i velferdsstaten, og som man må ha svært
                  gode grunner for å gjøre store endringer ved. Det er bl.a. en skatteprofessor som
                  har anslått at bare det å være i momsmanntallet er en kostnad på 10 000–20 000 kr
                  for en bedrift eller et frivillig lag eller en organisasjon. Ja, det er dyrt å
                  drive butikk i Norge, men det er også store muligheter hvis man lykkes. Derfor har
                  vi organisert det som vi har gjort i Norge, med ganske omfattende velferdstiltak
                  for alle, mens alle er med og bidrar med sine ting. 

 Fleire har ikkje bedt om ordet til replikk. 

 No er det sagt ein del i denne debatten allereie både frå saksordføraren og frå
                  representanten Micaelsen. Det tyder på at det er brei einigheit om at dei ideelle
                  organisasjonane gjer ein stor og nødvendig innsats på ei rekkje område. Ideelle
                  organisasjonar sparar det offentlege for enorme beløp. Berre Raudekrossen i Noreg
                  har ca. 320 hjelpekorps som består av ca. 12 900 medlemer, og dei utførte i 2008
                  ca. 700 redningsaksjonar. For å utføre desse redningsaksjonane er sjølvsagt
                  Raudekrossen og andre ideelle organisasjonar avhengige av gode rammevilkår, slik
                  at ein også kan ha tilfredsstillande utstyr. 

No er det mange organisasjonar som opplever det som urimeleg, som også
                  saksordføraren var inne på, at ein må betale 25 pst. moms, f.eks. at ein må betale
                  25 pst. meir for snøscooter og anna utstyr enn private bedrifter, og også
                  kommunar, må betale. Det følest urettferdig for mange. Eg har også fått
                  tilbakemeldingar om at det også følest demotiverande. 

No hadde jo representanten Micaelsen ei rekkje argument for kvifor han var negativ
                  til dette. Det kunne vere vanskeleg for ideelle organisasjonar å setje seg inn i
                  momsregelverket, og så var det problematikken med momsmanntalet. Eg meiner at ein
                  startar i feil ende dersom dette momsregelverket er så komplisert at det altså
                  kostar 10 000–20 000 kr for kvar bedrift. Det bør vere rom for forenkling, slik at
                  også private bedrifter kjem betre ut, og at ideelle organisasjonar kan gå inn i
                  momsmanntalet slik at ein kan fjerne momsen for desse. Det vil vere eit viktig
                  bidrag. Eg er også heilt sikker på at heile samfunnet vil tene på det. 

Representanten Micaelsen hadde jo mange flotte ord og visjonar om dette. Eg trur
                  at det som er viktig framover, er at ein må vise handling. Det blei vist til at
                  Noreg er verdsmeister i frivilligheit og at det er veldig mykje samfunnsnyttig
                  arbeid som blir utført av frivillige organisasjonar. Då er det viktig at vi
                  stiller opp og bidreg til at dei kan få gode rammevilkår, slik at dei då kan
                  fortsetje – og kanskje auke – denne innsatsen. 

No er det altså tid for handling, og derfor er det ein samla opposisjon som kjem
                  med eit firepunkts forslag. Eg forstår det slik at når det gjeld dei to første
                  punkta, som går på momsfritak både for varer og tenester, så er det ein viss
                  bevegelse, ei viss moglegheit for at det kan komme noko, kanskje i
                  2010-budsjettet, kanskje seinare, men at det i alle fall vil komme noko om det i
                  2010-budsjettet. Kva konklusjonen er, vil jo då vise seg. 

Når det gjeld dei andre punkta, om at ein skal ha ei auka grense både for
                  lønnsrapportering og for arbeidsgivaravgift, verkar det meir negativt, og også når
                  det gjeld ei auka grense for gåver med skattefrådrag. Der verkar også
                  regjeringspartia veldig negative. Det synest eg er trist, men det er sjølvsagt
                  ikkje så mykje å gjere med så lenge vi har det fleirtalet som vi har på
                  Stortinget. 

Uansett er det iallfall positivt at det er einigheit om at ideelle organisasjonar
                  gjer eit godt, samfunnsnyttig arbeid. Då synest eg det er leitt at ein ikkje kan
                  vere meir konkret når det gjeld å leggje rammevilkåra betre til rette. 

 La meg først få rette en takk til saksordføreren for meget godt arbeid med denne
                  saken. Noen vil hevde at å samle hele opposisjonen i felles merknader og forslag
                  er en ikke så aller verst bragd. Det skal herr Flåtten ha takk for. 

Det er heller ingen liten sak man står sammen om. For meg er det faktisk en sak
                  hvor det går noen ideologiske skillelinjer. Spørsmålet er om det er regjeringen
                  gjennom sine budsjetter og sine milde gaver som skal styre Frivillighets-Norge,
                  eller om det er mer riktig at frivilligheten selv disponerer midler til det de
                  faktisk ønsker. 

Representanten Micaelsen beskrev jo merverdisystemet som et slags monster som de
                  frivillige organisasjonene for all del burde passe seg for å involvere seg i. Det
                  er klart at hvis opplegget her blir at man skal forsvare systemet og ikke dem
                  systemet skal tjene, kan man jo se det på den måten. Men Kristelig Folkeparti
                  velger å se det fra en litt annen vinkel: Er det rimelig at de frivillige
                  organisasjonene betaler staten 25 pst. ekstra på varer og tjenester som går til
                  frivillig arbeid? Vi svarer nei på det spørsmålet – og det er det denne saken
                  først og fremst handler om. 

Jeg har registrert at Senterpartiet er hjertens enig i forslaget. I går var jeg i
                  debatt med Senterpartiets nye nestleder. Han var krystallklar på at det var dette
                  Regjeringen faktisk arbeidet med, men man skulle ha et robust forslag når det
                  gjaldt å sørge for at frivilligheten ikke skulle betale merverdiavgift.
                  Representanten Trond Lode, som jeg ser er her i salen, svarte til Aftenposten i
                  går på spørsmålet om hvorfor man stemte imot noe man egentlig var for: 

«Fordi Regjeringen allerede jobber med saken.» 

Saken er altså at de frivillige organisasjonene ikke skal betale moms. Men her har
                  jo nå saksordføreren for regjeringspartiene, Torgeir Micaelsen, vært klinkende
                  klar: Intet er avgjort i denne saken – på ingen måte. 

Senterpartiet, ja vel, de har vedtatt dette på landsmøtet, men utover det har ikke
                  regjeringspartiene blitt enige om noe som helst. Men Senterpartiet sier utad at
                  Regjeringen hvert øyeblikk kommer med en konklusjon som skal bety at de frivillige
                  organisasjonene ikke skal betale moms. Det kaller jeg en form for
                  dobbeltkommunikasjon som er på et svært høyt nivå. 

Det er riktig som Torgeir Micaelsen sier, at det er uendelig mange som yter
                  utrolig mye i Frivillighets-Norge. Jeg tror vi er helt enige om å berømme den
                  innsatsen som gjøres. Det hadde blitt et fattig samfunn uten deres innsats og det
                  de frivillige organisasjonene står for. Selv om vi har en velferdsstat – eller
                  velferdssamfunn, som jeg tror klinger litt bedre i Kristelig Folkepartis ører –
                  kommer aldri et velferdssamfunn til å kunne erstatte den glød, den idealisme og de
                  menneskelige kvalitetene som de frivillige organisasjonene innehar. For oss er en
                  klar følge av dette å sørge for at de frivillige organisasjonene sitter med mer
                  frie midler, slik at de kan prioritere det de mener er rett å prioritere, ikke
                  måtte søke prosjektstøtte fra A til Å i alle departement og kommuner og dermed i
                  realiteten styres aktivitetsmessig i altfor, altfor stor grad. 

Hvis man var til stede på høringen med mange frivillige organisasjoner, var det en
                  gjenganger at stadig mer av støtten går via prosjekter som i realiteten styrer
                  organisasjonene. Det er en farlig vei. Derfor ligger det også noe ideologisk i det
                  svaret som finansministeren gir til Kristelig Folkeparti om dette forslaget. Det
                  går på spørsmålet om gavefradrag. Finansministeren skriver som et svar på hvorfor
                  det ikke er aktuelt å øke beløpsgrensen: 

«Det er videre ønskelig med offentlig styring og kontroll med hvilke tiltak og
                     formål som skal tilgodeses med offentlige midler.» 

Det er her katten kommer ut av sekken. Det passer ikke denne regjeringen at de
                  frivillige organisasjonene selv, f.eks. gjennom et skattefradrag, får økte midler
                  som de fritt kan bestemme over. Nei, det er mye bedre at Staten – med stor S –
                  bestemmer hvem som skal få pengene, og hvor mye. Ja, her er det vitterlig en stor
                  politisk forskjell mellom denne regjeringen og opposisjonen. Jeg er i hvert fall
                  glad for én ting. Det er at vi kan konstatere at blir det et annet flertall –
                  uansett konstellasjoner – vil dette, denne holdningen, stå for fall etter
                  september. Og hvis Senterpartiet ser litt nøyere igjennom de svarene som
                  finansministeren har gitt, tror jeg i realiteten ikke de heller kan gi sin
                  tilslutning til det. 

Dette er en sak som engasjerer mange, og med rette. Jeg tror faktisk det bare er
                  et tidsspørsmål før saken kommer til å gå igjennom, fordi den er så god i seg
                  selv, og fordi den sørger for mer rettferdighet i systemet, som vi alle er så
                  opptatt av, men som vi ikke skal forsvare for systemets egen skyld – vi skal sørge
                  for at systemet forvaltes til beste for den enkelte innbygger og det sivile
                  samfunn. 

Jeg anbefaler på det sterkeste det framlagte forslag. 

 Frivillige organisasjoner har en enestående stor aktivitet i Norge. De gjør en
                  svært verdifull jobb, og i hele Senterpartiets historie har vi varmt støttet opp
                  om det, fordi en både utvikler fellesskap mellom folk og gjør en stor jobb for
                  andre mennesker. Uansett offentlig velferdsstat trengs en sterk frivillig sektor –
                  en videreutvikling og en forsterkning av frivillig sektor. Det er noe av det
                  ypperste og beste vi har å vise til i Norge. 

Regjeringa er svært positiv til frivillig sektor, og har vist det i praktisk
                  politikk. Og Regjeringa har sagt, og regjeringspartiene har i denne innstillinga
                  skrevet, at det skal skje en opptrapping av denne stimulansen. Det skal skje en
                  stimulans og opptrapping i forhold til kor, idrettslag, Røde Kors – dette for å
                  følge opp regjeringserklæringa. 

Regjeringa arbeider grundig med saken for å bruke de best egnede virkemidler for å
                  støtte frivillig sektor. Denne diskusjonen og denne innstillinga går ikke spesielt
                  grundig og operativt inn i de avveininger og utfordringer som vi står overfor. Jeg
                  hadde ventet at opposisjonen hadde vært langt mer operativ i sitt forslag og
                  presentert noe som viser de dilemmaer som er og de plikter som her må oppfylles av
                  dem som skal få rett til en offentlig stimulans til sin aktivitet. Dette er et
                  krevende og vanskelig arbeid. Det berører en rekke temaer i forhold til mange
                  tilgrensende virksomheter. Og den praktiske utforminga av den videre stimulans av
                  frivillig sektor som Regjeringa vil komme med, er ennå ikke avklart. 

Det er riktig som flere har sagt, og som er framme i media, at Senterpartiet har
                  hatt sitt landsmøte og har gjort sine vedtak, som representanten Micaelsen gikk
                  inn på, og synliggjort hvor vi står, på samme måte som andre partier synliggjør
                  hvor de står. Etter vår vurdering er det å gå inn for at frivillig sektor får
                  fullt momsfritak for innkjøp av varer og tjenester. Her er det et svært viktig
                  vilkår som oppfylles, nemlig at organisasjonene må være registrert i en kategori i
                  Frivillighetsregisteret som både staten og frivilligheten er enige om skal gi rett
                  til momsfritak. På samme måte som i dag deler ikke staten ut stimulans til
                  frivillig sektor uten at det er til definerte organisasjoner som har formål som er
                  spesielt samfunnsgagnlige. Det bygger altså på den fundamentale tenkningen: Gjør
                  din plikt, krev din rett! Og fellesskapets støtte skal gå til de mest verdig
                  trengende organisasjoner, ikke til kommersiell virksomhet som er organisert som
                  frivillighet. 

Bare avslutningsvis til Kristelig Folkeparti: Senterpartiet er sjølsagt helt enig
                  i at frie midler er helt sentralt, og det tror jeg det er en full regjering som
                  står bak. Utdelinga av disse frie midlene, for å bruke det begrepet, kan gjøres på
                  ulike måter, og jeg tror det også er bred forståelse i Regjeringa av at det i dag
                  er for stor grad av prosjektstøtte til frivillig sektor, og for liten grad av
                  rammestimulans slik at det er frivillig sektor sjøl som definerer hva som er
                  viktigst i den situasjonen som det lokale lag eksempelvis står oppe i. 

 Presidenten har grunn til å tru at ei «full regjering» ikkje var meint som ei full
                  regjering, men derimot ei samla regjering – at det skal tolkast på den måten. 

Det blir replikkordskifte. 

 Jeg skal ikke ta stilling til verken Regjeringens edruelighet eller det som måtte
                  ha vært på Senterpartiets landsmøte, men når representanten Lundteigen bare i en
                  bisetning i dette innlegget greier å få sagt at han er for å fjerne momsen på
                  innkjøp for frivillige organisasjoner, og i stedet legger skylden på opposisjonen
                  som ikke har vært operativ i denne saken – at vi har ikke utredet dette, og at vi
                  har ikke omtalt Frivillighetsregisteret – da vil jeg be representanten Lundteigen
                  om å lese forslaget, der vi nettopp ber Regjeringen se på dette. Vi har også sagt
                  at Frivillighetsregisteret må være på plass – det står i våre merknader. Da er
                  spørsmålet mitt til Lundteigen: Vil han og Senterpartiet nå i etterkant av
                  landsmøtet, og i etterkant av denne saken, gjøre noe slik at dette kan bli
                  gjennomført, istedenfor å legge skylden på opposisjonen her i Stortinget? 

 Jeg kan forsikre representanten Flåtten om at Senterpartiet skal gjøre noe, har
                  gjort noe og kommer til å videreutvikle vårt syn på denne saken, for den har topp
                  prioritet. Jeg la ikke skyld på noen i mitt innlegg, og det var ikke i en
                  bisetning jeg presenterte hva som er Senterpartiets landsmøtevedtak. Jeg bare
                  påpekte at det som opposisjonen her har skrevet, langt fra er grundig nok til å
                  angi de retter og plikter som de organisasjoner som skal få del i det, må stille
                  opp med i saken. Dette er et dokument fra opposisjonen som jeg synes burde vært
                  betydelig bedre, men det er opposisjonens sak hvordan en former sine forslag. 

 Det som man trodde var et klart vedtak fra Senterpartiets landsmøte, er vel neppe
                  så klart etter denne debatten, for det var mange motforestillinger i
                  representanten Lundteigens innlegg. Han sa bl.a. til slutt at Senterpartiet vil
                  videreutvikle sitt syn på denne saken. Det står faktisk i ganske sterk kontrast
                  til det Senterpartiets eget landsmøte sa: Vi vil ha vekk skatten på frivillig
                  arbeid. Det skal vi ha på plass, sa partileder Navarsete. – Det er nå så. 

Jeg har lyst til å stille representanten Lundteigen et ganske viktig, prinsipielt
                  spørsmål. I svarbrevet fra finansministeren om gavefradrag heter det: 

«Det er videre ønskelig med offentlig styring og kontroll med hvilke tiltak og
                     formål som skal tilgodeses med offentlige midler.» 

Er dette en prinsipiell holdning som Senterpartiet slutter seg til? 

 Jeg må si jeg er overrasket over Kristelig Folkeparti når en her tolker mitt
                  innlegg som at det inneholdt mange motforestillinger mot Senterpartiets
                  landsmøtevedtak. Da må jeg ha uttrykt meg usedvanlig uklart. Det er ikke
                  tilfellet. 

Gavefradraget er innført og vil bestå. Diskusjonen er om hvorvidt en skal endre
                  det slik at det innebærer større beløp. Det er altså ikke noe prinsipielt spørsmål
                  på det punktet. 

Når det gjelder offentlig styring og kontroll, er Senterpartiets syn, som jeg her
                  sa, at en ønsker å gi frivillig sektor midler som kan disponeres etter frivillig
                  sektors behov, men de som får del i dette godet, er organisasjoner med den type
                  aktivitet som frivillig sektor og staten er enige om skal inn under det
                  regelverket. Sånn må det være. 

 Å høre Lundteigens hovedinnlegg var nesten som å høre en som satt i en båt med
                  påhengsmotoren på full gass for å komme seg inn fra dypt vann. For det er i hvert
                  fall ikke tvil om at Senterpartiet og Lundteigen er på dypt vann når det gjelder
                  denne saken. Og jeg synes det er veldig trist for alle de frivillige lag og
                  organisasjoner som sist helg opplevde Senterpartiets leder si klart fra om at man
                  nå skulle sørge for å innføre momsfritak for dem. Fordi frivilligheten var viktig,
                  var det viktig å fjerne momsen. 

I dag opplever vi at flertallet ryker fordi Senterpartiet ikke støtter
                  opposisjonen i denne viktige saken som Senterpartiet sier man er for. Kan
                  Lundteigen da garantere at Senterpartiet i en framtidig regjeringsforhandling før
                  budsjettet for 2010 ikke gir denne saken på båten, at dette ikke er en sak man kan
                  forhandle bort? Vil Lundteigen og Senterpartiet garantere at momsfritaket nå
                  kommer i budsjettet for 2010? 

 Senterpartiets leder har gjennom landsmøtevedtaket staket ut kursen for
                  Senterpartiet. Sånn er det hos oss, som hos ethvert annet parti, når det gjelder
                  de vedtak som blir fattet. Senterpartiet er en drivkraft i arbeidet for å forbedre
                  situasjonen for frivillig sektor. Det skal vi fortsette med. 

Senterpartiet arbeider sammen med Regjeringa for at en på dette området skal få en
                  avklaring før sommeren, slik at en altså kan realisere det som står i Soria
                  Moria-erklæringen, nemlig at frivillig sektor skal få en betydelig bedre situasjon
                  når den regjeringsperioden som vi nå er inne i, går ut. 

 Fleire har ikkje bedt om ordet til replikk. 

 For det første må jeg si at det som samler Stortinget i dag, er at alle talere har
                  startet med å understreke hvor viktig det frivillige arbeidet er i Norge. Og vår
                  regjering har foretatt mange grep som har gjort det enklere å drive frivillig
                  arbeid. Vi har gjort skattegrep. Det er ingen finansminister som har gjort så
                  betydelige skattegrep overfor frivillig sektor som det jeg har gjort, og som har
                  forenklet kasserernes hverdag rundt omkring når det gjelder grense for
                  arbeidsgiveravgift, og sånne ting som man sliter med når man driver små lokale
                  organisasjoner, idrettslag, eller hva det måtte være. Og vi har stilt opp med
                  betydelige midler fordi mange organisasjoner slet da de tapte automatinntekter.
                  Til sammen er det 1 milliard ekstra. Vi har også signalisert meget klart og
                  tydelig at vi ønsker å trappe opp støtten til frivillig sektor med det frivillig
                  sektor sier er summen av det de betaler i moms, nemlig 1 milliard kr, litt over
                  tid. Så spørsmålet nå er: Hvordan gjør vi det på en slik måte at vi ikke
                  undergraver hele momssystemet, lager en masse byråkrati, men faktisk klarer å få
                  det til å bli en styrking av frivillig sektor? 

Da tenkte jeg at jeg skulle gjøre noe såpass uvanlig som å invitere Stortinget til
                  å komme med noen råd underveis, og invitere til å være med på å løse noen av de
                  dilemmaene som man står oppe i. 

For det første lurer jeg på om opposisjon og posisjon er enige om at det man
                  snakker om i denne sammenhengen, er en økt støtte til frivillig sektor på rundt 1
                  milliard kr – enten det er i fradrag på avgift eller i en annen form – altså at
                  omfanget av den støtten vi snakker om, er ca. 1 milliard kr. Jeg har nemlig hørt
                  at enkelte fra ulike partier i opposisjonen har snakket om at en eventuell
                  momskompensasjon skulle komme til erstatning for annen type støtte til frivillig
                  sektor. Så det jeg tror vi først må ha svar på, er: Kommer 1 milliard kr til
                  frivilligheten i tillegg til den støtten som frivillig sektor mottar – som
                  regjeringspartiene mener – eller kommer den milliarden til erstatning for noe av
                  det den mottar? For hvis vi kan bli enige om omtrent hva slags størrelsesorden vi
                  snakker om her, er jo det veldig interessant for det frivillige Norge. 

Så til noen av de dilemmaene vi står i. Jeg regner med at det er bred enighet i
                  Stortinget om at støtten til det frivillige Norge bør være så ubyråkratisk som
                  mulig. Jeg regner også med at mange i salen selv har erfaring fra å drive lokalt,
                  frivillig arbeid, og vet at de store heltene i det lokale frivillige arbeidet
                  selvfølgelig er alle som stiller opp, men kanskje særlig de som sitter med
                  regnskapet om kvelden ved kjøkkenbordet og lurer på hvordan man skal få et
                  forholdsvis enkelt regnskap til å gå i hop. 

Hvis man innfører 1 milliard kr i støtte til frivilligheten gjennom en nullsats i
                  momssystemet, blir alle små organisasjoner også momspliktige. Da er det riktig,
                  som representanten Micaelsen var inne på her: Til det følger det mange plikter.
                  Det følger et straffansvar hvis man begår brudd på momsreglene, og det betyr at de
                  aller fleste små organisasjoner vil trenge hjelp til å utføre det regnskapet. 

Jeg regner med at det ikke er intensjonen til opposisjonen, og at man er enig om
                  at man ønsker seg et ubyråkratisk system for å få til en økt støtte på rundt 1
                  milliard kr til frivilligheten. 

Ok. Da finnes det én måte til å gjøre det på, og det er å gi refusjon direkte for
                  det man betaler i moms, enten det dreier seg om varer eller tjenester. 

Da er neste spørsmål: Hvor går grensene for dette? For hvis man tar utgangspunkt i
                  det omfanget av virksomhet som det frivillige Norge har pr. i dag, snakker vi om 1
                  milliard kr. Men hvis man ikke lager noen avgrensninger på det, kan man jo veldig
                  fort se for seg at man gir momsfritak i et mye større omfang enn det alle tenkte
                  seg da man innførte det, f.eks. ved at ulike frivillige organisasjoner på vegne av
                  sine medlemmer går til innkjøp av varer eller tjenester, som man så selger videre
                  med en liten fortjeneste, og så unngår man moms – det kan være reiser, det kan
                  være sportsutstyr, det kan være hva som helst. Uten en avgrensing er det fullt
                  lovlig, men antakelig ikke intensjonen til forslagsstillerne. 

Da er neste spørsmål – mitt tredje spørsmål til opposisjonen: Hvordan finner man
                  en fornuftig avgrensning på det? Jeg regner ikke med at intensjonen er at flere
                  aktører innenfor det frivillige Norge skal kunne se at her finnes det jo noen
                  muligheter som går langt utover det som vil være momskompensasjon i dag. Nå er det
                  ingen som trenger å beskylde meg for at jeg mistenkeliggjør frivilligheten eller
                  noe som helst. Uten noen avgrensninger ville det nevnte være fullt lovlig. 

Hvis noen har noen råd om hvordan man skulle kunne få til dette, tar jeg veldig
                  gjerne imot. Her er betydelige utfordringer med hensyn til hvordan man praktisk
                  skal gjennomføre dette. 

Men hvis opposisjon og posisjon er enig om at det vi snakker om, er en opptrapping
                  av støtten til det frivillige Norge, netto, på toppen av det som er, på ca. 1
                  milliard kr, hvis vi er enige om at det skal skje så ubyråkratisk som mulig, slik
                  at også små lag og organisasjoner kan fordele den milliarden uten å måtte betale
                  en masse penger for å få tilgang til noe av den milliarden, og hvis vi er enige om
                  at man ikke skal lage regler som fører til momsfritak for en masse aktiviteter som
                  i dag ikke inngår i frivillighetens arbeid, har vi egentlig kommet ganske langt på
                  vei, for da er det bare spørsmål om hvordan vi får innrettet dette. 

Så bare til slutt: Hva er moms? Moms er det sluttbrukeren betaler. Sluttbrukeren
                  betaler moms – 25 pst. Det betyr at de som er gjester på et hotell, betaler
                  momsen. Det betyr at frivillig sektor, fordi de er sluttbrukerne og de siste, ikke
                  selger videre og tar moms av dem de selger til. For hvis frivillig sektor selger
                  en pølse til noen, tar de ikke moms. Derfor betaler de moms. 

Jeg tror jeg får – og det gjør sikkert alle finansministre, det har de sikkert
                  fått opp gjennom historien – tre–fire–fem forslag, det var kanskje en
                  overdrivelse, men ett eller to i uka, om gode formål som burde slippe moms, enten
                  det dreier seg om miljøinvesteringer, eller det dreier seg om kreftmedisiner,
                  eller det dreier seg om mange samfunnsnyttige oppgaver, viktige ting, som man
                  synes det er urimelig at man betaler moms på. Det finnes gode argumenter for hver
                  og en av dem, men det er likevel slik at summen av å si ja til alle, er en
                  betydelig slankere felleskasse og mindre til fordeling for alle. 

Dette var egentlig bare for å invitere opposisjonen inn til å gi noen råd
                  underveis. Hvis de er enige i de problemstillingene som jeg nå har innvidd
                  Stortinget i, tar jeg gjerne imot noen råd, fordi frivillig arbeid og den måten vi
                  kan støtte opp om den jobben på som mange gjør etter en lang arbeidsdag for andres
                  unger og sine egne, for sin egen gledes skyld – la oss nå huske på at det er en
                  veldig drivkraft også at noen trenger en, og at en er til nytte og gagn for
                  samfunnet – hvis det er enighet om at den virksomheten skal styrkes med 1 milliard
                  kr netto, at det skal skje ubyråkratisk, og at det skal skje på en slik måte at
                  det treffer den virksomheten som er i dag, og ikke en masse annen virksomhet som
                  det ikke var tiltenkt, har vi kommet et ganske langt stykke på vei. 

 Det blir replikkordskifte. 

 Jeg registrerer at finansministeren forsøker å problematisere – eller kanskje
                  bedre, snakke seg bort fra hva saken gjelder. I forslaget fra mindretallet står
                  det følgende: 

«Stortinget ber Regjeringen legge fram en sak om hvordan frivillig sektor kan
                     fritas for momsbelastningen knyttet til innkjøp av varer og tjenester på
                     permanent basis, og vurdere hvor raskt en slik permanent ordning kan
                     iverksettes.» 

Det er mulig jeg er litt treig, men hva er egentlig uklart ved å be Regjeringen om
                  å utrede dette? Hvorfor må finansministeren komme hit i stortingssalen og be oss
                  spesifisere mer hva vi ønsker å få utredet? Det er akkurat det vi ber
                  Finansdepartementet, med Finansdepartementets stab, utrede. Hva er problemet? 

 Jeg registrerer at Tybring-Gjedde ønsker at jeg skal sitte til evig tid. 

Jeg ville trodd at opposisjonen som er så stolt over at den har samlet seg om
                  felles merknader for en gangs skyld, også har tenkt noen konkrete tanker om
                  hvordan de har tenkt å gjennomføre en sak som er så viktig for mange, mange
                  mennesker som driver med frivillig arbeid hver eneste dag, som opposisjonen er ute
                  og flagger for, men uten å si hvordan de konkret har tenkt å gjennomføre det. Jeg
                  hadde faktisk forventet at man hadde noen konkrete forslag om hvordan man skulle
                  avgrense dette, omtrentlig hva man snakker om i sum, og at man hadde en rimelig
                  plan for hvordan man skulle gjennomføre det når man er såpass høy og mørk. 

 Både representanten Lundteigen og nå statsråden har ønsket flere utredninger fra
                  opposisjonen. Det har nok ikke vi det store apparatet til, i hvert fall ikke før
                  vi kommer til høsten. Da er det mulig at vi kan gjøre noe med det. 

Jeg synes statsråden bringer denne saken litt på villspor når hun vil ha oppgitt
                  et beløp fra opposisjonen. Det det er snakk om her, er at de frivillige
                  organisasjonene skal ha den friheten som ligger i momsrefusjoner. 

Jeg tror jeg vil stille statsråden et teknisk spørsmål. I salen her er det sagt
                  fra Senterpartiet at de ønsker denne ordningen, og fra Micaelsen at han kanskje
                  ønsker den. Mener statsråden at det er vanskeligere for tusenvis av landets
                  småbedrifter, ofte med kanskje én ansatt, å forholde seg til momsregelverket enn
                  det vil bli for organisasjoner som er organisert gjennom Frivillighetsregisteret?
               

 Ja, jeg mener det er ganske krevende å forholde seg til momsregisteret. Vi må
                  huske på at rundt omkring i landet er det massevis av små, frivillige
                  organisasjoner som ikke har en eneste ansatt, som utfører alt dette på fritiden,
                  og som for å overholde det som er dagens lovverk, vil måtte trenge profesjonell
                  hjelp. Det er imidlertid bare én måte å gjennomføre en momskompensasjon på, nemlig
                  å innføre en nullsats. En annen måte man kan tenke seg, er at man får igjen for
                  hva man har betalt i moms. Men motforestillingen mot det er at hvis man ikke lager
                  avgrensninger som er fornuftige, åpner man en låvedør og gjør at mye aktivitet som
                  går langt utover det frivillige i Norge i dag driver med, kan få momsfritak. 

For øvrig må jeg si at hvis det er å være på villspor å snakke om at det
                  Regjeringen går inn for, er å øke støtten til frivilligheten med 1 milliard kr, og
                  opposisjonen ikke er i stand til å si hva vi snakker om i kroner og øre, setter
                  jeg et spørsmålstegn ved engasjementet overfor frivilligheten. 

 Jeg merker meg i grunnen at hver gang statsråden føler seg på litt gyngende grunn,
                  er det høy og mørk som trekkes fram. Da har man liksom plassert saken der den
                  virkelig hører hjemme, skjønner jeg. Jeg synes saken er litt for viktig til det.
                  Jeg synes det er spesielt at statsråden stiller spørsmål ved engasjementet til
                  frivillig sektor. Jeg er faktisk fristet – hvis man først begynner på den galeien
                  – til å spørre om hvorfor engasjementet er så stort for et system og ikke for dem
                  som systemet skal betjene, i denne sammenheng moms. 

Det er faktisk slik at statsråden har nektet Kulturmomsutvalget å utrede dette på
                  en ordentlig måte. Å komme nå og be om opposisjonens råd er mildt sagt spesielt.
                  Vi har ikke sett ett forsøk fra flertallspartiene på å imøtekomme noe eller be om
                  et samråd eller være med på felles merknader. Så mitt spørsmål er: Er det slik at
                  statsråden i realiteten har lagt bort denne muligheten for å kompensere de
                  frivillige organisasjonene? Er det det som ligger bak? 

 Nei, det er det ikke. Det er akkurat sånn som det står i denne saken, det er
                  akkurat det vi holder på å diskutere, og jeg har i tillegg invitert opposisjonen
                  til å være med på noen av de dilemmaene man er i, når det gjelder hvordan man
                  utformer og overfører til det frivillige Norge en støtte i et omfang som går ut på
                  det de i dag betaler i moms. Der fins det ganske mange dilemmaer. Det er ikke noe
                  vanskelig å se at det kommer til å være utfordringer. Det kommer det til å være
                  for enhver regjering. 

Jeg må gjenta at jeg synes det er rart at opposisjonen ikke har en omtrentlig,
                  felles oppfatning av hva de mener støtten til det frivillige Norge skal økes med.
                  Det står ikke i merknadene fra opposisjonen. Det står ikke i merknadene fra
                  opposisjonen hva de mener skal være omfanget av den støtten, eller om det fins
                  noen utfordringer når det gjelder avgrensninger. Hvis vi er enige om at det er ca.
                  1 milliard kr, hvis vi er enige om at det skal være ubyråkratisk, og at det må
                  være noen avgrensninger der, har vi kommet et veldig langt stykke på vei. 

 Eg er svært forbausa og provosert over at Regjeringa har ført Frivillighet Norge
                  bak lyset. På frivilligkonferansen gav statsministeren forventningar om at noko
                  kom til å skje med momssatsen på frivilligarbeid. Men realiteten er at då utvalet
                  blei sett ned, forhindra ein at ein fekk som mandat å greie ut kva dette ville
                  medføre. Når Kristeleg Folkeparti har teke opp saka på Stortinget og f.eks. spurt
                  Finansdepartementet kva det vil koste med nullsats og ulike satsar, og
                  departementet ikkje har kunna svare på det, var det minste Regjeringa kunne bidra
                  med at ein fekk ei skikkeleg utgreiing av dette. Men dei har trenert det og sagt
                  at ein skal heller gi 1 milliard kr i auka støtte og då styre det, i staden for å
                  lytte til kva frivillig sektor sjølv ønskjer. Kvifor vil ikkje Regjeringa det?
               

 Ja, men det gjør vi jo. Det er frivilligheten selv som sier at 1 milliard kr
                  omtrent er det de i dag betaler i moms. De argumenterer selvfølgelig med at de
                  ønsker å bruke det meste av det de har av inntekter og krefter, på den frivillige
                  innsatsen de gjør gjennom sin organisasjon, og det har jeg stor forståelse for.
                  Spørsmålet er da: Hvordan er det rimelig å støtte det frivillige Norge med 1
                  milliard kr på en slik måte at vi ikke kommer opp i vanskelige avveininger i
                  forhold til andre hensyn? Og de hensynene har alle partier – det har opposisjonen
                  også. Jeg regner med at Kristelig Folkeparti ikke ønsker at små, lokale
                  organisasjoner skal sitte og føre momsregnskap på kveldstid over kjøkkenbordet, og
                  at det skal være ubyråkratisk. Jeg regner med at man ikke ønsker å lage et system
                  for momskompensasjon som er slik at det åpner en låvedør for virksomhet som
                  frivillige organisasjoner så kan starte med, og som ville være fullt lovlig. Ergo
                  finnes det noen dilemmaer i forhold til hvordan man utformer dette. Det har jeg
                  invitert Stortinget til å være med og diskutere. Jeg synes det er rart at
                  opposisjonen ikke har noen flere svar. 

 Fleire har ikkje bedt om ordet til replikk. 

Presidenten vil foreslå at dei talarane som heretter får ordet, har ei taletid på
                  inntil 3 minutt. – Det er vedteke. 

 Om me skrellar vekk vanskelege ord og uttrykk, er realiteten at frivillig sektor i
                  dag har ein ekstrakostnad på 25 pst. når dei kjøper varer og tenester. Det heiter
                  moms, men det er eigentleg ein skatt på frivillig arbeid, og det er urettferdig.
                  For n-te gong høyrer eg Finansdepartementet sine innvendingar mot ei god
                  momsrefusjonsordning. 

Ulike kompensasjonsordningar har vore prøvde opp gjennom tidene, og kvar gong har
                  det enda opp med byråkratiske og lite treffsikre ordningar. Difor ber frivillig
                  sektor om å koma inn i momsregisteret – om nullsats. Det gjer det ryddig, det er
                  føreseieleg, og det er eit regelverk å halda seg etter. Og det går veldig godt an
                  å laga enkle innrapporteringssystem for små verksemder. 

Kristeleg Folkeparti har vore, er, og vil vera krystallklare på at denne urimelege
                  skatten på frivillig arbeid må fjernast. Det høyrer ingen plass heime at mange,
                  mange timar med frivillig arbeid og innsats skal forsvinna i statskassa. 

Noreg har i underkant av 5 millionar innbyggjarar, men frivillige lag og
                  foreiningar har over 11 millionar medlemer. Praktisk talt kvar einaste nordmann er
                  med i frivillig arbeid, og mange er med i mange organisasjonar. 

Så vidt eg hugsar frå Soria Moria, vart det snakka noko om fullt momsfritak for
                  dei 150 000 frivillige organisasjonane våre. Ingenting har skjedd. Førre helg
                  ville Senterpartiet fjerna moms for frivillige lag og organisasjonar. I dag vil
                  dei stemma imot å fjerna moms for frivillige lag og organisasjonar. Eg skjønar
                  godt at folk vert forvirra av dette. 

Frivillige lag og organisasjonar utfører eit uvurderleg og uerstatteleg
                  samfunnsarbeid og ein samfunnsinnsats. Frivillige lag og organisasjonar fortener å
                  få momsfritak. Dei må få meir. Det hjelper ikkje berre med heiderleg omtale, tomme
                  ord og luftige løfte. 

 Ministeren sier at frivilligheten sier at det dreier seg om ca. 1 milliard kr, og
                  det er det beløpet som finansministeren holder seg til. Da kan det ikke være så
                  veldig vanskelig for Halvorsen og byråkratene i Finansdepartementet å lage et
                  enkelt og ubyråkratisk regelverk i denne saken. Jeg er overbevist om at hvis man
                  vil, og hvis det er politisk vilje, klarer man å lage et regelverk som både er
                  enkelt og ubyråkratisk. 

Da jeg hørte representanten Micaelsens innlegg, hørtes det tilforlatelig ut, at
                  denne regjeringen har satset kraftig på idrett, kultur og på frivilligheten. Men
                  hvis man lytter til frivilligheten selv, er det nok ikke den samme oppfatningen om
                  den såkalte satsingen fra denne regjeringen. Det er slik at samtlige partier, med
                  unntak av Fremskrittspartiet, var for å innføre spilleforbud, noe som har medført
                  at frivillige lag og organisasjoner netto har tapt ca. 2,5 milliarder kr i året,
                  som man brukte på frivillig arbeid rundt omkring i det ganske land. Det har gjort
                  at frivilligheten har fått langt tøffere kår enn det man hadde tidligere da man
                  hadde disse midlene til rådighet for å drive frivillig arbeid i hele landet. Så
                  jeg synes ikke det er veldig bra at man prøver å framstille det som at denne
                  regjeringen har satset kraftig på frivilligheten, når frivilligheten opplever at
                  man må kutte. 

Nå er det også finanskrise. Og for frivilligheten er det en utfordring, for
                  næringslivet har kanskje ikke de samme musklene til å kunne bidra økonomisk, som
                  man har gjort i gode tider. Det betyr at det blir enda mer smalhans for
                  frivilligheten i Norge. 

Jeg må også komme innom Senterpartiet. Én ting er i hvert fall sikkert: Om det
                  ikke er verdensrekord i løftebrudd, må det i hvert fall være norgesrekord i
                  løftebrudd. På lørdag vedtok man å ta bort momsen for frivilligheten, mens man
                  torsdagen etterpå stemmer ned et forslag i Stortinget som ville ha sørget for at
                  frivilligheten fikk beholde de midlene som man i dag betaler inn til staten, for å
                  få lov til å drive frivillig arbeid i dette landet. Jeg synes det er svært dårlig,
                  og jeg synes det er viktig at vi nå sørger for å fjerne momsen på frivillig
                  arbeid. Det er faktisk et flertall i Stortinget, hvis Senterpartiet følger opp det
                  Senterpartiet sier de vil, som kunne tatt bort momsen for frivilligheten og latt
                  frivilligheten få lov til å blomstre og få mye mer midler til å kunne drive
                  frivillig arbeid, som både er forebyggende, og som også på mange områder er veldig
                  helsefremmende. Så jeg hadde håpet at Senterpartiet i dag velger å stemme sammen
                  med opposisjonen for å få vedtatt å ta bort momsen på frivillig arbeid. 

 Eg kjenner at adrenalinet stig når eg høyrer argumentasjonen i saka om moms for
                  frivillig sektor i Stortinget i dag. Eg blir ein smule forvirra når ein skriv
                  følgjande i ei pressemelding frå Senterpartiet sitt landsmøte – det skal ikkje bli
                  ein vane å sitere frå pressemeldingar frå Senterpartiets landsmøte frå
                  talarstolen: 

«Senterpartiets landsmøte finner det urimelig at innkjøp av varer og tjenester
                     til samfunnsnyttig virksomhet gjennom frivillige organisasjoner skal være 25 %
                     dyrere enn tilvarende innkjøp i en næringsvirksomhet.» 

Dette finn dei urimeleg. Og så høyrer vi at Per Olaf Lundteigen i sitt innlegg her
                  i dag argumenterer for å ha dagens system. Så når Senterpartiet sender ut beskjed
                  til folket om at det er veldig urimeleg at frivillig sektor betaler moms, for
                  deretter å argumentere for å behalde momssystemet slik det er – kjære vene – då er
                  det all grunn til at folk kan bli forvirra. 

Så til statsråden. Det er veldig merkeleg når finansministeren spør Stortinget om
                  råd om korleis ho i praksis eventuelt skal snevre inn momsfritak for frivillige
                  organisasjonar, når statsråden samtidig hindrar at det utvalet som statsråden var
                  med på å setje ned, skal få lov til å utgreie både nullsats og full
                  momskompensasjon for frivillig sektor. Når eit utval som er sett ned, som faktisk
                  har mange kompetente personar til å gi råd, ikkje får lov til å utgreie det, er
                  det meiningslaust. Ein ønskjer ikkje den kompetansen for korleis dette kan
                  gjerast. Veldig mange trudde at då Kulturmomsutvalet blei nedsett, var det nettopp
                  det det utvalet skulle gjere. Men den kunnskapen ville ikkje Regjeringa ha, og da
                  blir det veldig merkeleg at finansministeren etterlyser her i Stortinget korleis
                  det skal gjerast. 

Når ein veit kva signal ein har gitt til frivillig sektor, når statsråden seier at
                  det er auka støtte over statsbudsjettet dei vil ha, har ein ikkje lytta til
                  Frivillighet Norge. Statsministeren har vore på frivilligkonferansen og har fått
                  tydelege signal om at momsen er kjempeviktig. Men Regjeringa vil heller satse på
                  statsstøtte, slik at ein kan styre støtta og gi til dei organisasjonane ein liker.
                  Regjeringa ønskjer å auke fokuset på frivillig arbeid i den grad det gagnar henne
                  sjølv. Ein veit at på mange område der ein har auka støtta, f.eks. i
                  Mangfaldsåret, har Regjeringa styrt det slik at dersom ein ikkje brukte pengane på
                  Mangfaldsåret, fekk ein ikkje pengar. Det å styre inn kor ein skal bruke pengane,
                  i staden for å la frivillig sektor få lov til sjølv å bestemme begrip eg ikkje at
                  ein gjer. 

Thorbjørn Jagland hadde her gjeninntatt
                  presidentplassen. 

 Jeg har behov for å få noen ting oppklart. Det tror jeg ikke at jeg er alene om.
                  Jeg tror mange representanter for Frivillighets-Norge i kveld sitter og følger med
                  på denne debatten på Internett. Jeg tror det er flere med meg som ikke helt klart
                  ser hva Senterpartiet mener i saken, og hva Senterpartiet kommer til å gjøre.
                  Derfor må jeg driste meg til å spørre om Senterpartiet kan oppklare noe her. Etter
                  Lundteigens innlegg må jeg si at jeg ble temmelig forvirret i forhold til om man
                  har tatt virkeligheten innover seg, og om man har avklart hva man skal gjøre i
                  kveld. 

På Senterpartiets landsmøte i helgen fattet Senterpartiet et vedtak om
                  Frivillighets-Norge. Lundteigen sier fra denne talerstolen at momsfritak og
                  tilrettelegging for frivilligheten har topprioritet for Senterpartiet.
                  Representanten Lundteigen står på denne talerstolen i kveld og sier at
                  Senterpartiet vil være en drivkraft for å legge til rette for frivillig sektor. Nå
                  har jeg nettopp kommet tilbake til Stortinget etter å ha født to barn. Jeg har
                  hatt permisjon. Så noen vil kanskje hevde at jeg ikke helt har kommet ut av
                  ammetåka. Men jeg må innrømme at jeg har aldri vært mer forvirret i denne salen
                  enn etter kveldens innlegg fra Senterpartiet. For er det mulig å stå på
                  talerstolen i Stortinget og fremheve disse argumentene, samtidig som man i kveld
                  skal stemme mot forslaget? Jeg tror Senterpartiet må være klar over de
                  forventningene som nå er skapt hos Frivillighets-Norge, både etter landsmøtet i
                  helgen og ikke minst etter Lundteigens innlegg her i kveld. Vi politikere blir
                  ofte beskyldt for å si én ting og gjøre noe annet. Sjelden har jeg vel sett et
                  klarere eksempel på det. 

Jeg synes også det er noe nytt at finansministeren må komme til Stortinget for å
                  be om råd fra opposisjonen om hvordan en ordning skal innrettes, men jeg tar til
                  etterretning at det er en ny praksis. 

Likevel har jeg behov for å si at det er underlig å oppleve at det er et så klart
                  flertall i Stortinget for å gjøre noe med en så viktig sak, samtidig som
                  Senterpartiet stemmer imot. 

 Bare noen få ord fra saksordførerens synsvinkel. 

Opposisjonen blir i denne saken avkrevet mer operasjonelle uttalelser og flere
                  utredninger. Man kommer også inn på beløp – nærmest hva man kan tenke seg å
                  bevilge. Generelt synes jeg at det er en interessant invitasjon. Men jeg tror
                  kanskje at posisjonen mye tidligere bør klargjøre at de har tenkt å samarbeide med
                  opposisjonen om viktige saker. Jeg skjønner at dette på slutten har blitt litt
                  spesielt, siden flertallet sitter litt annerledes, ikke minst etter dette siste,
                  famøse landsmøtet som mange snakker om. Men hvis man – og dette er generelt – tar
                  kontakt med saksordførere fra opposisjonen og sier at man er interessert i å få
                  til et samarbeid, men at man er usikker på mange ting, at man synes at
                  merverdiavgiftsproblematikken er vanskelig, det er den jo ofte, og at man er redd
                  for at beløpene kan eskalere osv., vil vi absolutt være med på det. Men det
                  betinger at også vi får tid til å håndtere det. Det meste av utredningsapparatet
                  har jo Regjeringen. Så jeg kunne tenke meg at når det dukker opp slike ting – og
                  vi har jo fortsatt noe igjen av denne perioden – kunne f.eks. svaret fra
                  finansministeren, som jo er det som er grunnleggende for merknadene fra
                  opposisjonen, inneholde noe om de problemene som man ser for seg, og som man ikke
                  helt får hull på. 

Bare akkurat til slutt til denne saken: Vi har skrevet i merknadene at vi
                  forutsetter at man skal ha et frivillighetsregister som fungerer, og vi har
                  understreket – som jeg tror er veldig viktig når det gjelder registeret – at man
                  skal fastsette tydelige kriterier for og definisjoner av hva som er
                  samfunnsgagnlig frivillig virksomhet som vil kunne registreres. 

Men igjen, vi er ved en annen anledning åpne for en litt annen saksbehandling.
               

 Etter representanten Hofstad Hellelands innlegg skal jeg prøve å opptre pedagogisk
                  enda klarere. 

Senterpartiets vedtak på landsmøtet står fast. Senterpartiet har denne saken som
                  topprioritet. Vi skal være en drivkraft i arbeidet, slik vi har vært lenge. Det
                  som står i siste setning i flertallets merknad i innstillinga, er: 

«Flertallet er tilfreds med at Regjeringen satser på frivillig sektor, og også
                     at den legger vekt på å bruke de best egnede virkemidlene for å støtte denne
                     sektoren.» 

Der står vi. 

Så sa jeg at i denne utforminga, på samme måten som finansministeren nå har
                  utfordret opposisjonen, må vi sette vilkår, slik at de organisasjonene som skal få
                  del i det, må være registrert i en kategori i Frivillighetsregisteret som staten
                  og frivilligheten er enige om skal gi rett til støtte eller momsfritak, avhengig
                  av den løsning en kommer til. Det er altså en plikt som må oppfylles, for at en
                  skal få del i en rett. 

Jeg har ikke her opplevd å høre at man forsøker å avgrense det vi nå snakker om,
                  ei heller når det gjelder kommersiell virksomhet, som alle bør være enige om ikke
                  skal få ta del i det, for det er en rekke organisasjoner også innenfor
                  frivilligheten som er organisert som aksjeselskaper, som jeg regner med ikke skal
                  få del i det vi snakker om. Men jeg kan være konkret. Vi har en rekke ølklubber og
                  syforeninger her i landet. Skal de komme inn under det vi snakker om nå? 

 Det gjenstår vel å summere opp om det ble noe klarere hva Senterpartiets
                  standpunkt er, etter det siste innlegget. 

Men det som posisjonen snart må svare på, er: Hvordan er det mulig å nekte et
                  utvalg å utrede nettopp disse spørsmålene i mandatet som vi snakker om? Hvem bør
                  innenfor disse rettighetene? Hvem bør ikke? Hva bør være rammevilkårene, osv.? Det
                  er den rød-grønne regjeringen som har nektet utvalget å se på det. 

Man sier her at man vil ha råd fra opposisjonen. Er det troverdig? Man vil jo ikke
                  engang ha råd fra dem man selv har nedsatt som eksperter på området! Og så kommer
                  man her og avkrever råd fra opposisjonen. Det er parodisk – rett og slett
                  parodisk. 

 Flere har ikke bedt om ordet til sak nr. 6. 

(Votering, se side 2622) 





                    

 Under debatten har Svein Flåtten satt fram et forslag på vegne av
                  Fremskrittspartiet, Høyre, Kristelig Folkeparti og Venstre. Forslaget lyder: 

«Stortinget ber Regjeringen legge fram en sak om hvordan frivillig sektor
                           kan fritas for momsbelastningen knyttet til innkjøp av varer og tjenester
                           på permanent basis, og vurdere hvor raskt en slik permanent ordning kan
                           iverksettes. 

Stortinget ber Regjeringen fremme forslag om å utvide
                           momskompensasjonsordningen for frivillig sektor til å bli en
                           rettighetsstyrt generell momskompensasjonsordning som omfatter både varer
                           og tjenester. 

Stortinget ber Regjeringen fremme forslag om økt grense for frivillige
                           organisasjoners lønnsoppgaveplikt og økte grenser for
                           arbeidsgiveravgiftplikt per ansatt/per organisasjon. 

Stortinget ber Regjeringen fremme forslag om økt ramme for fradragsrett
                           for gaver til frivillige organisasjoner.» 

Det voteres alternativt mellom dette forslaget og komiteens innstilling. 

Komiteen hadde innstilt: 

Dokument nr 8:32 (2008–2009) – representantforslag fra stortingsrepresentantene
                  Hans Olav Syversen, Dagrun Eriksen, Ingebrigt S. Sørfonn og Bjørg Tørresdal om
                  skattekutt for frivillig sektor – vedlegges protokollen. 

Votering:

Ved alternativ votering mellom komiteens innstilling og forslaget fra
                  Fremskrittspartiet, Høyre, Kristelig Folkeparti og Venstre ble innstillingen
                  bifalt med 52 mot 46 stemmer.

(Voteringsutskrift kl. 21.04.04)


                    
                    

