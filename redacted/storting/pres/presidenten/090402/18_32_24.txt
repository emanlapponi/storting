 Representanten Jørund Rytman har tatt opp de forslagene han refererte til. 

 Det hørtes ut på saksordføreren som han var trett, nærmest litt utslitt, av å
                  behandle så mye som to forslag om å stimulere eierskap i én stortingsperiode. Det
                  er ikke vi. Vi synes at det mer enn noen gang er nødvendig å prøve alle metoder og
                  bruke alle verktøy for å fremme aktivitet og pågangsmot i norsk næringsliv. Dette
                  forslaget er nettopp et slikt verktøy som kan styrke ansattes eierrolle, styrke
                  arbeidsmiljøet og konkurranseevnen. 

Så hører jeg saksordføreren avlegge visitter til finanskrisen i USA – at dette er
                  mer til dem som har mest fra før osv. Da vil jeg gi honnør til statsråden for
                  hennes svar til komiteen. Hun snakker i hvert fall ikke om utenforliggende ting,
                  selv om hun absolutt er negativ i sitt svar. Hun holder seg til det saken gjelder,
                  og saken gjelder norske bedrifter, hvordan man skal få en stimulans til at flere
                  ansatte kan kjøpe aksjer. Statsråden skriver – og det er for så vidt også
                  saksordføreren inne på – at arbeidsmiljølovgivningen løser problemet med
                  innflytelse for de ansatte. Med all respekt: Jeg tror også det finnes en annen
                  glød hos de mennesker som jobber rundt omkring i norske bedrifter, enn den som
                  arbeidsmiljølovgivningen kan etablere. Den setter opp rammeverket, og så må vi
                  stimulere ytterligere. 

Et par kommentarer til statsrådens brev for øvrig – merknadene fra posisjonen kan
                  jeg ikke kommentere, fordi de er fraværende. Det skrives at kjøp av aksjer til
                  underkurs kan likestilles med kontant lønnsutbetaling. Det høres merkelig ut. I
                  mindre bedrifter er det selvsagt ikke noe omsetningsmarked for slike aksjer. Ofte
                  er det også knyttet omsetningsklausuler til. Sammenlikningen med kontant
                  lønnsutbetaling synes jeg virker søkt, kanskje også virkelighetsfjern for de
                  fleste bedrifter som dette ville være aktuelt for. 

Så til det med at dette øker den ansattes risiko. Jeg tror ikke inntekten blir mer
                  eller mindre avhengig av om man har et eierskap i bedriften i så vidt lite omfang
                  som det her er snakk om. Det er bedriftens utvikling som avgjør hvorvidt man
                  virkelig løper en stor risiko eller ei, og den kan man jo nettopp påvirke enda
                  bedre både som eier og som medarbeider. At medarbeideres eventuelle formuer skulle
                  være avhengig av bedriftens resultater, høres også underlig ut. Det er jo slik at
                  om man har en eventuell formue, ville kanskje mange heller sette den inn, selv om
                  den var liten, i sin egen arbeidsplass og kunne påvirke, fremfor å plassere den i
                  verdipapirer, aksjefond og lignende, som faktisk nær en million vanlige norske
                  arbeidstakere har gjort. Der kan også formuen – og det har vi sett i det siste
                  året – bli utsatt for svingninger i aksjekursene. Akkurat det er det sikkert ingen
                  grunn til å belære statsråden om, hun kjenner det godt som politisk ansvarlig for
                  den typen investeringer gjennom Statens pensjonsfond – Utland, og følger sikkert
                  dette nøye. 

Jeg tror at hvis man ønsket å redusere de ansattes risiko – og da snakker jeg om
                  dem som allerede er inne på denne typen ordninger – burde man i hvert fall gå inn
                  for den siste delen av forslag nr. 2, som går ut på å flytte
                  beskatningstidspunktet fra kjøpstidspunktet til salgstidspunktet. Det ville
                  faktisk være en hjelp for dem som allerede er inne i ordningen, når man synes at
                  den er så vidt lite tiltalende. 

 Det å eie sin egen bedrift settes veldig høyt i Senterpartiet. Det har svært mange
                  positive sider ved enkeltbedrifter eller bedrifter hvor en har få ansatte. I
                  større bedrifter er imidlertid det å eie sin egen bedrift en langt mer krevende
                  sak. Vi har en rekke eksempler på at enten lønnsmottakere eller leverandører til
                  store bedrifter opptrer slik at en blir eier i den bedriften en arbeider i, eller
                  eier i den bedriften som kjøper ens varer. Dermed kommer en i mange tilfeller i en
                  vanskelig dobbeltsituasjon ved at en er på kapitalsida samtidig som en også er på
                  selgersida hvis det gjelder råvarer, eller på selgersida når det gjelder sin egen
                  arbeidskraft – et krevende dilemma i mange tilfeller. 

Men hovedpoenget til Senterpartiet er at vi er svært opptatt av at det å eie sin
                  egen bedrift har mange fordeler. Vi er svært opptatt av at den enkelte i den grad
                  en driver egen bedrift, kan drive den som sjølstendig næringsdrivende, altså at en
                  sjøl eier sine egne driftsmidler. Stortinget har en stor jobb i å likestille
                  selskapsformen sjølstendig næringsdrivende skattemessig og velferdsmessig i
                  forhold til dem som driver virksomhet i aksjeeierformen. 

Hvis Høyre er veldig opptatt av å sikre eierskap der en skal ha stor innflytelse i
                  egen bedrift, er samvirkeselskapsformen mer egnet enn aksjeselskapsformen, for der
                  er det jo slik at ett medlem, altså én eier, har én stemme. Det er også en
                  selskapsform som har begrenset ansvar, så en har den delen av aksjeformens
                  positive sider ved at en ikke trenger å risikere mer enn den kapitalen en faktisk
                  har satt inn. Imidlertid er det sånn at når det gjelder selskapsformen andelslag,
                  har Høyre konsekvent opp igjennom historia – og i dag også – vært en sterk
                  motstander av det hvis myndighetene ønsker å tilrettelegge for
                  andelsselskapsformen skattemessig eller reguleringsmessig. Derfor er vi oppi det
                  spørsmålet vi her behandler, nemlig skattefrie rabatter ved ansattes kjøp av
                  aksjer, altså deleierskap i aksjeselskaper. 

Aksjeselskaper er slik, som alle veit, at dess flere aksjer, dess flere stemmer.
                  Den som har flertall på generalforsamlinga, bestemmer ved valg av ledelse, og
                  ledelsen bestemmer bedriftens strategi sammen med de ansattes representasjon. 

Høyre var ingen spesiell initiativtaker for å få de ansatte med i styrer og
                  ledende posisjoner i aksjeselskapene i sin tid. Hadde man vært konsekvent, burde
                  man ha vist til en annen historie på det punktet når det gjelder store bedrifter
                  som vi har en betydelig ansatterepresentasjon ved i dag. 

Dette temaet som er oppe nå, er en gjenganger historisk sett. Det gjelder
                  sjøleierdemokratiet i aksjeselskapsformen, og det har historisk sett vært
                  diskutert i mange varianter. Det har ikke vært spesielt mye brukt, verken i Norge
                  eller internasjonalt. Aksjer er i prinsippet, som det ble sagt her, fritt
                  omsettelige, og skattestimulert aksjekjøp fører i mange tilfeller til et for
                  snarlig salg. Det er ikke foreslått noen omsetningsklausul i forslaget. Derfor er
                  konklusjonen fra Senterpartiet, som er Regjeringens konklusjon, at vi er
                  prinsipielt for at ansatte er deleiere i egen bedrift, som også er organisert som
                  aksjeselskap, men vi ser det ikke naturlig å prioritere ytterligere en stimulering
                  skattemessig av de ansattes kjøp av aksjer i egen bedrift. 

 Jeg skjønte jeg ble avlagt en visitt ved saksordførerens innledning om at
                  Kristelig Folkeparti har skiftet mening. Da rinner det meg i hu et uttrykk og en
                  definisjon av en gubbe. Det er ikke ment på Klungland, men det heter som så at en
                  gubbe er en person som har tenkt de tanker han har tenkt å tenke. For å si det
                  rett ut: Vi har tenkt litt siden sist gang vi behandlet et liknende forslag, og
                  har tilegnet oss ny kunnskap, og kommer faktisk til å stemme annerledes denne
                  gangen. Jeg skjønner det er helt utenkelig for hr. Klungland å endre oppfatning,
                  men for å si det slik: Jeg tror det er et større problem for ham enn for meg. 

Fra regjeringspartiene argumenteres det som om man skulle være prinsipielt imot
                  dette, helt til man sier at man ikke vil videreutvikle den eksisterende ordningen.
                  Finansministeren har prisverdig skrevet i sitt svarbrev til komiteen: 

«Vi har beholdt en viss stimulans til denne metoden ved at den enkelte ansatte
                     kan få en skatterabatt på inntil 1 500 kr ved kjøp av aksjer i egen bedrift.»
                  

Så sier man at det får holde. Det er greit, men da er poenget at vi ikke lenger
                  snakker om prinsippet. Vi snakker om hvilken fart vi skal ha på dette fradraget,
                  denne rabatten. Da blir det litt spesielt, synes jeg, når saksordføreren snakker
                  om både det gode liv og målrettede skatteletter og alt det gode denne regjeringen
                  har stått for, underforstått: det gode liv er ikke å sørge for at man får noe
                  rabattert kjøp på aksjer i egen bedrift. Men man har tross alt gått inn for
                  prinsippet. 

Så det var en tale med store vyer, men jeg synes ikke de helt korresponderte med
                  det regjeringspartiene faktisk mener i denne saken, hvor forskjellen ligger i
                  doseringen, og ikke i prinsippet. 

 Flere har ikke bedt om ordet til sak nr. 5. 

(Votering, se side 2621) 





                    

 Under debatten har Jørund Rytman satt fram to forslag på vegne av
                  Fremskrittspartiet, Høyre, Kristelig Folkeparti og Venstre. 

Forslag nr. 1 lyder: 

«Stortinget ber Regjeringen i løpet av våren 2009 legge frem en bred vurdering
                     av tiltak som kan bidra til at flere ansatte blir medeiere i egen bedrift – og
                     da særlig se på pågående prosesser i EU og erfaringer fra de landene som har
                     gunstig regelverk for ansatte som vil kjøpe aksjer i egen bedrift.» 

Forslag nr. 2 lyder: 

«Stortinget ber Regjeringen legge frem forslag hvor den skattefrie rabatten ved
                     ansattes kjøp av aksjer i egen bedrift trappes opp. Samtidig bes det om en
                     vurdering av å flytte beskatningspunktet for fordelen ved kjøp av rabatterte
                     aksjer fra kjøpstidspunktet til salgstidspunktet.» 

Det voteres alternativt mellom disse forslagene og komiteens innstilling. 

Komiteen hadde innstilt: 

Dokument nr. 8:27 (2008–2009) – representantforslag fra stortingsrepresentantene
                  Jan Tore Sanner, Svein Flåtten, Linda C. Hofstad Helleland og Torbjørn Hansen om å
                  legge til rette for at flere ansatte kan bli medeiere i egen bedrift – bifalles
                  ikke. 

Votering:

Ved alternativ votering mellom komiteens innstilling og forslagene fra
                  Fremskrittspartiet, Høyre, Kristelig Folkeparti og Venstre ble innstillingen
                  bifalt med 51 mot 47 stemmer.

(Voteringsutskrift kl. 21.03.19)


                    
                    

