 Representanten Jørund Rytman har tatt opp de forslagene han refererte til. 

 I dag behandler vi et representantforslag om å sidestille private og offentlige
                  tilbydere av pleie- og omsorgstjenester med tanke på momsfritak på utførte
                  tjenester. 

Forslagsstillerne peker på at retten til å velge tilbydere av tjenester som dekker
                  basale behov innen helse-, pleie- og omsorgstjenester, er liten, og mener at
                  valgfrihet er spesielt viktig på disse områdene, fordi det dreier seg om
                  menneskers helt private sfære. 

Kommunene har ansvaret for å sørge for at de som trenger det, får nødvendig pleie
                  og omsorg. Forslagsstillerne mener det offentlige skal finansiere tjenestene, men
                  at det ikke må være en forutsetning at det er kommunene selv som står for
                  tilbudet. 

Fremskrittspartiet og Høyre mener at det må være valgfrihet for den enkelte bruker
                  av hjemmebaserte pleie- og omsorgstjenester, og hevder at for at det skal være
                  reell konkurranse, forutsetter det at de private tjenesteleverandørene konkurrerer
                  på like vilkår med de offentlige tjenesteleverandørene. 

Jeg registrerer at det snart er valgkamp, og at Høyre her kommer med nok et
                  forslag som har til hensikt å få en økt privatisering innen helse- og
                  omsorgstjenester. 

Arbeiderpartiet mener at det er det offentlige som i all hovedsak skal gi
                  innbyggerne tilbud om grunnleggende helse- og omsorgstjenester. Det er derfor vi
                  har styrket kommuneøkonomien med nærmere 35 milliarder kr, inkludert de pengene
                  som var i tiltakspakkene i denne perioden. Vårt mål er at kommunene skal være i
                  stand til å kunne gi sine innbyggere bedre kvalitet, økt tilgjengelighet, større
                  valgfrihet og større innflytelse. Arbeiderpartiet vil forbedre offentlig sektor og
                  ikke bygge den ned. 

Når det gjelder dette representantforslaget, er det imidlertid, som statsråden
                  påpeker i sitt brev av 25. februar 2009, slik at private og kommunale tilbydere
                  allerede i dag langt på vei er likestilt når det gjelder fritak for
                  merverdiavgift. Det følger av sosialtjenesteloven § 2-1 første ledd at sosiale
                  tjenester er tjenester som kommunen plikter å sørge for. 

Kommunene kan velge å yte tjenestene selv eller å kjøpe dem fra private
                  tjenesteytere. Som utgangspunkt er derfor ikke unntaket i merverdiavgiftsloven
                  avhengig av om det er privat eller offentlig virksomhet som leverer tjenesten. 

Det er knyttet noen nærmere vilkår til at de private skal kunne tilby helse- og
                  omsorgstjenester. De vilkårene kommer tydelig fram i brevet fra statsråden. For
                  det første er det slik at i de tilfeller en kommune velger å bruke private aktører
                  til å yte sosiale tjenester istedenfor å yte dem selv, må omsetningen finne sted
                  på bakgrunn av et tildelingsvedtak fra kommunen. Kommunen må i tillegg inngå en
                  avtale med en privat virksomhet som yter en slik type tjenester, dersom kommunen
                  ønsker å benytte private aktører til å utføre tjenestene istedenfor å utøve dem
                  selv. 

Det er også slik som representanten Rytman påpekte, at det gjennom
                  Skattedirektoratet er tatt grep for å sikre at skatteetaten praktiserer
                  regelverket likt. Informasjon om hvordan du kan forstå regelverket, er publisert
                  på etatens Internett-side samt i Merverdiavgiftshåndboken. 

Når det gjelder argumentasjonen om at det er ulik praksis mellom kommunene fordi
                  det er opp til den enkelte kommune å velge om man vil inngå avtale med private
                  tjenestetilbydere, vil dette uansett ikke reguleres av merverdiregelverket. 

Forslagsstillerne peker på at momsfritak for private tilbydere innen helse- og
                  omsorgstjenester vil føre til økt gründerskap for kvinner. Arbeiderpartiet er
                  svært opptatt av kvinnelig entreprenørskap, og den rød-grønne regjeringen la bl.a.
                  fram en egen handlingsplan om mer entreprenørskap for kvinner i februar 2008.
                  Dette er en tolvpunkts handlingsplan som har en helhetlig tilnærming til feltet,
                  og Regjeringen har som målsetting at kvinneandelen blant entreprenører skal være
                  40 pst. innen 2013. 

Det er gledelig å registrere at også opposisjonen er opptatt av å få flere
                  kvinnelige gründere. Men i denne debatten er det et sidespor. De ansatte i helse-
                  og omsorgstjenestene er vår aller viktigste ressurs, og de gjør en formidabel
                  innsats hver eneste dag for å gi innbyggerne gode og verdige pleie- og
                  omsorgstilbud. Det å utsette denne sektoren for mer konkurranseutsetting under
                  argumentasjon om økt kvinnelig gründerskap, framstår som en underlig tilnærming
                  til nettopp økt kvinnelig gründerskap. Vi ønsker flere kvinnelige gründere, men
                  ønsker ikke at de skal utkonkurrere – i all hovedsak – de kvinnene som er ansatt i
                  den offentlige pleie- og omsorgstjenesten. 

Siden private og offentlige tilbydere innen helse- og omsorgstjenester allerede i
                  dag langt på vei er sidestilt når det gjelder momsfritak med tanke på utførte
                  tjenester, ser ikke flertallet noe behov for en ytterligere utvidelse av
                  momskompensasjonsordningen. Vi foreslår derfor at representantforslaget ikke
                  bifalles. 

 Dette forslaget dreier seg først og fremst om valgfrihet for den enkelte bruker av
                  hjemmebaserte pleie- og omsorgstjenester. Det å ha muligheten til å påvirke hvem
                  som kommer inn i ens eget hjem for å bistå med pleie- og omsorgstjenester, er
                  viktig. Kjennskap og tillit til pleierne er noe av det som betyr aller mest når
                  man er i en slik situasjon at man trenger daglig hjelp. 

I motsetning til mange kommunale tjenester kan et mindre firma inngå avtale om at
                  det kun er faste pleiere som kjenner alle rutinene, som skal utføre pleien. Til
                  private aktører kan man også stille helt andre krav til tilbudet. Private aktører
                  kan dermed tilby bedre tilpassede tjenester for mange brukere. 

Mange er, og vil fortsatt være, godt fornøyd med kommunens tilbud. Men spørsmålet
                  er: Hvorfor skal de være forhindret fra å velge noe annet? Med dagens regime er
                  det kun folk med romslig økonomi som har denne valgmuligheten. Og slik skal det
                  ikke være. 

Fremtidens eldre vil bli flere, og de vil bli mer kravstore. Ønsket om og behovet
                  for individuelle løsninger i tjenestetilbudet vil øke. For å imøtekomme disse
                  behovene er ikke dagens situasjon på tilbydersiden noen god løsning. Det vil
                  tvinge seg frem et naturlig ønske om variasjon og skreddersøm på de ulike
                  omsorgstilbudene. 

Behovet for fortsatt å kunne velge faller ikke automatisk bort selv om man trenger
                  hjelp til praktiske gjøremål. Det kan ha stor betydning for den enkeltes verdighet
                  å ha muligheten til å velge bort den hjemmehjelpen som ikke fungerer. 

Å tilrettelegge for at flere aktører kan yte hjemmebaserte tjenester, vil gi et
                  større mangfold av tjenester å velge blant. Det er en fordel for brukerne. I
                  motsetning til Arbeiderpartiets representant mener faktisk Høyre at en annen klar
                  fordel med en ordning med valgfrihet er at det vil bidra til å øke
                  entreprenørskapet blant kvinner. 

Oppstart av omsorgsbedrifter er en mulighet for kvinner som ønsker å starte egen
                  virksomhet, nettopp fordi kvinner har en særlig kompetanse på dette området. Høyre
                  er derfor skuffet over at regjeringspartiene ikke viser interesse for å legge til
                  rette for at flere kvinner skal ha muligheten til å starte egen virksomhet
                  innenfor det området som så mange kvinner har så betydelig kompetanse på. 

Hvis denne regjeringen hadde vært opptatt av og ønsket å gjøre noe med
                  likelønnsproblematikken, hvis denne regjeringen hadde ønsket og vært opptatt av at
                  kvinner skulle ha større innflytelse over egen arbeidsdag, hvis de hadde ønsket at
                  kvinner skulle ha bedre karrieremuligheter og mulighet til å jobbe mer heltid,
                  hadde de i løpet av nesten fire år gjort noe ved å tilby private omsorgsløsninger
                  på like vilkår som kommunale og statlige tjenester. 

Det er mange fine ord om likelønn fra denne regjeringen, men det er dessverre
                  ingen handling å spore. Allergien for private løsninger ser ut til å være så stor
                  at de ikke engang velger å sette temaet på dagsordenen. Det sier faktisk sitt at
                  da jeg for tre uker siden, i spørretimen, tok opp denne problematikken med
                  likestillingsministeren, startet hun sitt svar med å si at hun ikke skjønte
                  problemstillingen. 

Jeg tror flere av representantene for regjeringspartiene hadde hatt godt av å være
                  med meg og møte mange av disse kvinnene som prøver å starte egen virksomhet
                  innenfor pleie- og omsorgssektoren. Da hadde de kunnet få høre hvor vanskelig det
                  er, de hadde kunnet få høre om alle hindringene de møter på veien, hindringene som
                  først og fremst er skapt fra politisk hold. I det rød-grønne Trondheim er det ikke
                  engang mulig for en sykepleier å starte egen virksomhet. Det er ikke mulig å
                  starte en egen virksomhet hvor man kan tilby tjenester på lik linje med det
                  kommunale tilbudet. Der er det det kommunale monopolet som rår, og det gjør også
                  at lønninger blir holdt nede, at det i stor grad ikke er mulig å jobbe heltid, og
                  at kvinner ikke har så stor innflytelse på sin arbeidshverdag som i andre kommuner
                  hvor det er privat tjenestetilbud som konkurrerer. Mens arbeidstakere i de fleste
                  andre bransjer har mulighet til å bruke den kompetansen og de ideene de har
                  opparbeidet innenfor sitt eget fagområde, til å starte nyskapende virksomhet, er
                  ansatte i helse- og omsorgssektoren i stor grad forhindret fra å gjøre det på
                  grunn av dagens hindringer. 

Det er viktig at merverdiavgiftsregelen er forståelig for ledere i mindre
                  virksomheter, ikke minst at regelverket praktiseres på en enhetlig måte. Det er
                  også viktig at avgiftsregelverket er utformet slik at det kan forstås av
                  bedriftsledere som ikke innehar juridisk spisskompetanse. Det var noe som de som
                  var inne til høring hos oss, tok opp spesielt. Derfor er det også viktig at
                  regelverket er utformet slik at det fortolkes på en enhetlig måte av håndhevende
                  myndigheter. 

Det er, som saksordføreren har vært inne på, uheldig at det også er
                  forskjellsbehandling knyttet til lovpålagte helsetjenester underlagt statlig
                  ansvar. Jeg er derfor veldig glad for at opposisjonen har samlet seg om å foreta
                  endringer her, selv om forslaget ikke får flertall i kveld. 

Høyre vet at det er veldig mange, og særlig mange kvinner innenfor denne bransjen,
                  som i dag er svært skuffet over det vedtaket som Stortinget i kveld gjør. Det er
                  veldig mange som hadde håpet at også Regjeringen ville ha vært med på å
                  tilrettelegge for frihet ved valg av tjenesteleverandører og et klart og
                  forutsigbart avgiftsregelverk, slik at offentlige og private tjenesteleverandører
                  likebehandles i praksis. 

 Arbeiderpartiets representant sa at dette handlet om at man ønsket økt
                  privatisering. Jeg mener at dette ikke handler om at man nødvendigvis ønsker økt
                  privatisering, men det handler faktisk om at den enkelte brukeren skal få lov til
                  å velge det tilbudet man selv ønsker å bruke. 

En av de bedriftene som er midt oppe i denne situasjonen, Omsorgstjenesten i
                  Skien, er i ferd med å få store problemer med å fortsette hvis man ikke får en
                  ordning på dette. Det er en bedrift som har nesten 500 brukere i Grenlandsområdet.
                  I Skien kommune, som er styrt av de rød-grønne partiene, skal man kutte 35 mill.
                  kr i pleie og omsorg. Det er et dårlig pleie- og omsorgstilbud til mange av
                  brukerne i kommunen, og man skriker etter å få til et bedre tilbud. Resultatet er
                  altså: Man har en rød-grønn regjering som gjør alt den kan for å hindre like
                  vilkår mellom private og offentlige tilbydere av pleie- og omsorgstjenester. Det
                  betyr at Skien kommune kan få opptil flere hundre nye brukere inn i pleie- og
                  omsorgstilbudet sitt, som de altså i dag ikke klarer å tilby tjenester til på en
                  tilfredsstillende måte. De enorme kuttene på 35 mill. kr, som ligger der, vil gi
                  store utfordringer for de brukerne som allerede er i Skien kommunes tilbud i dag,
                  men ikke minst for alle de brukerne som nå står på venteliste og kan risikere ikke
                  å få det pleie- og omsorgstilbudet de har krav på, og som de skulle hatt. 

Jeg synes det er litt trist at man har en forskjellsbehandling fra ulike
                  skattekontorer, som gjør at noen bedrifter får mulighet til å drive dette uten å
                  måtte betale moms, mens andre ikke får lov til å gjøre det. Det er jo nettopp det
                  som er en del av det forslaget som Høyre i dag har fremmet. 

Jeg synes også det er ganske spesielt at en bedrift som faktisk gjør det alle
                  politikere prater om i festtaler, at man skal få folk som har vært ute av
                  arbeidslivet enten for kortere eller for lengre perioder, tilbake i arbeidslivet.
                  Mange av de ansatte er folk som har vært ute av arbeidslivet, men som nå er på vei
                  tilbake til arbeidslivet. Hvis Skatt sør ikke gjør om vedtaket og statsråden ikke
                  sørger for å gripe inn og rydde opp i den situasjonen som denne bedriften, sammen
                  med andre bedrifter, er oppe i, blir resultatet at man må legge ned bedriften og
                  legge ned viktige tilbud til mange mennesker, i tillegg til at man sender folk som
                  nå har kommet inn i arbeidslivet, ut av arbeidslivet igjen. Jeg synes det er
                  viktig å ha med seg. 

Jeg håper virkelig nå at posisjonen og flertallet i salen ser hvor viktige denne
                  typen bedrifter er, og hvor viktig det faktisk er at brukerne skal få lov til å
                  velge. Jeg synes det er viktig at brukerne skal få lov til å velge om de ønsker å
                  bruke privat eller offentlig tjenestetilbud, og så må det jo være riktig at man
                  betaler den samme prisen enten man velger det private eller det offentlige. Det
                  gir det beste tilbudet. 

Det som det i hvert fall ikke er noen tvil om når det gjelder dette tilbudet, er
                  at dette tilbudet er kjempe … Nå ble jeg litt satt ut, for jeg så på klokka. Det
                  er jo ikke taletid, president, men jeg trodde tiden min var ute. Så jeg ble litt
                  satt ut! 

Det jeg synes man skal ha med seg, som faktisk er viktig med en slik type bedrift,
                  er at det er den samme ansatte som kommer hver dag, eller når man har behov, og
                  når man skal nyttiggjøre seg tjenestetilbudet sitt, i motsetning til mye av det
                  offentlige, hvor man ikke vet hvem som kommer hjem i huset sitt for å gjøre de
                  oppgavene som hjemmehjelpen skal gjøre. Men her får man altså en garanti for at
                  det er den samme ansatte som kommer hver gang. For mange er det en trygghet som er
                  viktig. 

Jeg håper virkelig nå at flertallet besinner seg og støtter opposisjonen, som har
                  klart å samle seg om et forslag som er viktig for de bedriftene som leverer
                  omsorgstjenester, men ikke minst for alle de brukerne som synes det er viktig å få
                  lov til å velge selv hvem man vil skal komme inn i huset sitt og drive med pleie
                  og omsorg. 

 Først må jeg si at det var veldig godt at det ble påpekt av representanten Hoksrud
                  at det ikke er taletid, for det var noen av representantene som forsøkte å lure en
                  ung vararepresentant til å tro at det var 3 minutters taletid. Men det er bra at
                  vi fikk klarhet i det, for da er det vel egentlig bare å kaste jakka og satse på
                  at vi skal bli her en stund. 

Dette er jo en sak som har to innfallsvinkler. Den ene er ideologisk, og den andre
                  handler om sunn fornuft. Jeg er litt usikker på hvilken innfallsvinkel jeg skal
                  velge, og jeg er litt usikker på om noen av innfallsvinklene egentlig vil nå fram
                  til Regjeringen. Men la meg helgardere og ta litt om begge. 

Den ideologiske innfallsvinkelen handler om en grunnleggende forskjell i synet på
                  hva velferd er i samfunnet, og hvordan velferd kan oppstå og produseres. Det ene
                  synet er litt karikert, et syn som sier at offentlig velferd er den eneste formen
                  for velferd, mens det andre synet er et syn på velferd som handler om at velferd
                  like gjerne kan være privat. Det kan ha utspring i familier og først og fremst
                  handle om mennesker og hvordan mennesker forholder seg til hverandre. Det ene
                  synet på velferd har fokus på systemet, det andre synet på velferd har fokus på
                  hva man kan få til, og hva man kan levere. Det er en avgjørende forskjell. 

Men først og fremst må ikke denne saken handle om dette ideologiske synet. Den kan
                  like gjerne handle om sunn fornuft. La meg ta et konkret eksempel. I Skien kommune
                  i Telemark er det slik at man ikke har nok hender i eldreomsorgen til å kunne
                  sørge for alle de eldre som trenger hjelp. Altså: Det offentlige har simpelthen
                  ikke klart å ansette nok folk, bruke nok penger eller organisere seg på en god nok
                  måte til at man kan hjelpe alle de eldre som trenger hjelp. Så er det noen
                  driftige damer som starter et firma, som har lyst til å bistå, hjelpe kommunen og
                  hjelpe de eldre med å få til dette. De oppfyller på en måte det statsministeren
                  sier – de gir ham en håndsrekning når han sier at man skal ha flere hender i
                  arbeid i eldreomsorgen. Og så bidrar de til at folk, etter kommunalt vedtak
                  selvfølgelig, får hjelp, og får den hjelpen de har krav på, og den hjelpen de
                  fortjener. 

Så opplever disse damene at de møter et regelverk som er kronglete, men også et
                  regelverk som er uklart, hvor det er forskjellig praktisering ut fra hvor man
                  befinner seg i landet, av momsregelverket. De opplever et regelverk som endrer seg
                  så å si syklisk hvert tredje år, avhengig av hvem som sitter og bestemmer. 

Representanten fra Arbeiderpartiet sa at utgangspunktet for at det skulle være
                  likebehandling mellom offentlige og private tilbydere, var at det skulle foreligge
                  en fast avtale mellom kommunen og tilbyderen. Det presiseres ikke i regelverket
                  som en absolutt forutsetning. Det sies at dersom det foreligger en slik avtale,
                  osv. Det er ingen ting i regelverket som sier at det er en forutsetning. Men så er
                  det slik at i noen deler av landet praktiserer man regelverket som om det var en
                  forutsetning, noe som bl.a. resulterer i at firmaer i Telemark som driver med
                  privat omsorg på kommunens regning – etter vedtak i kommunen – får skjønnsligning,
                  blir etterlignet på skatt, og opplever stikk motsatte vedtak i dag enn det de
                  gjorde for tre år siden. Med respekt å melde, da trenger man ikke være spesielt
                  ideologisk for å se at det strider mot sunn fornuft. 

 Flere har ikke bedt om ordet til sak nr. 7. 

(Votering, se side 2622) 





                    

 Under debatten har Jørund Rytman satt fram to forslag på vegne av
                  Fremskrittspartiet, Høyre, Kristelig Folkeparti og Venstre. 

Forslag nr. 1 lyder: 

«Stortinget ber Regjeringen sidestille private og offentlige tilbydere av
                     helse-, pleie- og omsorgstjenester, med tanke på momsfritak på utførte
                     tjenester.» 

Forslag nr. 2 lyder: 

«Stortinget ber Regjeringen fremme forslag om å utvide
                     momskompensasjonsordningen til også å gjelde private tilbydere av helse-,
                     pleie- og omsorgstjenester som utfører lovpålagte tjenester underlagt statlig
                     ansvar.» 

Det voteres alternativt mellom disse forslagene og komiteens innstilling. 

Komiteen hadde innstilt: 

Dokument nr. 8:36 (2008–2009) – representantforslag fra stortingsrepresentantene
                  Erna Solberg, Torbjørn Røe Isaksen, Sonja Irene Sjøli og Jan Tore Sanner om
                  likestilling av private og offentlige tilbydere av pleie- og omsorgstjenester –
                  bifalles ikke. 

Votering:

Ved alternativ votering mellom komiteens innstilling og forslagene fra
                  Fremskrittspartiet, Høyre, Kristelig Folkeparti og Venstre ble innstillingen
                  bifalt med 51 mot 47 stemmer.

(Voteringsutskrift kl. 21.04.49)


                    
                    

