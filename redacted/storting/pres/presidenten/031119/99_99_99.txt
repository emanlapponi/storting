 Det er presidenten enig i.





                

 Det går bra.

 Jeg takker for det.

Jeg vil innledningsvis presisere at inntektene
til et energiselskap fra nettleien er uavhengig av inntektene fra strømsalg.
Et energiselskap kan ikke ta igjen tapte inntekter på strømsalg
ved økt nettleie.

I hvert forsyningsområde har det lokale
nettselskapet monopol på å transportere strøm
til forbrukerne. Norges vassdrags- og energidirektorat regulerer
inntektene nettselskapene kan få, og nettselskapene tar
inn inntekten gjennom nettleien som den enkelte kunden betaler.

Inntektsrammen er basert på historiske
kostnader og verdier for hvert enkelt selskap. Årlig justeres inntekten for
inflasjon, rente, markedspris på krafttap og kostnader for
nyinvesteringer. Rammen reduseres hvert år med et effektivitetskrav.

Når transportert strømmengde
reduseres, vil nettselskapets inntekt falle, fordi deler av nettleien
er avhengig av forbruket. NVE gir nettselskapene mulighet til å øke satsene
for nettleien for at inntektene ikke skal falle
for langt under den inntekt NVEs regulering har tillatt. Nettselskapene
kan dermed øke nettleien i perioder med midlertidig lavt
forbruk. Dette er i hovedsak årsaken til justeringen i
satsene for nettleien. NVE har imidlertid påbudt nettselskapene å redusere
nettleien dersom inntekten over tid øker utover den tillatte
rammen, f.eks. på grunn av et midlertidig høyere
forbruk. Nettselskapene skal forsøke å holde nettleien
mest mulig stabil.

I 1997 ble det nåværende
reguleringsregimet basert på inntektsrammer innført.
NVEs regulering av nettselskapene gir incentiver til effektiv drift.
Ifølge NVE har en rekke nettselskaper valgt å ha
samlede inntekter lavere enn det inntektsrammen har tillatt. De
siste årene har selskapene, uavhengig av eierskap, fokusert
mer på effektiv ressursbruk. Dette kan kanskje være
den viktigste grunnen til at nettleien har økt
de siste årene.

Uavhengig av om nettleien økes eller
reduseres, vil det alltid lønne seg for den enkelte forbruker å redusere forbruket,
slik at den samlede utgiften til strøm blir mindre. En
vil spare på utgiftene til kraftkjøp og utgiftene
til nettleie. En forbruker som sparer, vil få lavere utgifter
til nettleie enn en som ikke sparer. Et generelt lavere
forbruk vil bidra til lavere sats for nettleien på lengre
sikt.

Jeg vil imidlertid også vise
til St.meld. nr. 41 for 2002-2003, Om tariffar for overføring
av kraft og tovegskommunikasjon, som bl.a. omtaler prinsippene for
robust og enkel nettleie. En nettleiemodell der fastleddet dekker en
større andel av nettkostnadene, kunne gjort nettselskapenes
inntekter og kundenes kostnader mer stabile og robuste mot endringer
i forbruket. En slik modell ville imidlertid ha uønskede
virkninger. For eksempel ville en nettleie med
et høyt fastledd ramme kunder som benytter alternative
fyringskilder, kunder som har mindre boliger, og kunder
med et relativt lavt energiforbruk. En nettleiemodell hvor energileddene
i større grad gjenspeiler det marginale tapet, oppfyller
imidlertid i større grad hovedmålet med fastsettelsen
av nettleien, som er effektiv utnyttelse og utvikling av nettet.

Jeg synes det er meget forståelig
at mange reagerer på årets økning i nettleie
hos mange nettselskaper, sett i forhold til de høye
kraftprisene vi opplevde sist vinter. Og tidspunktet for økningen
av nettleien synes heller ikke alltid å være like
velvalgt. Samtidig har jeg forståelse for at nettselskapene
over noe tid ønsker å ta de inntekter som
reguleringen gir adgang til. Det gir bl.a. bedre grunnlag
for å gjennomføre nødvendige nettinvesteringer i årene
framover og dermed sikre en forsvarlig drift av nettet.
Jeg forventer imidlertid at nettselskapene og eierne har et helhetsperspektiv,
for bl.a. å skape tillit til kundene, når de fastsetter
sin strategi for nettleien.

Sommeren 2002 bad departement NVE om å gjennomføre
prinsipielle og faglige analyser av modeller for regulering av nettvirksomheten.
Dette er ledd i prosessen med å fastsette den reguleringen
som skal gjelde fra 2007. NVE skal legge fram sitt forslag til modell
1. mars neste år. På bakgrunn av den
kritikk som er framkommet av dagens utforming av nettariffen, vil
jeg vurdere endringer som kan gi forbrukerne en tilstrekkelig robust
og stabil nettleie som også motiverer til en
effektiv energibruk.

Når det gjelder siste del av spørsmålet,
som går på offentlig eierskap, vil jeg få påpeke
at reguleringen av nettselskapene vil være den samme, uavhengig
av offentlig eller privat eierskap. Den altoverveiende
del av nettet i Norge er i offentlig eie.

 Jeg har et oppfølgingsspørsmål
til ministeren.

Utbyttekravet til Statkraft økes,
og det må betales av den menige mann og kvinne. Er dette
i tråd med Kristelig Folkepartis politikk?

 Når det gjelder utbyttekravet til
Statkraft, er det i tråd med det viktige hensynet at Statkraft
skal ha de nødvendige midler til både å være en
sikker strømleverandør, og med hensyn til nettleien, hvor
Statkraft også har eierandeler, å kunne
vedlikeholde nettet slik at en har en stabil strømforsyning.
Vi mener at det budsjettet som Statkraft har, er tilstrekkelig
til å ivareta disse grunnleggende hensyn og forhold.

 Det var ikke det vi fikk opplyst
av Statkrafts mann på TV, men la nå det hvile.

Det gir legitimitet til de andre
kraftselskapene til å øke nettleien, og jeg er ikke
så helt sikker på at hele beløpet blir
brukt til å vedlikeholde linjene. Kan statsråden
bekrefte eller avkrefte at økning i nettleie også gir
legitimitet til de andre selskapene, som ikke
er i Statkraft?

 Jeg vil først presisere at når
det gjelder regulering av nettleien, er det NVE som bestemmer inntektsrammen.
Den er bestemt i forhold til effektivitetskrav og også med
nødvendig hensyn til at nettselskapene vedlikeholder nettet
slik at vi har en sikker og robust energiforsyning, og at energien
kommer fram dit den skal.

Når det så gjelder økt
utbytte, er det et forhold som vil måtte reguleres i forhold
til inntekten til selskapet. Igjen er det monopolbedriften som må forholde
seg til NVEs regulering, og jeg mener at dette gjennomføres
på en forsvarlig måte. Det er også slik
at det finnes bestemmelser for uregelmessigheter når det
gjelder nettransport, som straffer selskaper som ikke
vedlikeholder nettet på en tilfredsstillende måte.
Det såkalte KILE-prinsippet er derfor en viktig del av
omleggingen av nettariffene, som vi fikk på begynnelsen
av 1990-tallet.





                

 Presidenten vil minne om at tilleggsspørsmålene
skal ha tilknytning til det hovedspørsmålet som
er stilt. Ønsker statsråden å svare?

 Ja, jeg har ikke vanligvis den erfaring
at spørsmålene fra denne representanten ikke
forholder seg til det opprinnelige spørsmålet.

Det som representanten ikke kan konstatere,
er at jeg ikke er villig til å besvare spørsmålet.
Det han kan konstatere, er at jeg har ett minutt til å svare,
og da forholdt jeg meg til den første delen av
spørsmålet.

Når det gjelder den andre
delen av spørsmålet, altså oppfølgingsspørsmålet,
som ikke hadde veldig mye med det opprinnelige spørsmålet å gjøre,
er det slik at eventuelle konvensjonelle gasskraftverk i Norge eller
gasskraftverk med CO2-håndtering vil være
en del av det norske klimagassregnskapet. Og da har vi
en forpliktelse i forhold til Kyotoprotokollen, som vi vil forholde
oss til. Men det vi ikke greier å gjøre
hjemme av reduksjoner, vil vi bruke Kyoto-mekanismene
i forhold til, og det er den mest kostnadseffektive måten å håndtere
dette på.

Så er det jo riktig som også representanten
har understreket i alle fall ved tidligere anledninger,
at det kan være en fordel å erstatte
kull med renere norsk naturgass. Det er vi ikke uenig
i. Men det vi er uenige om, er om vi skal bruke føre
var-prinsippet i forhold til de dramatiske klimaendringene som trolig
vil skje de nærmeste årene. Et godt konservativt
prinsipp er da å unngå det gjennom å gjøre
det som vi mener er nødvendig for å begrense
de negative virkningene.

 Sak nr. 1 er dermed ferdigbehandlet.





                

