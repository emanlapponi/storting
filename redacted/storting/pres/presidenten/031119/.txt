 Presidenten vil foreslå at
det velges to settepresidenter for Stortingets møte
i dag – og anser det som vedtatt.

Presidenten ber om forslag på settepresidenter.

 Jeg forslår Elisabeth Røbekk Nørve
og Anne Berit Andersen.

 Elisabeth Røbekk Nørve
og Anne Berit Andersen er foreslått som settepresidenter. – Andre
forslag foreligger ikke, og Elisabeth Røbekk
Nørve og Anne Berit Andersen anses enstemmig
valgt som settepresidenter for dagens møte i
Stortinget.

Representanten Karin S. Woldseth vil framsette
et privat forslag.

 Jeg vil på vegne av Ulf Erik Knudsen
og meg selv fremme forslag om at det skal innføres en ordning
med møteforbud en dag pr. uke ved alle offentlige
kontorer, for å bedre allmennhetens tilgang til
offentlige saksbehandlere.

 Forslaget vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

		statsminister Kjell Magne
Bondevik

		statsråd Per-Kristian Foss

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første
hovedspørsmål, fra representanten Jens Stoltenberg.

 Jeg har et spørsmål til statsministeren.

I helgen inngikk Arbeiderpartiet
og regjeringspartiene et budsjettforlik. Vi i Arbeiderpartiet
har derfor bestemt oss for å innta en mer positiv,
forsonende og samarbeidsvillig tone overfor Regjeringen,
akkurat slik Fremskrittspartiet og
Carl I. Hagen har gjort de to siste årene etter
at de inngikk budsjettforlik (munterhet i salen).

Budsjettforliket var bare mulig fordi
regjeringspartiene forlot viktige deler av sitt politiske grunnlag,
gav opp lovforslag som ville skapt større utrygghet for
norske lønnstakere, og valgte mer til skole,
mer til helse og mer til eldreomsorg framfor skattelette til dem
som har mest fra før.

Mitt spørsmål til statsministeren
er om han forstår at det å være
så opptatt av å gi så store skattelettelser
som denne regjeringen har vært fram til budsjettet for
neste år, er uforenlig med de løftene man har
gitt om opprustning av skolen, helse og pensjon. Spørsmålet
er: Har han lært?

 Jeg håper vi alle lærer
så lenge vi lever, også representanten
Stoltenberg. Spørsmålet tilbake kunne jo være
om han har lært at det er fornuftig ikke å sette
seg utenfor innflytelse ved en budsjettbehandling, men å få innflytelse,
slik som Arbeiderpartiet denne gangen
har fått. Vi synes for øvrig det var fornuftig,
og jeg synes at Arbeiderpartiet fortjener honnør
for å ha strukket seg. Det har selvsagt også regjeringspartiene
gjort. Vi har fått en ryddig budsjettbehandling og en mer
verdig budsjettbehandling. Vi har fått ro og stabilitet både
rundt budsjettbehandlingen og for norsk økonomi generelt.
Det tror jeg kommer til å tjene folk flest, ikke
minst de arbeidsledige.

Når det gjelder skattelettelser, har
Samarbeidsregjeringen oppfylt en stor del av det vi har satt oss
fore i Sem-erklæringen. Denne gangen ble det ikke noen
nye store steg. Det ble et svært lite, beskjedent steg.
Men vi unngikk skatte- og avgiftsskjerpelser, slik Arbeiderpartiet
la opp til i sitt alternative budsjett. Jeg er glad for at Arbeiderpartiet ikke
insisterte på å innføre skatte- og avgiftsskjerpelser.
Det frafalt Arbeiderpartiet, og det er positivt. Det ville virket
uheldig på bedriftenes arbeid for å skape og sikre
arbeidsplasser.

Det vil bli krevende å gjennomføre
resten av alle de tallfestede Sem-målsettingene også på skatte-
og avgiftssiden, fordi vi har bak oss to år med en betydelig
lavkonjunktur og med børsfall som har redusert statens
inntekter. Det har redusert handlingsrommet noe, men vi har selvsagt ikke
forlatt Sem-erklæringen verken på dette eller
på andre områder. Den står
fast. Hvis en også leser Regjeringens politiske
regnskap fra forsommeren, vil en se at vi har gjennomført
veldig mye av Sem-erklæringen, både
der hvor det er tallfestet, og på viktige politiske områder
som ikke er tallfestet.

 Regjeringen forsøker også i dette
svaret hele tiden å gi inntrykk av at det går
an å kombinere, men Regjeringens opprinnelige budsjettforslag
var jo et tydelig bevis på at det ikke går
an å kombinere omfattende skattelettelser med en nødvendig
satsing på å utbygge velferdsordninger som skole,
helse og eldreomsorg. Man hadde f.eks. forslag om 2 500 kr
i egenandelstak. Det fikk vi heldigvis ned til 1 500 kr,
en reduksjon på 1 000 kr
i egenandelene innenfor helsevesenet
og for medisiner. Man hadde 0 kr til mer innsats i skolen,
til å utvide skoledagen og innføre flere skoletimer
til de minste barna, selv om alle partier
har lovet det. På mange andre områder
var også innsatsen altfor dårlig i forhold
til kommunene. Kommunene har nå fått mer enn fordoblet sine
frie inntekter, og det gjør det mulig for dem å unngå nedleggelse
av skoler og å unngå de verste kuttene
innenfor bl.a. eldreomsorgen. Det opprinnelige budsjettforslaget
viser således at den kombinasjonen ikke lar seg
gjennomføre. Det var en lang rekke usosiale kutt, og det
er bra at disse har blitt reversert.

 Dette er jo ikke riktig. De to første
budsjettene vi la fram fra Samarbeidsregjeringens side, viste at
vi kunne kombinere betydelige skatte- og avgiftslettelser med satsing
på velferdsgoder. Jeg tror at Arbeiderpartiet
skal være litt forsiktig her med å argumentere
mot enhver skatte- og avgiftsendring. Hadde ikke Samarbeidsregjeringen
gjort det den gjorde, kunne situasjonen for norske bedrifter
ha vært mye vanskeligere og arbeidsledigheten ha vært
større, for det vesentlige av disse skatte- og avgiftslettelsene
har gått til næringslivet. Jeg vil advare mot å begynne å øke skattetrykket
for dem igjen.

Ellers må jeg korrigere representanten
Stoltenberg litt, slik at det blir helt presist: Egenandelstaket
er ikke 1 500 kr, men 1 550 kr.
Når det gjelder skoletimer, har Samarbeidsregjeringen faktisk økt
antall skoletimer i tidligere budsjettforslag. Vi hadde tenkt å ta
de neste steg etter Kvalitetsutvalgets innstilling, men
at vi foregriper noe av det, er helt greit, for det er i tråd
med Regjeringens politikk å satse mer på skole.
Når det gjelder frie inntekter til kommunene, har ingen
regjering på mange år foreslått en så stor økning
som den Samarbeidsregjeringen foreslo.

 Det blir oppfølgingsspørsmål – Carl
I. Hagen.

 Ifølge den avtale vi inngikk med Regjeringen
i fjor, hadde vi eksplisitt kun forpliktelser til å stemme
for budsjettet under budsjettbehandlingen. Vi var ikke
bundet utover i året 2003. Statsministeren har feilaktig
innbilt det norske folk at vi hadde forpliktelser, og
han har hevdet at vi har brutt avtaler, noe vi ikke har
gjort. Vi står på avtaler.

Jeg vil imidlertid få lov til å spørre:
Hva er avtalen med Arbeiderpartiet etter
statsministerens fortolkning? Har Arbeiderpartiet
frihet neste år til å stemme for ytterligere bevilgninger
som ikke nå er med i budsjettbehandlingen, f.eks.
10 milliarder kr i egenkapitaløkning
for Statkraft? Eller er statsministerens oppfatning av
den avtale regjeringspartiene har inngått med Arbeiderpartiet
i Stortinget, at Arbeiderpartiet er forpliktet til ikke å stemme
for endringer i budsjettet i 2004, med mindre det er godkjent
på forhånd av regjeringspartiene, slik at Arbeiderpartiet
gjennom hele budsjettbehandlingen er svinebundet til regjeringspartiene
i hver eneste komite nå i høst?

 Det framgår ikke av avtalen
at Arbeiderpartiet er bundet til konsultasjoner eller
til å avstå fra endringer. Men det er nemlig den
store forskjellen mellom Fremskrittspartiet
og Arbeiderpartiet at Arbeiderpartiet
har sagt at de vil holde seg til de samme budsjettrammene og den
samme bruk av penger fra Petroleumsfondet som regjeringspartiene. Den
begrensningen ser jo ikke Fremskrittspartiet. De ser vel
knapt noen begrensning i det hele tatt. De vil
bruke stadig mer oljepenger, med den virkning at en driver
priser og renta opp og undergraver alle påplusningene
i budsjettet en ellers foreslår til gode formål.
Så om ikke vi har noen avtalefestet
forpliktelse fra Arbeiderpartiets side på dette
punkt, så kjenner vi Arbeiderpartiet
slik at de viser en økonomisk ansvarlighet, som Fremskrittspartiet
dessverre ikke har vist på samme
måten. Jeg er klar over at Fremskrittspartiet
heller ikke avtalemessig var forpliktet til å avstå fra
endringer i løpet av 2003 ifølge vår
budsjettavtale i fjor høst.
Men jeg må jo si at en kunne kanskje vise en
viss politisk forpliktelse og tilbakeholdenhet med å sprenge
budsjettrammer.

 Øystein Djupedal – til oppfølgingsspørsmål.

 Jeg vil gjerne ha et oppfølgingsspørsmål
til finansminister Per-Kristian Foss.

I det første svaret til
Stoltenberg sier statsministeren at det er krevende å kunne
følge opp de skatteløftene på 12 milliarder kr
som gjenstår. Det er vanskelig å forstå på noen
annen måte enn at Regjeringen i praksis har sett at
dette nå er umulig. Hvis man skal gjennomføre 12 milliarder kr
i skattelettelser neste år, vil det føre
til så dramatiske kutt i den alminnelige velferd at til
og med Høyre, tror jeg, vil betakke seg for det. Til og
med Høyres velgere vil synes at det er kanskje noe brutalt å ta 12 milliarder kr
på ett år.

Mitt spørsmål til finansminister
Per-Kristian Foss er: Er dette en riktig forståelse, og
er Høyre tilfreds med den måten som
statsministeren nå legger ut de løfter som er gitt,
på? Det man egentlig gjør, er å trå vannet
og kanskje gå to skritt tilbake. Det er jeg tilfreds med.
Det synes jeg er klokt. 12 milliarder kr i skattelettelser
vil være totalt meningsløst. Men det
er vel ikke sikkert at finansminister Per-Kristian Foss
er av samme oppfatning.

 Jeg kan forsikre spørreren om at jeg
er av samme oppfatning som statsministeren: Det er blitt mer krevende å innfri alle
valgløfter, både på inntektssiden
og på utgiftssiden. Vi har vært gjennom to betydelige
lavkonjunkturår, og vi har vært gjennom et år
med det største børsfall siden 1929.
Det er klart at det har påvirket statens verdier også,
bl.a. størrelsen på oljefondet. Det påvirker
igjen statsbudsjettets handlingsrom. Nå ser vi for oss
en vekst til neste år som med det antatt vedtatte budsjett
vil gi oss en betydelig handlefrihet. Det er faktisk slik at vekst
i økonomien også gir større
rom for tiltak innenfor budsjettene. Derfor anser
jeg ikke noen del av Sem-erklæringen
som avlyst, men at det blir mer krevende å innfri løftene
der, fireårsperioden sett under ett, er det ingen tvil
om.

For øvrig kan jeg bare forsikre
om at vi ikke har startet behandlingen av 2005-budsjettet
ennå, men jeg ser jo frem til nye debatter med hr. Djupedal
om akkurat det.

 Bjarne Håkon Hanssen – til
oppfølgingsspørsmål.

 Jeg har et oppfølgingsspørsmål
til statsministeren.

Statsministeren sier jo også her
gjentatte ganger det som er sagt mange ganger fra Regjeringen, at
vi kan få både skattelette og velferd.
Men i Regjeringens budsjettforslag ser vi på mange måter
at dette ikke stemmer. La meg bruke et eksempel:
For å finansiere den skatteletten som
lå inne i budsjettforslaget, på omtrent
500 mill. kr, måtte Regjeringen bl.a.
sette egenandelstaket på legetjenester opp fra 1 350 kr
til 2 500 kr. Da skaffer man staten inntekter
som man kan bruke til skatteletter. I budsjettforhandlingene
greide vi å presse Regjeringen til å gå ned
med nesten 1 000 kr på egenandelstaket.
Men for å finansiere det, for å få et
mer sosialt egenandelstak, måtte vi droppe skattelettene.
Synes ikke statsministeren at dette viser at man må velge mellom
skatt og velferd?

 Nei, det synes jeg faktisk blir en for generell
konklusjon, om jeg skulle svare ja på det. For Arbeiderpartiet
har jo selv også i tidligere budsjetter gått
inn for betydelige skatte- og avgiftslettelser. Arbeiderpartiet
lovte selv foran valget i 2001 å gjennomføre en
del skattelettelser. Så jeg tror at å gi et så generelt
svar ikke er riktig.

I de to første budsjettforslagene
som Samarbeidsregjeringen la fram, gjennomførte vi betydelige
skatte- og avgiftslettelser, men vi styrket jo innsatsen på en
rekke velferdsområder. Vi styrket ikke minst
helsesektoren kraftig, og
det gjorde vi samtidig som vi gjennomførte skatte- og avgiftslettelser.
Vi økte timetallet i skolen samtidig som vi gjennomførte
skatte- og avgiftslettelser. Nå er det blitt mer krevende
på grunn av konjunkturfall.

Når det gjelder egenandeler, har også Arbeiderpartiet vært
med på å øke egenandelene med 13 pst.,
men taket er senket til 1 550 kr. Det var Samarbeidsregjeringen som
innførte egenandelstak 2, som beskyttet de virkelige storforbrukerne.

 Åslaug Haga – til oppfølgingsspørsmål.

 Senterpartiet jubler ikke
over budsjettforliket mellom Regjeringa og Arbeiderpartiet, men
det er ingen tvil om at budsjettet er trukket i riktig retning både
når det gjelder innsatsen overfor kommunene, i forhold
til sykehusene og når det gjelder de ledige. Så det
er i hvert fall en klar forbedring som vi ser.
Men hoppende glade kan vi ikke si at vi er, for behovet
er enda større på de nevnte områdene.

Men det vi har sett, er en jublende glad parlamentarisk leder
i Kristelig Folkeparti, Jon Lilletun. Det er nesten så en
blir glad over å se en slik glede.

Mitt spørsmål til statsministeren
er da: Er statsministeren enig med Jon Lilletun i at dette budsjettet
er blitt så fenomenalt mye bedre? Jeg trenger jo ikke
dra det så langt, men jeg vil spørre om statsministeren
synes det er blitt et bedre budsjett enn det
som ble lagt fram av Samarbeidsregjeringa. Jeg vil også spørre:
På hvilke områder ser statsministeren
at det er mer å hente for Kristelig Folkeparti
i et samarbeid med Arbeiderpartiet
enn med Fremskrittspartiet?

 Når det gjelder å være
glad, synes jeg Senterpartiet har noe å lære
av Jon Lilletun (munterhet i salen). Jeg må innrømme
at det er en god stund siden jeg har sett Senterpartiet
uttale seg noe særlig positivt om noe som helst, så følg
etter! Derfor ser jeg heller ikke noe stort problem
med Jon Lilletuns uttalelser. Jeg synes det må være
fullt tillatt for Kristelig Folkepartis parlamentariske
leder i en gledens stund over å ha fått
til et forlik på en ryddig måte å uttale seg
ganske sterkt om det. Det har jeg full forståelse
for.

Selv vil jeg vel si at jeg synes det var et
meget godt budsjettforslag Regjeringen la fram, og det var et godt forlik
vi fikk til med Arbeiderpartiet. Og når jeg ordlegger meg
slik, er det fordi at på utgiftssiden, der vi styrker innsatsen,
er det helt i tråd med samarbeidspartienes prioriteringer.
Arbeidsplasser, helse, kommune og skole ønsker også vi å styrke.
Men så har vi måttet dekke inn dette på måter
med kutt og inntektsøkninger, og vi synes Samarbeidsregjeringens
forslag var bedre på inndekningssiden. Men alt
i alt er det viktig at vi nå får ro og stabilitet. Noen
har tatt ansvar, og det er håp om å holde rente
og kronekurs nede.

 Vi går videre til neste
hovedspørsmål.

 Jeg har et spørsmål til statsministeren.

Etter at budsjettforliket mellom
Arbeiderpartiet og regjeringspartiene
ble kjent, har statsministeren, utenriksministeren, finansministeren
og en rekke andre fremtredende politikere i regjeringspartiene
i den offentlige debatt feilaktig forsøkt å skape
det inntrykk at regjeringspartiene hadde like mye å tilby
Fremskrittspartiet i forhandlinger
som de hadde å tilby Arbeiderpartiet, og at det egentlig
var hipp som happ hvor denne løsningen egentlig kom. Som
Fremskrittspartiets forhandlingsleder har jeg et behov for å stille
statsministeren noen spørsmål om dette,
for den type feilaktige inntrykk er det ikke
riktig å skape.

I fjorårets budsjettforlik ble resultatet
at det påløp i overkant av 6 milliarder kr
og i overkant av nærmere 4,5 milliarder kr
bokført i budsjettforliket mellom Fremskrittspartiet
og regjeringspartiene. I år er det 5 milliarder kr. Da
vi møtte til forhandlinger, var det første
vi fikk beskjed om, at handlingsrommet til Regjeringen var betydelig
strammere i år enn i fjor. Det neste vi fikk beskjed om,
var et tilbud om 1 milliard kr. Da vi imøtegikk dette,
sa vi anslagsvis at vi trodde at vi kanskje ville få et nytt
tilbud på om lag 2 milliarder kr. Det
ble aldri imøtegått. Hvordan kan da
Regjeringen skape inntrykk av et tilbud om 5 milliarder kr?

 Jeg står ved det vi har sagt om dette.
Sannheten er at Fremskrittspartiet
og Arbeiderpartiet fikk om lag samme åpningstilbud i
forhandlingene når det gjelder økonomisk ramme.
Det kan bevises. Sannheten er også at våre
forhandlere sa både til Fremskrittspartiet
og til Arbeiderpartiet at det er rom
for å forhandle videre, men at det er et begrenset rom.
Og det var det nødvendig å si ut fra de krav som forelå,
de alternative budsjetter som forelå. Sannheten er også at
sluttresultatet for forhandlingene med Arbeiderpartiet
er om lag på samme nivå som sluttresultatet
var med Fremskrittspartiet i fjor.
Det viste jo også Siv Jensen til i det hun nå sa.
Så dette viser klart at når det gjelder økonomi,
var vi innstilt på en likebehandling.

Forskjellen var at Fremskrittspartiet
brøt etter åpningstilbudet og var altså ikke
interessert i å forhandle videre.
Arbeiderpartiet valgte å fortsette.
Det skulle da bare mangle at ikke regjeringspartiene
var innstilt på det og gav Arbeiderpartiet
kredit for dette.

Det var Fremskrittspartiet
som brøt forhandlingene. De var åpenbart ikke
interessert. Det kunne vi også forstå da
vi leste representanten John I. Alvheims intervju
med Vårt Land den 5. mai, hvor han åpenlyst
spekulerte i at det kanskje var best å bli kvitt denne
regjeringen fortest mulig, for at Arbeiderpartiet
skulle komme tilbake og få lang nok tid i regjeringskontorene
til å gjøre et dårlig valg i 2005. Hvis
det var strategien, kan jeg forstå Fremskrittspartiets
brudd. Men de har heldigvis feilberegnet, tydeligvis, fordi Arbeiderpartiet
altså viste et annet ansvar.

Så vidt jeg vet, foreligger
det en protokoll fra forhandlingene med Fremskrittspartiet, og hvis
en er så veldig opptatt av hva som har skjedd under forhandlingene,
kan en jo finne mer ut av det der, også vi som ikke
satt i forhandlingsrommet.

 Ja, det gjorde jeg. Og det som ble gjort klart
fra Fremskrittspartiets side før bruddet var
et faktum, var at hvis ikke regjeringspartiene hadde mer å gi
Fremskrittspartiet enn et beløp
i størrelsesordenen 1,5–2 milliarder kr, så ikke
vi noen grunn til å fortsette. Den påstanden
fra meg ble aldri tilbakevist eller imøtegått
av regjeringspartiene. Derfor brøt forhandlingene sammen.

Men jeg har også lyst til å spørre
statsministeren om et annet forhold. I går kveld møtte
jeg Jan Tore Sanner i en TV-debatt på NRK. Der
ble det skapt et inntrykk av at det fortsatt var 5 milliarder kr å tilby
Fremskrittspartiet, og nærmest slik at Fremskrittspartiet
kunne ha brukt de 5 milliardene akkurat som vi ville, f.eks.
til å redusere alkoholavgiftene til svensk nivå.
Kan statsministeren bekrefte at det er vilje i regjeringspartiene
til å redusere alkoholavgiften i Norge ned til
svensk nivå nå umiddelbart? Eller
er det slik at det bare er noe som regjeringspartiene sier
på TV, men ikke mener i forhandlinger? (Munterhet
i salen)

 Jeg så ikke den debatten
representanten Jensen viser til nå, så jeg kan ikke
gå noe mer inn på den.

Vi har et problem med grensehandel
på grunn av ulikt avgiftsnivå, men jeg vil ikke
forespeile at vi skal redusere det ned til svensk nivå umiddelbart,
som det ble sagt. Det tror jeg heller ikke andre
har ment.

Sannheten er at Fremskrittspartiet
vet – jeg skjønner at Fremskrittspartiet
har kommet litt i tvisyn om det etterpå – at dette
var Fremskrittspartiets valg. Vi var villige til å forhandle,
og beløpet 1,5–2 milliarder kr var det,
så vidt jeg vet, ikke våre
forhandlere som førte inn som en slags grense. Det var
det representanten Siv Jensen som benyttet seg av i forhandlingene.

Når det gjelder spørsmålet
om å komme i mål, handler det også om
hvilken vilje motparten viser til en ansvarlig inndekning, ikke bare
til å bruke mer oljepenger, noe vi mener ikke
er ansvarlig. Sammen med Arbeiderpartiet greide
vi å finne fram til en ansvarlig inndekning.
Det var selvsagt grunnen til at vi kunne godta en slik ramme.

 Det blir oppfølgingsspørsmål – Carl
I. Hagen.

 Statsministeren sa at det foreligger
en protokoll, og det gjør det. Den protokollen bekrefter
Siv Jensens fremstilling av forhandlingene som hun deltok i, og
som statsministeren, finansministeren og utenriksministeren ikke
deltok i. Det står i protokollen:

«Siv
Jensen gav uttrykk for en antagelse om at et slikt tilbud ville være
i størrelsesordenen 1,5 – 2 mrd. kr, og vurderte
det dit hen at det ikke var grunn til å bruke mer
tid på forhandlinger. Denne antydningen om nivået
på et eventuelt nytt tilbud ble ikke
imøtegått av Jan Tore Sanner.

De undertegnede samtykker i at protokollen
gir et korrekt bilde av forhandlingen.»

Det beløpet som vi ble stilt til utsikt,
var maksimalt 2 milliarder kr. Det ville vært
uansvarlig å fortsette forhandlingene når det
var taket som Regjeringen hadde for våre forhandlinger,
og det var redelig av oss da å bryte. Senere, da man forhandlet
med Arbeiderpartiet, strakk man seg altså til 5 milliarder
kr. Det er helt klart at hadde man antydet at vi også kunne
stilles et slikt beløp til rådighet, ville eventuelt
forhandlingene ha gått videre.

Vil statsministeren beklage at han har gitt
det norske folk feilaktige opplysninger, som bekreftes
av denne undertegnede protokollen? (Munterhet i salen)

 Svaret er nei. Det er ikke gitt noen
feilaktig informasjon i det hele tatt. Det representanten
Hagen leste opp nå, gav heller ikke noe bevis
for det. Hagen satt heller ikke i forhandlingsrommet.
Jeg gjorde det ikke, men protokollen er jeg kjent med, og den gir
oss full dekning for det vi har sagt.

Jeg må minne representanten Hagen,
som har vært med i andre forhandlinger før,
om at det vanligvis er mer enn to møter og to tilbud i
forhandlingene. Representanten Hagen må ikke
tro at vi i neste møte med Arbeiderpartiet
kom med et tilbud på 5 milliarder kr. Det kan
flere bevitne. Hadde Fremskrittspartiet
vist vilje til å fortsette, hadde vi selvsagt kunnet komme
med ytterligere tilbud senere hvis det også hadde
blitt vist en vilje til en ansvarlig inndekning.
Men Fremskrittspartiet har sjelden
vist det. De skal øke utgifter og redusere inntekter. Det
henger ikke godt i hop.

Jeg holder fast ved at vi har gått
skrittvis fram med Arbeiderpartiet, og vi kom fram til
en ansvarlig inndekning som gjorde det mulig
for oss å imøtekomme kravet om 5 milliarder
kr.

 Per Sandberg – til oppfølgingsspørsmål.

 Jeg må først få lov
til å korrigere statsministeren. I vårt alternative
statsbudsjett har vi korrigert for både utgifter
og inntekter, og vi har full dekning. Så det er også en
feil opplysning, det som statsministeren her sier
til det norske folk.

Mitt spørsmål går
mer i retning av statsministerens ekko i forhold til John I. Alvheims
uttalelse 5. mai om Fremskrittspartiets strategi. Det skulle kanskje
vært greit for statsministeren å være
klar over vår strategi når han gang etter
gang har møtt Carl I. Hagen i debatter, både
i etermedia og her på Stortinget. Vi har lagt fram vår
strategi overfor Regjeringen, og den har rett og slett vært
at når vi skal behandle statsbudsjettet for 2004, så er
det opp til Regjeringen å velge side, for vi må ha
stabilitet. Det vet de har vært vår strategi.
Når da statsministeren, med Kristelig Folkeparti
i spissen, har valgt å gå over til sosialistisk
 side  og  samarbeide  med  Arbeiderpartiet
 – som skal kutte kontantstøtten, fjerne privatskoler,
osv. – har altså Kristelig Folkeparti
valgt en annen linje. Er det et korrekt bilde?

 Nei, selvsagt er det ikke det, og
min informasjon på første punkt var altså helt
korrekt. Fremskrittspartiet har krav
om store skatte- og avgiftslettelser, og dem skjønte vi
at de også ville forfølge inn i forhandlingene.
Det hadde det etter vårt skjønn ikke
denne gangen vært mulig å forene med å styrke
innsatsen på utgiftssiden, hvor også Fremskrittspartiet
hadde skyhøye krav. Men der greide vi sammen med Arbeiderpartiet å komme
fram til en mer ansvarlig løsning.

Når det gjelder å velge side,
må jeg si at jeg er litt overrasket over at Fremskrittspartiet
nå plutselig har blitt så opptatt av det. Fremskrittspartiet
har jo valgt ulike sider kontinuerlig i Stortinget og samarbeidet
med høyst ulike partier fra sak til sak. Det
gikk ikke mange ukene etter budsjettforliket
i fjor høst før de valgte å samarbeide
med det som Sandberg kaller den sosialistiske side, i andre
saker. Før var Fremskrittspartiet
sterkt imot statlig eierskap, men nå er de sterkt for mer
statlig eierskap, for å nevne ett eksempel.

Alvheim har vel vist at Fremskrittspartiet
var inne på tanken om å kaste denne
regjering, men nå skal de isteden etterpå tilby
oss en samarbeidsavtale over to år som skal avskjære
oss fra mulighetene for å gjennomføre Sem-erklæringen
på områder hvor vi ikke
har flertall sammen med dem. Dette henger overhodet ikke sammen!

 Vi går videre til neste
hovedspørsmål.

 Det er vel kanskje enkelte trekk i norsk politikk
som kan virke litt små, selv om indignasjonen er stor.
Derfor har jeg lyst til å invitere statsministeren til å komme
med noen synspunkter på det som er situasjonen
i Irak, for den er nemlig meget alvorlig.

Sikkerhetssituasjonen for sivilbefolkningen
og soldater er nå slik at de stadig er utsatt for provokasjoner,
angrep og selvmordsaksjoner. Det er nylig lidd store italienske
tap. Det er stadig sivile tap, og fortsatt er det amerikanske
tap. Det er rapporter om mange situasjoner der man verken har plan eller
kontroll fra okkupasjonsmaktenes side. Det er opplagt for mange
at USA har gått til krig uten å ha en plan for å vinne
freden.

Mitt spørsmål er: Hvilke
krav har Norge til okkupasjonsmaktene USA og Storbritannia
med hensyn til sikkerheten for sivilbefolkningen og soldatene på kort
sikt og for politiske løsninger på lengre
sikt?

 For det første er jeg enig
med representanten Kristin Halvorsen i at sammenlignet
med mye annet er dette et av de aller viktigste
spørsmål vi burde bruke mer tid på.

Norge gikk som kjent mot koalisjonsstyrkenes
krig mot Irak av to grunner. For det første mente
vi at andre muligheter for å finne ut av om Irak
hadde masseødeleggelsesvåpen, ikke var
uttømt, og vi mente at våpeninspektørene
burde fått mer tid. For det andre mener
vi at i slike konfliktspørsmål bør det
først og fremst være FN som har det
avgjørende ord, slik de har hatt i andre konfliktområder,
som f.eks. i Afghanistan, og FNs sikkerhetsråd samlet seg
som kjent ikke om å gå til militær
aksjon. Når det likevel skjedde, anført
av USA og Storbritannia, har vi funnet det riktig å bidra
til stabiliseringen av situasjonen i landet, og det har vi FN-resolusjonen som
hjemmel og mandat for å kunne gjøre.

Sikkerhetssituasjonen er ikke god
nok. Sikkerhetsrisikoen for de norske styrkene er for
det første en funksjon av trussel mot styrkene
og for det andre beskyttelsestiltak som blir iverksatt
for å møte trusselen. Trusselen er fortsatt – og
har vært – høy. Vi har derfor en kontinuerlig vurdering
av sikkerhetssituasjonen, og opplegget rundt styrkebeskyttelsen
har fortløpende vært vurdert. Blant annet ble
styrkene våre tilført pansrede ambulanser.

De norske styrkene følger
allerede strenge regler og har gode rutiner for å ivareta
sikkerheten, samtidig som oppdraget skal løses. Vi mener
ved dette å redusere sannsynligheten for at noe vil skje,
uten at vi har garanti for det. Vi stiller selvsagt krav overfor
koalisjonsstyrkene om at de skal medvirke til høyest
mulig sikkerhet, også for de norske
stabiliseringsstyrkene, som stort sett har humanitære oppdrag.

 Denne alvorlige situasjonen krever en meget
offensiv holdning fra norsk side, ikke bare
i forhold til sikkerheten rundt våre egne
150 soldater, men også generelt sett i Irak.

Det er opplagt at Irak nå tiltrekker
seg terrorgrupper fra andre land i området, og
at man ikke har kontroll over sikkerhetssituasjonen. Det
er en såpass alvorlig situasjon at danskene har
begynt å diskutere om de må sende flere soldater
for å trygge sin kontingent, og det er mange land som i
utgangspunktet har stilt krav om en strengere FN-resolusjon, som
holder soldater tilbake fordi sikkerhetssituasjonen er for dårlig.

Vårt spørsmål er
knyttet til det som er denne norske styrkens spesielle
karakter, fordi det sies at den først og fremst
skal gjøre humanitært arbeid, ikke delta
i skarpe situasjoner, ja, det sies endog at
den skal «sitte i leiren» hvis det oppstår
en sikkerhetssituasjon som er slik at deres sikkerhet
er i fare. Befalets Fellesorganisasjon sier at de er i
en krigslignende situasjon. Er statsministeren enig i det?

 Som jeg har gjort det klart: Norge
er ikke med i krigen mot Irak. Skulle jeg svare ja på et
slikt spørsmål, ville det på en måte være å omdefinere
det også SV var enig med Regjeringen i, nemlig
at vi ikke skulle være med i denne krigen.
Men det er FN-resolusjoner som inviterer andre land, også de
som ikke gikk til krig, til å bidra til stabilisering
i Irak av hensyn til det irakiske folk. Og en skal tenke seg nøye
om før en begynner å trekke seg ut, for da kan
en vanskelig situasjon bli enda
verre.

Det de norske styrkene, som hovedsakelig
er et ingeniørkompani, bidrar med, er f.eks. reparasjon
av kraftforsyning, eksplosivrydding, minerydding, broreparasjoner,
reparasjon av irrigasjonsanlegg, gassforsyning og ABC-undersøkelser.

Dette er en alvorlig situasjon. Men hvis svaret
blir at nå trekker alle seg ut, er jeg redd for
at situasjonen i Irak blir enda verre for det irakiske
folk. Vi ønsker at FN fortest mulig skal komme
inn og overta. Det har vi arbeidet for, og amerikanerne begynner
nå også å gi signaler i den retning – heldigvis.

 Det blir oppfølgingsspørsmål – Åslaug Haga.

 Norske soldater ble sendt til Irak ut
fra en humanitær begrunnelse, men oppdraget var politisk
motivert. Stortingsflertallet ønsket å gi
politisk støtte til okkupasjonsmaktene. Dette mente Senterpartiet
var en uklok tilnærming, og vi var derfor imot å sende
soldatene. Nå er situasjonen i Irak svært vanskelig,
og den er vanskeligere enn den var da de norske soldatene
ble sendt.

Jeg har to spørsmål. Det
første spørsmålet er: Ser statsministeren
behov for å endre mandatet til de norske soldatene etter
at det nå viser seg at de i praksis deltar i det som man
vanskelig kan beskrive som noe annet enn en
krigslignende situasjon?

Det andre spørsmålet
er: Hvor stor andel av soldatenes tid i Irak brukes nå til
humanitær innsats?

 Jeg sitter ikke med slike timetabeller
at jeg kan svare på det. Men i svaret til Kristin Halvorsen
har jeg nevnt de hovedoppdrag som de norske styrkene har,
og det framgikk av dem at de klart går på humanitære
formål og gjenoppbygging av Irak. Det er i tråd
med mandatet. Vi har ikke noen foranledning
til å endre mandatet, og jeg vil fastholde at
vi ikke er i krig med Irak. Jeg vil ikke forkludre
det standpunktet det var bred enighet om i Stortinget, ved å begynne å gi noen
andre signaler på det punktet.

Ellers vil jeg reservere meg mot Åslaug Hagas
betegnelse av at vi sendte en begrenset styrke ned til stabiliseringsstyrken
for å gi politisk støtte til okkupasjonsmaktene.
Det var overhodet ikke poenget. Poenget var å stabilisere
situasjonen i Irak av hensyn til det irakiske folk. Det hadde vi
håpet at Senterpartiet hadde
sett og kunne ha vært mer positive til, men vi er glad
for at bl.a. Arbeiderpartiet har støttet
dette.

 Bjørn Jacobsen – til
oppfølgingsspørsmål.

 Den krigen som no går føre seg
i Irak, er ein del – i alle fall har USA definert
han slik – av den såkalla kampen mot terror. Hovuddelen
av aktiviteten går føre seg i Midt-Austen.

Vi ser no i Irak at USA utvidar med luftkrig.
Vi ser at Israels bygging av muren på okkupert palestinsk
land også fyrer opp under den utrygge
situasjonen i området.

Spørsmålet eg vil stille
til statsministeren, er om dette verkar mot terror, eller
om det kan få motsett effekt, med nye terrorfrontar og
ny rekruttering til terroristnettverk. Stiller Noreg noko
krav til USA om å få garantiar for at det ikkje
skal auke rekrutteringa til terror? Kan ein t.d. tenkje
seg å presse USA i høve til Israel og
bygginga av muren der for nettopp å hindre
ny rekruttering til terrorgrupper?

 Nå var vel USA og Storbritannias intervensjon
i Irak ikke begrunnet i kampen mot terror. De ville finne
ut av om Saddam Hussein var i besittelse av masseødeleggelsesvåpen.
Jeg synes det er interessant at foreløpig
har de ikke funnet et eneste masseødeleggelsesvåpen.
Det bestyrker meg i mitt og Regjeringens standpunkt. Vi var imot
denne krigen. Det vil jeg fastholde, og det er vi fortsatt.

Derimot har vi sett at etter denne
intervensjonen har det oppstått terrorhandlinger også i
Irak, til og med rettet mot FN og Røde Kors.
Det er jo helt meningsløst. Organisasjonene er der bare
for å hjelpe det irakiske folk, noe også Norge
for øvrig er.

Jeg er enig i at det er mange faktorer som
nok stimulerer til terror. Det har jeg for øvrig hatt en
egen konferanse om sammen med nobelprisvinner Elie Wiesel, for å prøve å analysere
det bedre. Vi vet også at situasjonen i Midt-Østen
bidrar til terror, og vi har derfor også advart Israel
mot bygging av denne muren, spesielt inne i
de mest omstridte områdene. Nå må det
internasjonale samfunn legge press både på palestinerne,
som bruker terror, og på Israel, for å få dem
tilbake til forhandlingsbordet.

 Vi går videre til neste
hovedspørsmål.

 Når jeg kanskje ikke høres
gladere ut som senterpartist i dag, er det fordi stemmen er litt
begrenset, men jeg har et spørsmål til statsministeren.

Det ble også inngått
et annet forlik i helgen, et godt og fornuftig forlik om den differensierte
arbeidsgiveravgiften, som kan bety mye for svært
mange bedrifter i distriktene dersom den blir fulgt opp på en
god måte. Nå har det vært et par uttalelser
i ettertid, fra Høyres parlamentariske leder
og fra statssekretæren i Finansdepartementet, som kan skape
tvil om evnen og viljen til å følge opp det forliket
som er inngått. Jeg vil be statsministeren om en vurdering
av hvordan en nå vil gå inn i prosessen med ESA,
og også om han kan forsikre oss om at de nå går inn
i en reell prosess der de skal kjempe for større
unntak, og at det ikke skal være noen
pliktøvelse eller noe spill for galleriet.

 Jeg er for det første glad
for at det ble tverrpolitisk enighet om oppfølgingen av
Regjeringens opplegg når det gjelder differensiert arbeidsgiveravgift,
og at det er en erkjennelse også i Stortinget
av at vi må legge om systemet etter så mange og
klare beskjeder fra ESA.

Det er klart at når regjeringspartiene
i Stortinget har vært med på at vi skal ta opp
igjen et par viktige spørsmål med ESA når
det gjelder både bransjer som kan unntas
fra dette, og gjennomføringstidspunktet, så vil
vi gjøre det i fullt alvor. Vi har riktignok fått
svar på disse spørsmålene før,
så jeg vil ikke legge skjul på at det
blir en vanskelig prosess, men det er klart
at vi skal gjennomføre den i fullt alvor.

Regjeringen mener også det
beste hadde vært om vi kunne opprettholdt
den differensierte arbeidsgiveravgiften fullt ut, slik som vi har
hatt det til nå. Det er et enkelt og godt system som et
ledd i vår distriktspolitikk. Det er nå helt klart – og
det tror jeg de fleste erkjenner – at det ikke
er mulig. Vi vil nå forsøke å få det
nest beste systemet, når vi ikke får
beholde det beste.

 Jeg er helt enig i at det aller beste
hadde vært om vi kunne opprettholdt hele
den differensierte arbeidsgiveravgiften, som det treffsikre virkemiddelet
det har vært.

Et sentralt punkt i det forliket
som er inngått, er muligheten for helt eller
delvis bransjevise eller bedriftsvise unntak. Der kan
en stille seg spørsmålet om ESA i det hele
tatt skal inn i bildet. Det er klart at det burde være muligheter
for Regjeringen til å utforme en modell der det tillates
statsstøtte overfor en virksomhet som ikke er
i konkurranse med utlandet, enten
det gjelder enkeltbedrifter eller hele bransjer.
Den modellen bør Regjeringen nå sette seg ned
og se videre på. Det er en modell som Regjeringen på selvstendig
grunnlag bør ta initiativ til, og ikke bare
knytte seg opp mot hva ESA måtte mene eller ikke
mene.

 Dette har vært vurdert tidligere i
prosessen, og med negativt utfall, men det er klart at etter
flertallsmerknaden i finanskomiteens innstilling skal vi gjøre
det på nytt.

Vi foretar selvfølgelig våre egne
selvstendige vurderinger, men som kjent er vi avhengige av at vi
får godkjent det vi notifiserer for ESA. Det kjenner representanten
Arnstad godt til. Vi skal gjøre hva vi kan, og i fullt
alvor, men jeg kan ikke legge skjul på at det
er en krevende oppgave.

Så vil jeg også understreke,
så det ikke blir borte i alt annet, at hele
det beløpet som kommer inn på grunn av en lik
arbeidsgiveravgift, vil gå ut igjen til distriktene i form
av ulike tiltak som transportstøtte, næringsutvikling osv.
Offentlig sektor blir kompensert. Fiskeri og landbruk holdes utenfor.
Vi foreslår et bortfall av elavgiften i første
halvår og innføring av et nytt system fra annet halvår.
Vi har også etter budsjettforliket
med Arbeiderpartiet økt bevilgningen
til næringstiltak.

 Det blir oppfølgingsspørsmål – Karin Andersen.

 Et av problemene med denne saken har vært
at Regjeringen og også statsministeren har hatt
en utstrakt vilje til å stikke hodet i sanden og ikke
se realitetene før det nesten er for sent. Det er ille.

Et annet problem med håndteringen
av saken nå i siste runde var at man foreslo tiltak, f.eks.
at reduksjon i elavgiften skulle regnes inn
som kompensasjon for distriktene når realiteten var slik
at mesteparten av den skattelettelsen havnet i sentrale områder.
Det forliket vi nå har inngått i Stortinget, har
rettet opp dette.

Slike generelle skatte- og avgiftslettelser
er for det første gal fordelingspolitikk, men
det verste er at det ikke har noe med distriktspolitikk å gjøre.
Så mitt spørsmål er: Vil Regjeringen
og statsministeren i oppfølgingen av det som må komme
videre – det er nemlig mange penger som må på plass
i de nærmeste årene også for å oppfylle denne
kompensasjonen – sørge for at det ikke
kommer slike forslag som har en helt gal distriktsfordeling når man
foreslår kompenserende tiltak?

 Jeg tror nok vi kan diskutere hvem som har
stukket hodet i sanden her og ikke tidsnok sett realitetene
i øynene! Det er i hvert fall ikke Regjeringen.
Vi har tvert imot i tide utarbeidet alternative opplegg
som er holdbare hvis dette må gjennomføres fra
1. januar. Som kjent er det også en overgangsordning
på tre år i sone 3 og 4.

Signalet om at jeg tror man må diskutere
hvem som har stukket hodet i sanden, kom da Karin Andersen kom her
med en helt feilaktig framstilling. Det er jo ikke slik at hele
bortfallet av elavgiftsprovenyet er regnet inn som distriktsstøtte.
Hvor har hun det fra? Det er den beregnede andelen av bortfall av
elavgiften i distriktene som er regnet inn i dette. Så jeg
tror at noen hver kanskje skal se på hvor hodet
for øyeblikket befinner seg.

 Jens Stoltenberg – til
oppfølgingsspørsmål.

 Dette er en svært viktig sak. Den
handler om store beløp og tusenvis av arbeidsplasser i
distriktene. Problemet er at Regjeringen har
gjort for lite. Det er riktig at Regjeringen la fram et alternativt
opplegg, en kompensasjonsordning, men den var for dårlig. Derfor
har vi heldigvis fått noen forbedringer
gjennom budsjettforliket, slik at det nå plusses på mer
til distriktene for å kompensere for bortfallet av arbeidsgiveravgift.

Det som er mer alvorlig, er at Regjeringen
på nytt viser manglende vilje til å ta forhandlingene
med ESA på en alvorlig måte. Man undergraver norske
forhandlingsposisjoner ved at statsministeren her i stortingssalen sier at
han har liten tro på, ikke på det flertallet
i Stortinget har vedtatt, men på det et enstemmig storting
nå går inn for, at vi skal gå nye runder
med ESA. Så står statsministeren og sier
at han ikke tror det går. Det undergraver  veldig
våre forhandlingsposisjoner.

Det er helt i tråd med det Oddvard
Nilsen fra Høyre sa i går, nemlig at
han ikke hadde noen tro på dette, at det
var helt urealistisk. Regjeringspartiene burde latt være å være
med på å underskrive på det opplegget
når de etterpå undergraver troverdigheten av kravene
overfor ESA.

 Jeg vil nok be representanten Stoltenberg
holde seg til hva jeg har sagt, ikke til det han tror
jeg har sagt. Jeg har ikke sagt at jeg ikke
tror det går. Jeg har sagt at det på bakgrunn
av den prosessen som har vært, vil bli krevende. Men vi
går inn i arbeidet med fullt alvor. Jeg har overhodet ikke
sagt at jeg ikke tror dette går.

Jeg vil nok også be representanten
Stoltenberg om å holde dimensjonene litt på plass
her. Vi har vært med på et forlik der vi øker
bevilgningene til næringsutvikling, jeg tror det var med
145 mill. kr, men det er altså av et totalproveny
på ca. 80 milliarder kr. Man må ikke
framstille dette som om vi nå har erkjent at det var altfor
lite, og at man her måtte gjøre mye mer. Man må ha
proporsjonene litt klart for seg, 145 mill. kr
av 80 milliarder kr. Men vi har intet imot ytterligere
145 mill. kr til næringsutvikling. Vi
tror det er bra for distriktene.

Jeg har ikke sagt at vi ikke
tror det går. Vi legger fullt alvor i vårt arbeid
nå, både internt og i forhold til ESA. Vi
skal gjøre hva vi kan for at det som Stortinget har vedtatt,
skal bli oppfylt.

 Odd Roger Enoksen – til
oppfølgingsspørsmål.

 Det er nok grunn til å gi Jens Stoltenberg
medhold i at statsministeren ikke legger for dagen den
helt store troen på at man skal oppnå et
annet resultat. Det er jo oppsiktsvekkende at et enstemmig storting
pålegger Regjeringen å gå en ny runde
på noe som både statsministeren og finansministeren
gjentatte ganger har benektet at det skulle være
mulig å få et resultat av. Regjeringspartiene
er også med på dette.

Mitt oppfølgingsspørsmål
går på elavgiften. Det er unektelig et faktum
at for den andelen som angår distrikter som har nedsatt
arbeidsgiveravgift, regner man dette inn som kompensasjon for bortfall
av arbeidsgiveravgift. Samtidig som man fjerner arbeidsgiveravgiften
for hele landet, vil man nulle ut den distriktsfordelen
man har hatt gjennom en redusert arbeidsgiveravgift. Man gir altså en skattelette
i sentrale strøk. I de områdene som har hatt nedsatt
arbeidsgiveravgift, regner man dette som kompensasjon for bortfall
av arbeidsgiveravgift. Man reduserer fordelen. Det er unektelig
et faktum. Ser ikke statsministeren at man svekker den
distriktspolitiske fordelen som man tidligere har hatt av dette?

 Jeg vil antyde overfor presidenten at hvis
det stadig blir mer og mer detaljert omkring den differensierte
arbeidsgiveravgiften, sitter finansministeren, som er ansvarlig
for dette området, i salen, og han kan svare på spørsmål
hvis det er greit for representanten Enoksen.

Jeg vil bare korrigere noe representanten
Enoksen sa. Jeg antar at det var en forsnakkelse når han
snakket om at vi fjerner arbeidsgiveravgiften for hele
landet. Det er altså elavgiften man fjerner fra første
halvår. Jeg antar at det var det han mente.

Vi har ikke benektet at det kan gå.
Vi har vært ærlige nok til å si at det
har vært prøvd tidligere med negativt utfall.
Derfor synes jeg det er riktig at vi også er ærlige nå,
og sier at det blir krevende. Men vi hadde jo aldri
latt regjeringspartiene gå med på dette i Stortinget
hvis vi på forhånd mente at det var umulig å gjøre
et nytt forsøk. Vi skal være med på å gjøre
det forsøket med full kraft. Det kan jeg forsikre representanten
Enoksen om.

Hvis presidenten legger opp til det, kan finansministeren
gå i ytterligere detaljer når
det gjelder elavgiften.

 Presidenten vil gjøre oppmerksom
på at siste ord nå har blitt sagt om arbeidsgiveravgiften
i denne runden.

Statsministeren kunne selv ha overlatt til
finansministeren å svare.

 Vi går videre til neste
hovedspørsmål.

 Jeg har et spørsmål til finansministeren.

Omfanget av svart arbeid i norsk økonomi
utgjør nå et sted mellom 80 og 100 mill. kr.
Det er også bekreftet i brev fra Finansdepartementet.
Det gjelder ikke bare økonomisk virksomhet
registrert av skattemyndighetene, men også økonomisk
kriminalitet. Dette er betydelige summer. Det er faktisk summer
som er så store at de snart begynner å true viktige
velferdsordninger. Er finansministeren bekvem med den situasjonen?

 Nei, særlig ikke hvis beløpene dreier
seg om milliarder og ikke millioner, slik spørreren
kom i skade for å si.

Det er store beløp som kan hentes
inn gjennom bedre kontroll. Derfor har vi hele
tiden hatt et arbeid på gang, og det er nå i ferd
med å bli sluttført når det gjelder tolletaten.
Skatteetaten er godt i gang med å legge om sitt arbeid
ved innføring av data og omorganisering, slik
at vi får bedre kapasitet til å drive
kontroller. Ikke minst de samlede kontroller som er gjennomført
av ulike offentlige etater, arbeidstilsyn, politi, næringsmiddelkontroll, skatt,
avgift og toll overfor enkeltbransjer og i enkeltområder,
har gitt gode resultater i den forstand at det dessverre
er avslørt mye juks med ulike typer lovverk. De samordnede
kontrollaksjonene er både effektive og gir gode
resultater.

 Som jeg sa: Når det nå nærmer seg
100 milliarder kr i dette systemet som er kullsvart, betyr
det veldig mye i utbyggingen av våre velferdsordninger
og å sikre velferdsordningene i vårt samfunn.
Når vi også vet at det vil gi et mangfold
tilbake om vi bygger ut kontrollapparatet og skatteetaten osv.,
hvorfor er finansministeren da så engstelig for å sette
i gang enda sterkere kontrollordninger, slik at vi får
denne svarte økonomien mer opp i lyset og mer inn til det
offentlige?

 Jeg er ikke engstelig for å sette
i gang sterkere kontrollaksjoner. Jeg skjønner ikke hvor
den premissen er hentet fra. Jeg har nettopp redegjort
for – og Stortinget har fulgt opp – all den omorganiseringen
vi har gjennomført innenfor toll- og
avgiftsdirektoratet og innenfor skatteetaten,
nettopp for å få større kapasitet
til å drive kontroll der vi tror det er noe å hente ved
kontroll. Det har gitt resultater.

 Det blir oppfølgingsspørsmål – Siv
Jensen.

 Jeg er helt enig med finansministeren i at
det er viktig å legge til rette arbeid for å innføre større
grad av kontroller for å bekjempe svart arbeid og økonomisk
kriminalitet, men det er vel også viktig å nedlegge
vel så mye ressurser i å kartlegge årsaken
til at omfanget av svart arbeid øker så kraftig.
Det kan jo hende at det har en sammenheng med det mangfold av skatter
og avgifter som blir pålagt gjennom alle disse
tjenestene og alle disse leddene frem til sluttbruker,
som faktisk gjør at mange finner det mer hensiktsmessig,
selv om det ikke er lov, å selge sine
tjenester svart. Betyr det at finansministeren og Regjeringen vil
være like opptatt av å forsøke å bekjempe
svart arbeid gjennom lavere skatter og avgifter, og ikke bare
gjennom kontroller, som tross alt ikke angriper årsakene
til svart arbeid?

 Svaret er ja. Vi har også redusert
skatter og avgifter mer enn noen regjering i nyere tid
har gjort, vel 19 milliarder kr i løpet av to år.
Vi har avskaffet investeringsavgiften, som var en avgift med betydelige
kontrollproblemer. Flypassasjeravgiften er borte, og vi vil fortsette
gjennomgangen av tolltariffer, hvorav flere hundre allerede
er fjernet. Kontrollproblemene der var meget store ifølge
tolletaten selv.

Jeg minner om at det første
problemet jeg møtte i Stortinget som
finansminister, faktisk var en kritikk fra Fremskrittspartiet
i kontrollkomiteen, hvor partileder Hagen sitter, over at den kommunale
kontrollen med arbeidsgivernes innbetalinger var for svak. Det arbeidet
har vi tatt fatt i, og en arbeidsgruppe er nå kommet meget langt
i å gjennomgå dette for å se om vi kan
finne løsninger som forener både de kommunale
krav og de statlige krav til bedre kontroll med de oppgaver
som innleveres.

 Audun Bjørlo Lysbakken – til
oppfølgingsspørsmål.

 De tall som representanten Nordtun refererte
til, er tall som også andre undersøkelser
har vist har relevans, både i forhold til offentlig økonomi
sentralt og ute i kommunene. Jeg oppfatter finansministerens
svar dit hen at skatteetatens ressurssituasjon
kan ses litt uavhengig av disse tallene. Er det slik å forstå at
finansministeren ikke mener at flere ressurser til
skatteetaten og omorganiseringsprosesser mer i tråd med
de ønsker etatene og kontorene lokalt har kommet med,
vil innvirke på de summer som dette brevet fra departementet
har avdekket?

 Jeg tror en skal ta den type anslag
over mulig svart arbeid med en viss forsiktighet. De som gir anslagene,
tar også sterke forbehold. Det er slik at ressurssituasjonen
i toll- og avgiftsetaten og i skatteetaten selvfølgelig
er slik at de til enhver tid må prioritere. Ingen statlig
etat, tror jeg, får ubegrenset tilgang. Det har vel heller ikke
skjedd under noen annen regjering.

Det er nå gjennomført omorganiseringer
slik at man kan konsentrere seg om
de store saker, og mindre om detaljkontroll. Behandlingen
av vanlige lønnsmottakeres selvangivelser er etter
hvert betydelig automatisert, slik at mulighetene for kontroll med
store forretningsmessige skatteforhold, for å si det slik,
er økt betydelig opp gjennom de senere årene.
Det er en utvikling som vil fortsette. Ikke minst opprettelsen
av Sentralskattekontoret for storbedrifter og at flere ligninger
nå behandles sentralt, og etter forslag fra Regjeringen
nå også kraftselskapenes ligninger,
vil gi en bedre mulighet for kontroll.

 Ranveig Frøiland – til
oppfølgingsspørsmål.

 Det er Finansdepartementet sine tal
vi held oss til når vi snakkar om svart økonomi og økonomisk
kriminalitet. Frischsenteret har òg i ein rapport sagt
at ein dreg seg unna skatt for mellom 2,9 og 10,9
milliardar kr. Det er ikkje nok med omorganisering. Når
ein ser i Aftenposten Aften frå måndag, ser ein
at ein får inn veldig store summar dersom ein fører
kontroll.

Då er spørsmålet
mitt til finansministeren: Er finansministeren så redd
for å tilsetja fleire folk i staten, på kemnarkontoret
og på skattekontoret, at han på ein måte ikkje
vågar å taka det grepet? Eg trur ikkje
omorganisering klarar å fanga opp alt dette. Ein er nøydd
til å ha fleire folk som utøver kontrollen, og
som går ut og gjev råd til desse folka. Dei seier
faktisk at det er behov for at det offentlege gjer det. Så redsla
for å tilsetja folk i staten må ikkje vera
så stor.

 Jeg tror spørreren kan ta det med
ro, finansministeren er aldri redd for å få økte inntekter.
Men samtidig gjør vi noe for å gjøre
skattesystemet enklere, mer oversiktlig, for folk flest. Den skattereform
som kommer, vil forhåpentligvis bidra til det.

Jeg kan bare nevne ett eksempel.
I dag behandler tolletaten nesten 100 pst. av tolldeklareringer
på nettet. Papirarbeidet er borte. Det er klart at det
har gitt etaten en mye bedre mulighet for å drive
aktiv, oppsøkende kontroll, som vi ser eksempler
på gir betydelige resultater. Så det er faktisk
slik at omorganisering, flytting av kontorer, sammenslåing
av kontorer, konsentrasjon om der de store grensehandelsproblemene
er, der smuglerproblemene er, faktisk gir resultater i kombinasjon
med bruk av ny teknologi.

 Morten Lund – til oppfølgingsspørsmål.

 Det er meget godt dokumentert at samfunnet
har kjempestore tap på grunn
av svart økonomi. Det er også godt dokumentert
at hver eneste skattekontrollør ekstra kan gi
en gevinst på 3 mill. kr i året. Det er lagt fram
dokumentasjon på det fra forskere både
i år og i fjor. Ti nye skattekontrollører kunne
gjort det unødvendig å kutte i barnepass for enslige
forsørgere, f.eks. Dette er ren gevinst, og det er merkelig
at det ikke gjøres noe i det enkelte budsjettet.

I enkelte bransjer, f.eks. i restaurantbransjen
og i byggenæringen, plages man med alle dem som
får lov til å fortsette å drive useriøst,
og som gjør det omtrent umulig å drive seriøst,
for dem som ønsker det. Jeg tror det er det store problemet.
Dette er så smittsomt. Det sies at risikoen for å bli
tatt er så liten at dette bare kommer til å øke. Ser ikke
finansministeren den delen av problemstillingen?

 Jeg tror man skal være litt
varsom med å bruke tall på hva fortjenesten
kan ligge på på kort sikt. Men det er klart at økt
bemanning kan skje gjennom å tilføre etaten samlet
sett mer ressurser, eller at etaten konsentrerer seg mer
om de store kontrolloppgavene.

Ikke innenfor noen
bransje i dag kan man være trygg på at
det ikke kommer plagsom kontroll. Det gjelder byggebransjen,
det gjelder fiskeeksportører, og det gjelder en serie andre
bransjer hvor vi har hatt til dels ganske betydelige funn
gjennom en intensivert og samordnet kontrollvirksomhet.

 Tiden for den muntlige spørretimen
er nå omme, og vi går over til den ordinære
spørretimen.





                    
                    
                    

 Det blir noen endringer
i den oppsatte spørsmålslisten, og presidenten
viser i den sammenheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 4, fra representanten
Knut Storberget til justisministeren, vil bli tatt opp av representanten Anne
Helen Rui.

Spørsmål 13, fra representanten Arne
Sortevik til utdannings- og forskningsministeren, vil bli besvart
av kommunal- og regionalministeren som rette vedkommende.

Spørsmål 14, fra representanten
Johnny Hult til nærings- og handelsministeren, vil bli
tatt opp av representanten Per Roar Bredvold.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    



                    

 Dette spørsmålet,
fra representanten Knut Storberget til justisministeren, vil bli
tatt opp av representanten Anne Helen Rui.

 «Folldal kommune i Hedmark er tilgodesett
med bemannet lensmannskontor fire timer annenhver uke.
Innbruddsraid og innbrudd i lokal bank har bidratt til at flere
etterlyser mer tilstedeværelse fra politiets side, noe
som også er intensjonen med politireformen.

Mener statsråden situasjonen
i Folldal er tilfredsstillende, og finnes det noen muligheter
for Regjeringen til å styrke distriktspolitiet, slik Arbeiderpartiet
har tatt til orde for?»

 Alvdal og Folldal lensmannsdistrikt omfatter
kommunene Alvdal og Folldal. Lensmannsdistriktet har sine
kontorer i Alvdal.

Som en service overfor befolkningen i Folldal
har lensmannsdistriktet etablert en ordning med fast kontordag,
4 timer hver onsdag, i Folldal kommune. På grunn av
en langtidssykmelding, har ordningen siden våren 2003 vært
redusert til 4 timer hver annen uke. Vedkommende er nå tilbake.
Det at Folldal ennå ikke er tilbake med
4-timersordning hver uke, skyldes at man samtidig har fått
en korttidssykemelding blant de ansatte. Distriktet vil gjeninnføre
ukentlig ordning så snart vedkommende er tilbake.

Kontordagen i Folldal er ikke en
beredskapsordning, men et servicetilbud hvor lensmannsdistriktet
yter rådgivning, forestår utlevering av diverse
skjema, pass og lignende. Tilbudet har vært relativt lite
benyttet av publikum. I snitt har kontoret mottatt fra én
til fem henvendelser de dagene det har vært betjent.

Lensmannsdistriktets daglige vakt og politiberedskap utøves
fra kontoret i Alvdal. Utenom kontortid og i helgene samarbeider
lensmannsdistriktet med fire andre lensmannsdistrikter,
Tynset, Tolga og Os, Røros og Holtålen, om politiberedskapen.
Dette muliggjør en døgnkontinuerlig beredskap,
bestående av reservetjeneste og aktiv polititjeneste.

Politimesteren i Hedmark opplyser at det kontinuerlig arbeides
for å forbedre beredskapssituasjonen i alle deler av
politidistriktet. Målsettingen er at distriktet, gjennom samordning
av administrative og fellesoperative oppgaver og rasjonell organisering
og drift av de enkelte driftsenheter, skal frigjøre ressurser
til mer operativt og publikumsrettet arbeid, i samsvar med politireformens
hovedmål.

Innbrudd og innbruddsraid er dessverre
en del av kriminalitetsbildet i Norge. Med spredt bebyggelse og
store geografiske avstander er det umulig for politiet å fullt
ut forhindre dette. Men det kan samtidig tillegges at kriminalitetsutviklingen
i Alvdal og Folldal lensmannsdistrikt er meget positiv for inneværende år.
Pr. 1. november i år er antallet simple tyverier
redusert med 16 pst., og antallet grove tyverier er redusert
med hele 53,7 pst., sammenlignet med tilsvarende
tid i fjor.

Det er politimesterens oppgave og ansvar å sørge
for en god polititjeneste i hele politidistriktet. Jeg
har tillit til at Politidirektoratet og politimesteren sikrer at
Hedmark politidistrikt har en god polititjeneste i hele
distriktet, i tråd med politireformens målsettinger.

La meg så tilføye: Gjennom
informasjon jeg har innhentet, har Alvdal og Folldal lensmannsdistrikt
vært sammenslått i over 20 år, og basert
på informasjon fra den lokale lensmannen har det i samme
periode ikke vært noen
fast bosatt politiperson i Folldal. Når det gjelder hele
politireformen, ble den lagt fram av regjeringen Stoltenberg
i sin tid, både når det gjelder definering
av viktige mål og reformens del 1 og 2. Jeg har tidligere sagt
at selv om jeg på visse punkter da var uenig, har jeg lojalt
fulgt opp reformen, slik at det skulle være samsvar mellom
det Arbeiderpartiet tidligere har
gått inn for, og det jeg i praksis har valgt å følge
opp som justisminister, ikke bare for distriktet,
men for hele landet, når det gjelder bekjempelsen
av kriminalitet.

 Jeg takker statsråden for svaret.

I dag måles politiets arbeid i oppklaringsprosent, saksbehandlingstid
og uoppklarte saker. Burde vi ikke snart begynne å måle
politiarbeidet også på andre
måter? Er statsråden enig i at det er en mulighet å tenke
på?

 Representanten reiser en usedvanlig viktig
problemstilling. Jeg har tidligere sagt – jeg vil gjerne
gjenta det og utdype det noe – at så lenge vi ikke
har andre måleinstrumenter, bruker vi dem vi
har. Men det er helt åpenbart at når det f.eks.
gjelder én side ved det kriminelle landskap,
det å forebygge at ungdommer blir kriminelle, kan vi ikke
lett måle det i prosentuell innsats, men vi vet at gjennom
godt samarbeid – altså god
samarbeidsånd på norsk – kan vi få resultater.
Kanskje kan vi få fram de resultatene gjennom gode
og vellykte historier – og la oss kalle det den beste praksis – som
vi med glede deler med andre.

Noe lignende kan vi selvfølgelig gjøre
når det gjelder organisert kriminalitet, som også er
veldig tidkrevende. I tillegg kan vi gjøre det gjennom
den innsatsen som politiet nå gjør
mange steder i Norge: De ser på kartet, de ser hvor hendelsene
finner sted, og så prøver de å være
der i forkant, gjerne i samarbeid med lokalbefolkningen,
for både å forebygge kriminaliteten
og slå raskt ned på den. Da tenker man på nye
måter. Jeg skal derfor ta med meg representantens spørsmål
til meg i mitt videre arbeid.

 Jeg takker statsråden for det svaret
også.

Jeg vet jo at politireformen skal evalueres.
Blir det i den evalueringen også tatt til hensyn
til og sett hvordan økonomien og eventuelt menneskelige
ressurser er blitt fordelt under reformtida, og tenker Regjeringen
framover, ikke bare hva gjelder politifolk,
men også hva gjelder økonomi?

 Det er en evaluering som
vi for det første må måle
mot mange forhold. Vi må måle den mot
hvordan man internt i politiet opplever det, hvordan
folk opplever det. Vi må se på den økonomiutviklingen
som har vært, og på ressursutviklingen. Det må vi
få gjort på en skikkelig måte. Jeg er
enig med Politiets Fellesforbunds leder, Arne Johannessen,
som sier at reformen har vært svært
viktig, men at det i Norge alltid er en debatt om ressurser.
Da er det også viktig å måle gode eksempler
på klok bruk av ressurser, og noe av det er faktisk kjernen
i det spørsmålet som representanten tar opp på vegne
av representanten Storberget, nemlig at det er klokt at man også lokalt – om
en gjør det på sin spesielle måte – sikrer
seg. Det gjør man faktisk i hele landet. Det å sikre både
hus og hjem og næring er med på å forebygge
kriminalitet mange steder. Så kommer politiets innsats
sammen med den lokale innsatsen, og så får vi godta
at både fantasi og vett – og da mener
jeg vett i god forstand – er jevnt fordelt i landet. Samarbeid mellom godt
lokalt vett og godt politi er avgjørende for trygghet for
befolkningen. Det er det jeg legger til grunn både
for reformen og mitt ansvar for politiet.





                

 Dette spørsmålet,
fra representanten Arne Sortevik til utdannings- og forskningsministeren,
vil bli besvart av kommunal- og regionalministeren som rette vedkommende.

 Spørsmålet er stilt til utdannings-
og forskningsministeren. Jeg merker meg med en viss undring
at det er en annen statsråd som skal svare. Utdannings-
og forskningsministeren svarte inngående på et
spørsmål om denne ordningen 13. mars 2002, men jeg
får vel være fornøyd
med at det iallfall er én statsråd som vil svare.

«I statsbudsjettet for 2002 ble det
igangsatt et program med en ramme på 15 mrd. kr over åtte år
for opprusting av skolebygg. Lånene skal være
rentefrie, og ordningen omfatter også fem års
avdragsfrihet. Ved oppstart ble det fra flere hold understreket
behovet for lov- og forskriftsendring
for å sikre at ordningen virker etter hensikten.

Hva har statsråden gjort for å sikre
at adgang til avdragsfrihet i fem år medfører
at kommunene faktisk kan disponere utsatt avdragsbeløp
til andre tiltak i perioden med avdragsfrihet?»

 Nå er det én regjering. Spørsmålet
er rettet til utdannings- og forskningsministeren, men det er slik
at denne ordningen forvaltes av to departementer i samarbeid, både
Utdannings- og forskningsdepartementet og Kommunal- og
regionaldepartementet. Selve budsjettposten ligger på Kommunal-
og regionaldepartementets budsjett, idet rentekompensasjonen forvaltes
av Husbanken. Siden spørsmålet også berører kommuneloven,
er det gjort den vurdering i samarbeid mellom
de to departementene at det er korrekt og riktigst at det er kommunal-
og regionalministeren som svarer på spørsmålet.

For å stimulere kommunesektoren til å ta
bedre vare på skolebyggene er det etablert
en tilskuddsordning hvor staten gir kompensasjon for renteutgifter
ved opptak av lån til nybygg og rehabilitering. Det vil
bli gitt rentekompensasjon for låneopptak innenfor
en ramme på 15 milliarder kr over en
periode på åtte år.
For perioden 2002–2004 er det lagt inn rentekompensasjon
for låneopptak på i alt 8 milliarder kr.
Dette inkluderer påplusningen på 2004-budsjettet
som regjeringspartiene og Arbeiderpartiet
er enige om.

Jeg vil understreke at ordningen er en tilskuddsordning, ikke
en låneordning. Kommunene kan få tilskudd til
finansiering av opprustning eller
nybygg av skoler uavhengig av om det er tatt opp lån. Hvis
kommunene tar opp lån, står de fritt i valg av
låneinstitusjon.

Kommunene må følge bestemmelsene
i kommuneloven § 50 om avdragstid
på lån. Der heter det bl.a. at kommunenes samlede
lånegjeld skal avdras med like årlige avdrag.
Kommunenes lån til skolebygg må avdras i tråd med
kravene i loven. Kravet om at lånegjeld skal avdras med like årlige
avdrag er imidlertid knyttet til den samlede lånegjelden.
I forhold til enkeltlån vil kommunene normalt ha stor frihet
i forhold til spørsmålet om avdragsfrihet.

Rent teknisk er rentekompensasjonen beregnet
med utgangspunkt i et serielån i Husbanken med 20 års
løpetid, flytende rente og fem års avdragsfrihet.
Dette innebærer at kommunene får rentekompensasjon 

som om

 de hadde hatt fem års
avdragsfrihet. Kommunene får med denne beregningsmåten
en noe høyere rentekompensasjon enn de ville ha fått
hvis rentekompensasjonen ble beregnet ut fra like årlige
avdrag over hele lånets løpetid.

 Jeg takker for svaret.

Spørsmålet fremkommer på bakgrunn
av en budsjetthøring i utdanningskomiteen 5. november,
der representanter fra KS-systemet var til stede. De gjentok det
de sa ved innføring av ordningen, nemlig at regelverket ikke gjør
det mulig å få en likviditetsfrigjøring
fra den adgang til avdragsfrihet som ordningen er omfattet av. Jeg
viser til rundskriv F-49-01, som er den eneste tilgjengelige orientering
om finansieringsordningen med rentekompensasjon for skoleanlegg,
og hvor det spesifikt er omtalt fem års avdragsfrihet.

Det som KS fremstiller som et problem, er at
selv om man etter denne ordningen teknisk har en avdragsfrihetsadgang,
er det slik at man ikke får den økonomiske
effekten av at man ikke betaler avdrag, som man i andre
sammenhenger får når lån er avdragsfrie.

Hva vil statsråden gjøre
for at kommunene som bruker låneadgang etter
denne ordningen, faktisk får en likviditetsfrigjøring
i de fem årene de ikke betaler avdrag?

 Jeg har lyst til å understreke at
den tilskuddsordningen man har laget, ikke minst likebehandler
spørsmål knyttet til hvilke låntakere
ordningen skal gjelde for. Det betyr at det ikke er laget
en låneordning i Husbanken der alle som skal
ta del i dette, er tvunget til å gå til en offentlig
låneinstitusjon for å få et avdragsfrihetslån
og en rentesubsidie.

Det er også slik at det
var viktig da man utarbeidet denne ordningen, at de kommunene som
har hatt egenfinansieringsmulighet, og som valgte det, også skal
få en del av det tilskuddet og den subsidien som ligger
i rentesubsidien, selv om de ikke har vært tvunget
til det, men på grunn av sin egen økonomiske situasjon
har valgt å ta opp et lån for å finansiere
dette. Så er det slik at vi har gjort et valg. Det betyr
at man innenfor totalrammene av låneporteføljen
vil ha full mulighet til å kunne velge ikke å gå inn
på låneordninger hvor det er avdragsfrihet for kommunesektoren,
og derfor avlaste låneopptaket sitt. Men det er ikke
mulig i forhold til kommuneloven å ikke fremskrive
totale avdrag på sine lån. Jeg tror ikke
vi kan se denne ordningen helt uavhengig av hvordan kommuneloven
er utformet, og den likviditetssituasjonen som her beskrives, vil være
veldig ulik fra kommune til kommune. Noen kommuner er også under
oppsyn av fylkesmannen, noe som gjør at de ikke
kommer til å få lov til å ta opp ytterligere
lån, nettopp fordi økonomien deres ikke
tåler det.

 Jeg takker igjen for svaret.

Det siste er jo bare en påminnelse
om at det er flere problemstillinger knyttet til denne ordningen
som gjør at kommuner med vanskelig økonomi,
og sågar med økonomi under overvåkning
fra fylkesmannen, har enda større problemer
med å nyte godt av ordningen enn det kommuner med noenlunde
orden på en stram økonomi har. Men jeg gjentar
at i det som finnes av orientering om ordningen med rentekompensasjon,
omtales det som en låneordning og som en ordning med avdragsfrihet.
Slik vi har oppfattet det, etter innspill og uttalelser
fra KS, er det slik kommuner oppfatter det når de vurderer
om de skal gjøre bruk av denne ordningen eller
ikke, at det gis både rentekompensasjon og avdragsfrihet.

Da dreier det siste spørsmålet
seg om hvorvidt man vil ta initiativ til en
oppklaringsrunde med Kommunenes Sentralforbund, slik at det blir
klarlagt om avdragsfrihet faktisk virker, og hvordan den eventuelt
skal virke.

 Jeg vil gjerne ta en oppklaringsrunde med Kommunenes
Sentralforbund. Dette er et spørsmål som helt
naturlig vil høre hjemme i de konstellasjoner
som vi har med Kommunenes Sentralforbund. Det har ikke
vært tatt opp av Kommunenes Sentralforbund i de fire årlige
møtene som vi har på bred front i Regjeringen,
med spørsmål og problemstillinger knyttet til
kommuneøkonomi
og andre reguleringer. Det er også slik
at den forskriften og de tilskuddsordningene som er laget, har vært
på høring. Også Kommunenes
Sentralforbund har vært høringsinstans for dette.

Jeg har lyst til å understreke at
det etter min mening ikke er noe formål
at vi skal tvinge alle disse låneordningene inn
i en låneordning i Husbanken, i Kommunalbanken eller
andre steder hvor vi kan forvalte en ren låneordning.
Det ville være urettferdig for kommuner som har valgt å ta
inn egenkapital i denne forvaltningen. Jeg tror også det
hadde betydd at vi hadde måttet ha en runde med ESA, for
det ville automatisk begrense hvem som kunne tilby lån.
Derfor har vi valgt det enkleste modellen, nemlig en tilskuddsordning,
som også tar høyde for at
man får rentekompensasjon for mer enn den faktiske renten.
Man får rentekompensasjon som om det var avdragsfrihet
i denne perioden.





                

 Dette spørsmålet,
fra representanten Johnny Hult til nærings- og handelsministeren,
blir tatt opp av Per Roar Bredvold.

 Jeg tillater meg å stille følgende
spørsmål til nærings- og handelsministeren:

«Smale veier og mye trafikk gjør
blant annet at bedrifter i Hedmark har de høyeste transportkostnader
i landet. Enkelte store bedrifter truer med å flagge ut.

Ser statsråden dette problemet, og
hvordan vil han være med på å kunne
redusere disse utgiftene?»

 Næringslivets konkurranseevne er helt
avgjørende for verdiskapingen i landet, og kostnadsnivået
er et viktig element i den sammenheng. Transportkostnadene er en
del av det bildet.

Jeg vil innledningsvis vise til at
Regjeringen har lyktes i å legge til rette for en positiv
utvikling og styrket konkurranseevne gjennom en lang rekke tiltak.
En ansvarlig økonomisk politikk med
påfølgende lav rente og en kronekurs som er gunstig
for konkurranseevnen, har vi lyktes med.

Når det gjelder transportsektoren,
er et godt fungerende hovedveinett en betingelse for næringslivet
og bosetting i de fleste deler av landet.

Jeg er naturligvis opptatt av å bevare
og utvikle industriarbeidsplasser, og jeg ser
klart at en velfungerende infrastruktur er et sentralt
element i en slik forbindelse. Jeg vil derfor vise til
at bevilgningene til veisektoren har økt med 800 mill. kr
og med i overkant av 400 mill. kr til jernbanesektoren i statsbudsjettet
for neste år. For veisektoren innebærer
et økt investeringsbudsjett at det neste år kan
settes i gang anleggsarbeid på en rekke nye prosjekter både
på stamveinettet og på øvrige riksveier. Mange
av disse nye prosjektene fjerner flaskehalser som i dag reduserer
næringslivets fremkommelighet på veinettet, særlig
i distriktene.

Når det gjelder Hedmark fylke konkret,
som det spørres om, vil jeg vise til at Akershus,
Oppland og Hedmark fylkeskommuner har utarbeidet «Fylkesdelplan
for transportkorridoren Gardermoen – Mjøsbyene»,
som er oversendt Miljøverndepartementet for behandling.
I denne omtales en utbygging av E6 mellom Gardermoen og Lillehammer,
sammen med bl.a. en videre utbygging av jernbanen i det samme området.

I tillegg vil jeg understreke at vi gjennom
den planlagte utbygging av Rv 2 mellom Kløfta
og Kongsvinger, samt åpningen av Rv 35 mellom
Lunner og Gardermoen, vil få en viktig og god tverrforbindelse
på Østlandet mot riksgrensen på Magnor, en tverrforbindelse
som ikke minst næringslivet har vært
opptatt av.

I forbindelse med transportetatens arbeid med
Nasjonal transportplan 2006–2015 har
Vegdirektoratet anslått behovet for opprusting av stamveinettet
til en brukbar standard i størrelsesorden 120 milliarder
kr. I tillegg kommer store behov på det øvrige
riksveinettet. Dette innebærer at det er en stor
utfordring å prioritere mellom de
ulike behovene på veinettet, også i
forhold til samferdselssektoren for øvrig. Regjeringen
vil komme tilbake til dette i forbindelse med stortingsmeldingen
om Nasjonal transportplan, som vil bli fremlagt
av Regjeringen ved samferdselsministeren våren 2004. I
den prosessen er selvfølgelig næringslivet engasjert,
herunder også Næringsdepartementet,
og vi vektlegger selvfølgelig i betydelig grad de innspill
og ønsker som vi får fra norsk næringsliv.

 Jeg takker statsråden for et fyldig
svar.

Innlandet er en region med stor vareproduserende
industri, bl.a. verkstedsindustrien, næringsmiddelindustrien
og tremekanisk industri, samt at det er en region med meget stor
reisevirksomhet. Alle disse næringene er svært
avhengige av effektive transportløsninger for å sikre
en videre utvikling.

Man ser f.eks. i Hedmark at 10 pst.
av utgiftene til å produsere noe går til transport,
mens snittet i Europa er på 3 pst.,
og landsgjennomsnittet ligger et sted mellom 4 og
6 pst. Ser statsråden at det kan være
noe mer problematisk å beholde og videreutvikle de arbeidsplassene
vi har ute i distriktene, i dette tilfellet Hedmark?

 Ja, det ser jeg veldig godt. Jeg er fullstendig
klar over at norsk industri i sin alminnelighet
og norsk næringsliv har en avstandsulempe, og at norsk
eksportindustri har en særlig
ulempe ved at Norge er et land som ligger litt
utenfor de mer sentrale områdene, selv om det sett fra
Norges side tidvis fortoner seg annerledes, kanskje.

Det er òg helt riktig, som representanten
sier, at vi har en gjennomsnittlig transportkostnad på over
det dobbelte av snittet i Europa. Det er noe av utfordringen vi
har. I tillegg har vårt ikke-konkurranseutsatte næringsliv
i distriktene en avstandsulempe ved at mye av markedet ligger på Østlandet,
i Oslofjordområdet. Det betyr at både eksportindustri
og skjermet industri har denne utfordringen.
Det tar Regjeringen på alvor. Det er også noe
av grunnlaget for at vi har økt bevilgingene til dette.
Vi har i budsjettet for neste år ytterligere styrket det,
men etter den planen Stortinget tidligere har vedtatt,
er det helt åpenbart at det ennå er
et stykke å gå, men vi går veien.

 I Dagens Næringsliv av 21. oktober
i år kan vi lese en artikkel om finskeide
Moelven Industrier. De truer faktisk med å ta med seg ferdighusproduksjonen
og flytte hvis det ikke blir bedre veier. Så viktig
er samferdselen at Borgström, som er konsernsjef, sier
at «vei er en av de viktigste rammebetingelsene
for Moelven». Moelven er liksom ikke akkurat verdens
mest øde sted heller, men allikevel er altså vei
en av de viktigste rammebetingelsene for at
bedriften fortsatt skal være der.

Når statsråden er ute og
reiser, vil jeg tro at samferdsel er et av de temaene som hyppigst
går igjen i samtaler med dem han besøker. I hvert
fall har det vært det på alle de bedriftsbesøk
jeg har vært. Samferdsel er et tema som går
igjen hele tiden. Selvfølgelig er det også andre
temaer, men samferdsel er det alle prater om.

Ser statsråden at når en
såpass stor konsernsjef uttaler seg, ligger det tyngde
i spørsmålet?

 Jeg er fullstendig kjent med engasjementet
i Moelven på dette området, et engasjement som ikke bare
Moelven har, men som langt på vei de fleste som driver
i norsk industri, har.

Nå er det jo slik at i en spørretime
er det ikke all verdens med mennesker som sitter og følger
debatten, men jeg registrerer at ved min høyre side
sitter statsråd Skogsholm, som har ansvaret for samferdsel,
så det er en ganske viktig tilhører
vi har akkurat i denne ordvekslingen. La meg si det slik at jeg
tror at næringslivets behov i den transportplanen som vil
bli utarbeidet, er godt reflektert. Den nasjonale transportplanen
er jo lagd for dem som nytter seg av transportkorridorene, og det
er fremkommelighet for individer og fremkommelighet for varer og tjenester
produsert av norsk næringsliv.

Næringsdepartementet har selvfølgelig
en særlig rolle når det gjelder å ivareta
det siste, en rolle som vi også kommer til å ha
i forbindelse med Regjeringens fremleggelse av Nasjonal
transportplan.





                

 Det foreligger ikke
noe referat.





                    
                    
                    

