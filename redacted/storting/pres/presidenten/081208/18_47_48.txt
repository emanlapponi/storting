 Det er slik at all tale skal rettes til presidenten. Det kan være fristende å gjøre annerledes. 




 Venstre synes det er viktig å se på nye verktøyer for å få fortgang i utbyggingen av vei og jernbane. Jeg deler ikke interpellanten og Fremskrittspartiets syn på bompenger, men derimot deler jeg representanten Sorteviks utålmodighet når det gjelder modernisering. 




Når det gjelder bompenger, har det vært en suksess i den forstand at lokalinitierte prosjekter har sett dagens lys raskere. Det er til og med lokale bompengeprosjekter som har blitt realisert uten at staten har vært inne med tilskudd i det hele tatt. Den type spleis og dugnad er i god Venstre-ånd. 




Bruk av bompenger på vei har fått fart på byggingen og utviklingen av veisektoren i Norge. Det er heller ikke så upopulært – folk er stort sett villige til å betale bompenger når de vet at de får igjen en tryggere og bedre vei. Der er statsråden og jeg enige. Selv sitter jeg nært på Oslopakke 3, og jeg er sikker på at uansett regjering ville ikke de nødvendige framkommelighetstiltak og miljøtiltak på E18 i Vestregionen blitt realisert uten at brukeren selv er med på å betale. 




Så til modernisering. Det har stoppet helt opp under denne regjeringen. Regjeringen har historisk mye penger å bruke. Det har de brukt mye tid på å skryte av i denne sal, men til syvende og sist er det vel hva man får ut av skattebetalernes penger, som er viktig. Det er ikke moderne å skryte av at man bruker mye penger. Det er moderne å fokusere på hva man faktisk får igjen for de pengene man bruker. 




Som gammel konkurranseløper vet jeg at ved konkurranse strekker man seg litt lenger enn det man i utgangspunktet hadde trengt å gjøre, og man kan konkurrere på smarte måter. Konkurranse er ikke et mål i seg selv, men det kan gi positive effekter. Vi har så langt hatt gode erfaringer med å slippe flere til på sporet. Anbudet på Gjøvikbanen i 2006 bidro til 40 pst. flere avganger, flere passasjerer, bedre universell utforming og oppgraderte tog til samme offentlige støtte. Venstre vil ha anbud på flere strekninger. 




I et møte med direktøren for Gjøvikbanen merket jeg meg det hun sa om stolthet. De som jobbet på Gjøvikbanen, var stolte over å ha vunnet anbudet, og de var stolte over å jobbe på Gjøvikbanen. De følte et eierforhold til banen. Venstre ønsket å fortsette denne anbudsutsettingen, men de rød-grønne stoppet dette av ideologiske årsaker. 




Venstre har en visjon om et moderne jernbanetilbud hvor kunden er i fokus. 




I det store bildet gjør NSB-konsernet og dets ansatte en god jobb. Selskapet går med overskudd, og det planlegges betydelige investeringer i nytt materiell. Jeg tror likevel NSB som selskap og arbeidsplass hadde hatt godt av å bli utfordret på flere områder. Det har NSB-direktøren selv bekreftet en rekke ganger. 




Vi har også gode erfaringer med økt konkurranse i godstrafikken. I 2003 ble jernbanenettet åpnet for konkurranse når det gjelder nasjonal godstransport for jernbaneforetak etablert i Norge. Godsmengdene på jernbanen har hatt en positiv utvikling de senere årene. Kapasitetsproblemer er en viktig grunn til at ikke mer gods fraktes på jernbane i dag. 




Jeg har en bekymring knyttet til at fagforeninger og gamle strukturer skal være til hinder for løsninger som åpenbart er positive. Venstre har hele tiden vært en pådriver for modernisering innen samferdselssektoren. Vi ønsker en omdanning av Jernbaneverket til en mer moderne organisasjon. Dette blir en viktig debatt internt i Venstre fram mot Venstres landsmøte nå til våren. 




De rød-grønne har stanset omstillingen innen jernbanesektoren og bruk av OPS innen veisektoren. Nye virkemidler har ikke kommet til. Det er skuffende, men det er ennå en sjanse innen denne regjeringsperioden, og det er NTP. Der bør i alle fall prosjektfinansiering ligge inne, og jeg vil benytte anledningen til å anbefale dobbeltspor Oslo–Ski som et ideelt prosjekt, med de erfaringene vi har fra utbygging av jernbane i Vestregionen. 




I en pressemelding i dag får vi vite at Regjeringen vil øke investeringene på vei og bane som en del av krisepakken. Det er bra. Det har vi etterspurt over tid. Nå gjenstår det å se hvor klokt man har tenkt å bruke disse pengene. 




 Dette får være en god oppvarming til samferdselsdebatten på torsdag! 




Jeg har lyst til å skru tiden litt tilbake, for når man hører på opposisjonspartiene, blir jeg litt skremt av at de nær sagt tror på det de selv sier her om hvordan man skal håndtere det som går på samferdsel. Hvis man skrur tiden litt tilbake, var jo både jernbane, veier, havner og farleder under enhver kritikk. Faktisk var det stor forvitring både på jernbanesiden og på veisiden. Og så stiller man seg opp på denne talerstolen og har alle mulige slags løsninger nå og nye verktøy. Da skjønner jeg ikke hvorfor man ikke brukte verktøyet da man hadde muligheten. Bondevik II-regjeringen var i posisjon med Fremskrittspartiet som støtteparti. Da var det jo bare å sette i gang. Men det gjorde man ikke. Man klarte ikke engang å følge opp den NTP-en som man hadde laget selv. Det var faktisk forholdet, og det synes jeg nå noen snart bør ta inn over seg. Man klarte ikke å levere i det hele tatt. 




Så skal jeg legge en liten visitt innom budsjettet som ligger nå. Vi har vært gjennom høringer. Jeg har registrert – og jeg tror jeg har vært på de fleste høringene – at det er veldig mye positivt som kom ut av høringene om budsjettet. Det er klart at man kunne ha ønsket seg enda mer, men situasjonen er i hvert fall den at vi innfrir den nasjonale transportplanen som ligger der pr. i dag, og vi har overoppfylt den. 




Da den forrige regjeringen la fram Nasjonal transportplan, kalte representanten Jan Sahl flertallets påplusninger – jeg vet at representanten Jan Sahl ikke liker å bli påminnet om det – for «luftmilliarder». Det var ordet han brukte – «luftmilliarder». Men jeg synes vi var i en situasjon der det var bra at vi hadde de «luftmilliardene» som vi fikk brukt. I tillegg har vi altså overoppfylt i forhold til Nasjonal transportplan som ligger der i dag. 




Når det gjelder modernisering av samferdselssektoren, kan man nå diskutere finansieringsmåter til man blir blå. Men situasjonen er faktisk slik at det handler om hvorvidt man ønsker å bevilge mer penger. Vår partileder og statsminister og samferdselsministeren har lovet store løft i forbindelse med Nasjonal transportplan. Det kommer. Jeg tror man også i forbindelse med de tiltakspakkene som kommer nå, får se en fin utvikling av samferdselssektoren i dette landet. Så vi får se fram til fortsatt å ha en konstruktiv debatt, men jeg synes man snart bør gå ut og si at vi i hvert fall har holdt det vi har lovet. Det synes jeg opposisjonen også bør være så romslige at man kan si. 




 Det er greit å få ordet i en så viktig debatt. Jeg synes det er en veldig viktig interpellasjon som er reist her i dag, med viktige temaer som peker framover mot en modernisering av transportsektoren i Norge, som vi ser fram til å komme i gang med når vi kommer i posisjon igjen. 




Grunnen til at jeg tok ordet, var først og fremst de av posisjonens politikere som omsider kom på banen. Det er nødvendig igjen å minne Tor-Arne Strøm om at Bondevik II-regjeringen overtok regjeringsmakt i en situasjon hvor store deler av norsk eksportrettet næringsliv var på vei ut av landet. Vi var nødt til å foreta en skikkelig ryddesjau og sørge for å holde kostnadsnivået nede i offentlig sektor. Det er de historiske fakta, og det er det ingen som bestrider i dag. At vi da ikke hadde penger til alle gode formål, kan man jo beklage, men slik var det. Nå har flere vært innom at situasjonen er litt annerledes i dag, så det skal ikke jeg komme inn på. 




Langelands ønske om å holde opposisjonspartiene ute av kontorene syns jeg var litt sjarmerende, for da skjedde det så mye, og så skjedde det lite da vi var i kontorene. Da tror jeg jeg må få spole litt tilbake i hr. Langelands hukommelse og minne om hva som skjedde innenfor luftfarten, minne om hva som skjedde innenfor jernbanen med CargoNet, med NSB, som opprettet anbudsstrekninger osv., minne om hva som skjedde innenfor organisering, innenfor hvordan vi løste store prosjekter: OPS-løsninger, som alle etater nå sier at det vil de gjerne ha mer av. Selv Gullvågs gamle etat Statens vegvesen vil jo gjerne ha OPS. Så lanserer man Prosjektfinansiering som et nytt mantra i Regjeringens egne dokumenter, og året etter skyter man det ned igjen. 




Nei, dette er egnet til forvirring. Det er nok slik at Helleland satte fingeren på noe litt ømfintlig: Her er det stor, stor uenighet i regjeringspartiene. Derfor får vi heller ikke en nasjonal transportplan fram til det berammede tidspunkt. Det er nok saken. Å skylde på KS1, som vi har hatt en stund, blir for tynt. 




Så snakkes det om NTP og hvor fortreffelig man er der. Ja, man oppfyller sin egen plan, og det er bra. Men det man ikke gjør, er å ta hensyn til den enorme kostnadsøkningen som har vært. Det gjør at vi ikke får nok penger til de mange gode tiltak. Nå viste Bård Hoksrud til en lang liste med prosjekter som man ikke har kommet i mål med i henhold til handlingsprogrammene til fylkene – 23 prosjekter faktisk. Grunnen er at selv om man har kommet med mer penger, bygger man færre kilometer veg, man asfalterer mindre. Det syns jeg man skal være ærlig nok til å si. Så sier man at det er en stor overoppfyllelse. Store deler av den overoppfyllelsen skyldes at det bevilges nær 1 milliard kr mer til ferjer. Det er bra. Der har Regjeringen gjort noen smarte grep i rabattstruktur, men det er det som koster. Det er dieselomkostningene for ferjene som drar dette opp i nesten en milliard. Det slår også inn på den totale oppfyllelsen. Men det blir ikke mer veg av det. 




Den andre grunnen til at jeg tok ordet, var at jeg ønsket svar fra statsråden på et forhold som representanten Gullvåg tok opp. Han ble litt ivrig, og så sier han at selv omorganiseringen av Vegvesenets utbyggingsavdeling var jo en fiasko, i hvert fall kunne det oppfattes slik – han brukte nok ikke akkurat det ordet. Men da har jeg et lite sitat nede på kontoret mitt hvor statsråden har uttalt at opprettelsen av Mesta og omorganiseringen i den sammenheng, med nedlegging av utbyggingsavdelingen, har staten tjent 580 mill. kr på, det mener jeg beløpet var. Det uttalte statsråden på LO Stats konferanse. I tillegg kommer omorganiseringen og regionaliseringen, slik at besparelsen ble nesten 1 milliard kr. Det kunne være greit å få statsrådens bekreftelse på det. 




 Jeg takker alle ærbødigst for muligheten til å ta ordet her i dag. Nå har jo representanten Sortevik påført skattebetalerne en regning ved å invitere til denne debatten der han har annonsert at han ikke visste om han ønsket eller trodde han skulle få noen svar. Det er de sikkert veldig glad for, men da bør vi også sørge for at de får valuta for pengene, og at alle deltar. Så er også representanten Helleland glad. 




Det jeg reagerer litt på, er representanten Halleraker, som tok ordet og gjerne ville gå i rette med Strøm fordi han var så oppgitt over at vi nå tok opp at de ikke hadde penger til alle gode formål. Men så vidt jeg skjønte, handler denne debatten om hva slags verktøy man skal bruke i samferdselssektoren, og det var vel ingen som hindret Torild Skogsholm eller andre i den forrige regjeringen, Bondevik II-regjeringen, å komme opp med nye gode ideer og andre måter å finansiere utbyggingsprosjekter på innenfor samferdselssektoren. Hadde det da vært som det her hevdes, at ved bruk av disse verktøyene ville man fått mye mer igjen, ville det jo vært ekstra lurt å benytte seg av disse i en situasjon hvor man hadde mye lavere bevilgninger enn det man har i dag. 




Jeg reagerer også på Borghild Tenden, som framhever at det er fagforeningens skyld at vi ikke får til noe her i Norge. Ja, hvis det er fagforeningens skyld at vi ikke får gjort nok innenfor vei eller innenfor NSB, må det jo være det at de krever anstendige lønns- og arbeidsvilkår som er problemet. Og hvis Borghild Tenden har tenkt å ta til orde for sosial dumping fra denne talerstolen, synes jeg det er veldig alvorlig. 




Så er det også sånn at denne regjeringen har kommet med nye ideer. Dette er jo også den første regjeringen som har en statsminister som har brukt mye tid på å si at vi trenger nettopp nye verktøy i samferdselssektoren. Det er sikkert ikke alle i denne salen som hadde glede av å være til stede på Arbeiderpartiets landsstyremøte, men det hadde undertegnede, og der kunne Jens Stoltenberg trekke opp en del viktige momenter, bl.a. at vi skal bruke tiltalls milliarder mer på samferdsel i neste NTP. Han tok også opp at vi nå har et behov for å bygge ut vei- og jernbanestrekninger mer helhetlig, og at det er behov for at Regjeringen, staten, forplikter seg utover de enkelte budsjettårene. Og sånn jeg har skjønt det, er jo nettopp det mye av det representanten Sortevik spør om i sin interpellasjon. Men da kunne det vært en idé å vente og se hva som kom fra Regjeringen, før man følte det nødvendig å invitere til en interpellasjonsdebatt der man på forhånd annonserer at man ikke venter seg noen svar. Det synes jeg er å kaste bort veldig mye tid for veldig mange, og ikke minst kaste bort veldig mye av skattebetalernes penger – på en debatt der man ikke forventet noen svar. 




 Hvis det er noen som kaster bort skattebetalernes penger, så er det jammen både denne regjeringen og tidligere regjeringer, som bruker bompengefinansiering for alt det er verdt. Jeg nevnte at fra 1990 til 2007 har bilistene betalt 46 milliarder kr, men 15 milliarder kr har gått til helt andre ting enn veier. Det har gått til å betale kostnadene ved å bygge vei på avbetaling. 




Dette er en viktig debatt, og den bør etter Fremskrittspartiets syn skje i tillegg til og parallelt med at vi nå får en ny nasjonal transportplan. Det er en for viktig debatt til å ha inne i selve planbehandlingen. Dette er en viktig debatt om viktige verktøy, og Fremskrittspartiet er opptatt av å bruke verktøy som gjør at vi kobler statlige penger til statlige oppgaver. Det er en statlig oppgave å bygge vei, og det er ikke minst en statlig oppgave å finansiere veibygging. Derfor avviser vi det som er hovedpilaren for denne regjering, i tillegg til de løpende budsjettene, nemlig å hente pengene hos bilistene. 




Det har vært tre innlegg fra regjeringspartiet Arbeiderpartiet. Jeg vil anbefale disse representantene å ta seg en prat med Matz Sandman fra Arbeiderpartiet, som jeg tror også har hatt fremtredende verv for Arbeiderpartiet. Han har en helt annen oppfatning av det verktøyet som jeg har omtalt her i dag, enn de tre representantene. 




Det er også slik at det verktøyet som jeg har omtalt, og som faktisk også er Fremskrittspartiets finansieringsverktøy, er ganske likt den anbefalingen som er gitt i en rapport til Østlandssamarbeidet, som består av åtte fylkeskommuner på Østlandet, og som disse åtte fylkeskommunene har stilt seg bak – jeg tror faktisk også at representanten Gullvågs egen kommune har stilt seg bak de anbefalingene – som er anbefalinger som nevnte Matz Sandman markedsfører og fremhever på en utmerket måte, og som Fremskrittspartiet er helt enig i. 




Det er viktig at debatten om verktøy fortsetter. Det er også viktig å minne om at her er det egentlig mindre nytt, det er faktisk mer snakk om å bruke verktøy som allerede er i bruk. Jeg tror neppe vi ville bygget flyplassen vår på Gardermoen med bompenger. Den er bygget gjennom et eget selskap som fikk egen finansiering. Det samme gjelder for flytoget. Vi kjenner statlige selskaper, som jeg sa innledningsvis i interpellasjonen, innenfor samferdselssektoren, bl.a. selskapet Avinor, og vi kjenner også ordningen med statlige lån, riktignok fra andre sektorer, men som brukes i dag. Så dette er kjent. Men det er jo frustrerende, spesielt for bilistene, som da får stor ekstraregninger, at denne regjeringen ikke vil bruke dem innenfor samferdselssektoren. 




 Det er alltid spennande med interpellasjonsdebattar, sjølv om temaet som er teke opp i dag, ikkje er spesielt spennande. Kanskje var det òg årsaka til at det ikkje var så stort engasjement i utgangspunktet frå regjeringspartia. For dette temaet har me diskutert mange gonger før, og eg har problem med å høyre eitt einaste nytt argument i dag som ikkje har vore oppe i denne salen veldig mange gonger før. 




Representanten Sahl frå Kristeleg Folkeparti har store ambisjonar om satsing på samferdsle. Ja, me er einige om det, Jan Sahl og eg, men i fire år kunne Kristeleg Folkeparti gjort dette. I fire år kunne Kristeleg Folkeparti, Høgre og Venstre satsa stort, dei kunne gjort Statens vegvesen om til statsaksjeselskap, dei kunne faktisk gjort kva dei ville, og lagt det fram, men me såg berre ingenting til det. Det vart med tanken. Det vart med omorganiseringa, som ein gjentek gong etter gong har gitt svære innsparingar. 




Eg utfordra Statens vegvesen i fleire omgangar på å få dokumentert dei innsparingane, men det er ingen som greier å finne dokumentasjon og leggje fram kvar innsparingane er. Eg ville så gjerne hatt dei pengane ut på vegen og sagt at her er faktisk nesten 1 milliard kr meir til vedlikehald, men det er ingen som kan seie at dei er der. Derimot har funksjonskontraktane vorte ei mare fordi dei kostar veldig mykje, og folk rundt omkring klagar og klagar og klagar på at vedlikehaldet har vorte mykje dårlegare. Då er det eitt eller anna som ikkje stemmer i argumentasjonen til opposisjonspartia, som er så høge og mørke på dette kvar gong vi møtest her i salen. 




Eg sit med resultatet. Derfor brukar eg meir pengar. Eg kom inn i regjering på eit tidspunkt då dei svære prosjekta på jernbanen mellom Lysaker og Sandvika var i ferd med å stanse opp – og dei hadde vorte stansa opp med dei løyvingane som vart lagde fram av førre regjering. Det er eit godt stykke derfrå og til å skryte av at ein har all verdas verktøy, då fekk ein i så fall ha brukt dei. Og testen er ikkje dei nye verktøya, testen er at prosjekta vert gjennomførte. Testen er at folk får eit betre veg- og jernbanenett. Kva er det som er moderne? Det hadde ikkje vore spesielt moderne å stanse utbygginga av Lysaker–Sandvika, det tviler eg på hadde vore oppfatta som nyskapande iallfall. 




Det kan godt hende at ein vil sjå på statsråden og regjeringspartia som ikkje så moderne når det gjeld verktøybruk, men me skaper resultat med dei verktøya me har. Eg er stolt av å vere i ei regjering som til dei grader har levert det ho har lova, det som andre kallar luftpengar. Vel, dei pengane eg har utfordra Statens vegvesen til å finne etter omorganiseringa, finn ein altså ikkje – kanskje var det luftpengar? 




 Debatten i sak nr. 2 er avsluttet. 





                    
                    
                    

