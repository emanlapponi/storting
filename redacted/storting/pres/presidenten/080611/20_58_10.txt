 Representanten Thore A. Nistad har tatt opp det forslaget han refererte til. 




 Det er ikke så lenge siden et nærmest likelydende forslag ble behandlet i Stortinget, den gang i kontroll- og konstitusjonskomiteen.




Høyre sluttet seg da til flertallet, som gav uttrykk for at et stortingsorgan ikke er egnet til å ha den rollen i rene operative oppgaver på dette feltet, slik mandatet i forslaget tilsa. På et så viktig område som samfunnssikkerhet og terrorbekjempelse er det ofte helt avgjørende at beslutninger kan fattes raskt og tiltak settes i verk umiddelbart. 




Høyre vil heller ikke ved denne behandlingen gå inn for å opprette en egen sikkerhetskomite i Stortinget. Samtidig mener vi det er et reelt problem at justiskomiteen i sitt arbeid med budsjettet ikke får tilgang til PSTs graderte trusselvurdering, og at Stortingets forutsetninger for å vurdere om det stilles nødvendige ressurser til disposisjon til PST derved svekkes. 




Høyre mener det er behov for en avklaring på dette punktet og varsler derfor i innstillingen at vi vil komme tilbake til denne problemstillingen på egnet måte. 




 Flere har ikke bedt om ordet til sak nr. 1 

(Votering, se side 3648) 





                    

 Under debatten har Thore A. Nistad satt fram et forslag på vegne
av Fremskrittspartiet. 

Forslaget lyder: 

«Ny § 13 b i Stortingets forretningsorden skal lyde: 

I tillegg til de komiteer som er omtalt i § 10, oppnevnes også
en sikkerhetskomité. Sikkerhetskomiteen har til oppgave å drøfte
med regjeringen viktige spørsmål om landets indre sikkerhet
og antiterrorarbeidet, beredskapsplaner, samt de operative sikkerhetstiltak
overfor etater, direktorater, departementer, institusjoner og myndighetspersoner.
Slik drøftelse bør finne sted før viktige beslutninger
fattes. Sikkerhetskomiteen skal følge de tiltak som blir gjort på
det interne sikkerhets- og antiterrorområdet i henhold til gitte fullmakter
og bevilgninger og føre kontroll med regjeringens myndighetsutøvelse
på dette området. 

Sikkerhetskomiteen består av
Stortingets president som leder og visepresident som nestleder, partienes
gruppeledere med nestledere som varamenn, samt justis- og forsvarskomiteens
ledertrio. 

Lederen kaller sammen komiteen når vedkommende mener
det er nødvendig, eller når statsminister, justisminister eller
en tredjedel av komitémedlemmene anmoder om det. 

Forhandlingene
i sikkerhetskomiteen skal holdes hemmelige, hvis intet annet uttrykkelig
bestemmes. Det samme gjelder for fellesmøter denne komité
har med andre komiteer. Også innkallingen til komitémøter
skal være hemmelig. 

Sikkerhetskomiteen kan også la embetspersoner
møte for å gi informasjon og svare på spørsmål,
sammen med medlemmer av regjeringen.» 

Det vil
bli votert alternativt mellom dette forslaget og innstillingen fra presidentskapet.

Presidentskapet hadde innstilt: 

Dokument nr. 8:30 (2007-2008)
- representantforslag fra Siv Jensen, Carl I. Hagen og Jan Arild Ellingsen
om opprettelse av en sikkerhetskomité i Stortinget - bifalles ikke.

Votering:

Ved alternativ votering mellom presidentskapets innstilling
og forslaget fra Fremskrittspartiet ble innstillingen bifalt med 82 mot
22 stemmer.

(Voteringsutskrift kl. 23.11.56)


                    
                    

