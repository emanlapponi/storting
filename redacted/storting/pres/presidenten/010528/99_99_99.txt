 Representanten Foss har fremsatt det forslag han viste til.




 I likhet med representanten Foss er Fremskrittspartiet for så vidt også tilfreds med at det samler seg et bredt flertall om å lage retningslinjer for stabilitet knyttet til saldoavskrivningsreglene. Min bekymring går likevel i retning av at vi har sett nok ganger at fine festtaler og ord og uttrykk om stabile retningslinjer ikke holder så lenge når man sitter sene nattetimer og skal saldere budsjetter. 




Derfor var det underlig å høre saksordførerens beskrivelse av behovet for stabile rammebetingelser, slik at vi kunne styrke konkurransesituasjonen for næringslivet, og at det ikke minst var viktig å legge til grunn hva slags systemer man hadde i andre land. Det er nemlig slik at saksordføreren sammen med andre representanter fra sentrumspartiene og Arbeiderpartiet var de som bidro til å endre avskrivningsreglene i første runde. Dette var altså et system som virket. Og ikke minst er det slik at endringene som ble gjort i statsbudsjettet for inneværende år, fikk tilbakevirkende kraft, noe som i hvert fall ikke kan sies å være forutsigbarhet og stabilitet for et næringsliv som i det minste må kunne forvente at regler fastsatt av denne sal ikke har tilbakevirkende kraft, men først og fremst gjelder fra og med en viss periode fremover. Det er endring av spillereglene på en svært ufin måte, som jeg håper vi slipper å se mer til i fremtiden, spesielt fordi skattesystemet må være troverdig. Ellers taper politikken ansikt over tid.




Jeg skulle ønske at mindretallsforslaget fikk noe bredere tilslutning enn det faktisk har fått, men jeg registrerer at så ikke er tilfellet.




 Jeg slutter meg i all hovedsak til det saksordføreren har sagt, men vil bare knytte én kommentar til denne saken, fordi det er vanskelig å se denne saken helt isolert fra en sak vi senere skal behandle i Odelstinget, som går på avskrivningssatser for landbruket. Departementet har altså etter påtrykk fra forlikspartnerne gått inn og endret avskrivningssatsen for landbruk fra 2 til 4 pst., for å bøte på det som skjedde på hotell Plaza en sen nattetime. Og det jeg på en måte tror er lærepengen av dette, er at man ikke kan gjøre denne typen store endringer i et avskrivningssystem uten å ha tenkt nøye nok gjennom det. Det som ble resultatet av dette budsjettforliket mellom sentrum og Arbeiderpartiet, ble endringer i avskrivningssatsene. Så oppdager man at dette rammer landbruket spesielt sterkt, og går tilbake og endrer den ene, men ikke de øvrige. 




Det betyr at jeg står inne for det saksordføreren har redegjort for, men det er nok likevel en lærepenge for forlikspartnerne at denne måten å håndtere skatte- og avgiftssystemet på, i all hovedsak er en dristig øvelse når man ikke har tenkt seg tilstrekkelig om på forhånd.




 Flere har ikke bedt om ordet til sak nr. 1.

(Votering, se side 3236)





                    

 Under debatten har Per-Kristian
Foss satt fram et forslag på vegne av Høyre
og Fremskrittspartiet. Forslaget lyder:

«Stortinget
ber Regjeringen utrede og legge frem forslag til nye saldoavskrivningssatser,
basert på hva satsene er i andre land og driftsmidlenes økonomiske levetid.
Endringene skal gjennomføres med virkning for inntektsåret
2001.»

Votering:

Forslaget fra Høyre og Fremskrittspartiet
ble med 82 mot 30 stemmer ikke bifalt.

(Voteringsutskrift kl. 13.04.47)

Komiteen hadde innstillet:

Dokument nr. 8:54 (2000-2001) – forslag
fra stortingsrepresentantene Per-Kristian Foss, Børge Brende
og Jan Petersen om utredning av og forslag til nye saldoavskrivningssatser – vert å leggje
ved protokollen.

Votering:

Komiteens innstilling bifaltes enstemmig.


                    
                    

 Øystein Djupedal har tatt opp de forslag han refererte til.




 Hvorvidt akkurat debatten om Tobin-skatt preger det internasjonale ordskiftet om økonomi og politikk, er jeg noe mer i tvil om. Det tror jeg i så fall baserer seg på et meget snevert utsiktspunkt. Det er iallfall tydelig at hr. Tobin selv, altså professor og tidligere nobelprisvinner James Tobin, føler et sterkt ubehag ved å bli knyttet til denne skatten. Han uttaler, som vi også refererer til i innstillingen, at han ikke ønsker at hans navn skal brukes og forbindes med skatten eller med Attacs program. 




Internasjonalt har det vært – men det er en stund siden nå – en viss faglig debatt om hvorvidt en avgift på valutahandel vil virke stabiliserende eller destabiliserende. Synspunktene står mot hverandre. Jeg registrerer at forslagsstillerne ikke ønsker utredning, men ønsker iverksettelse uten forutgående faglig utredning. Det tror jeg er det tryggeste, for hvis ikke, vil motforestillingene bli overveldende. 




Det ble både av saksordføreren og av Kristelig Folkepartis talsperson her brukt begreper som skulle indikere at man kunne skille ulike valutatransaksjoner fra hverandre. Det ble brukt uttrykk som de egoistiske transaksjoner, eller de spekulative valutatransaksjoner. Jeg utfordrer gjerne flertallet til å gi en slik definisjon: Hva er det som er spekulative transaksjoner, og når vet man det? Man snakker om kortsiktige valutatransaksjoner som om det skulle være ille, mens langsiktige transaksjoner skulle være bra. Det vet man ikke før det er gått en stund, og det kan godt tenkes at de kortsiktige transaksjonene kan vise seg å være meget nødvendige.




Vi kan ta eksemplet med norske bedrifter som er internasjonale, f.eks. en bedrift som Norske Skog. Det er en bedrift som daglig må foreta kortsiktige valutatransaksjoner for å sikre seg. Jeg vil gjerne utfordre de talere som kommer etter meg, til å definere: Hva av Norske Skogs daglige transaksjoner er det som er spekulative og kortsiktige? Såpass konkret må man være hvis man skal prøve å få begrepene ned på jorda, og ikke bare forsøke å late som om man kan sette slike skiller. 




Jeg er enig i at den nye globale økonomien stiller politikere overfor mange utfordringer, men jeg mener at de ligger på helt andre plan enn å innføre 0,1 pst., 0,2 pst. eller for den saks skyld høyere avgifter på valutatransaksjoner. En slik avgift tror jeg rett og slett vil ha den effekt at det vil de store og rike ha god råd til å betale, og de fattige vil igjen stille bakerst i køen. Faktisk er det slik at en del av de land som har tjent mest på den globale økonomien, er en del av utviklingsøkonomiene – altså land som har beveget seg fra et u-landsnivå og oppover. Men dessverre har en del av disse land ikke beveget seg inn i den globale økonomien uten å ta de forholdsregler som utviklede økonomier tidligere har tatt, bl.a. i form av et ganske omfattende regelverk for finansinstitusjoner som sikrer soliditet, konkurranse og åpenhet – tre viktige forhold som i Norge og i vestlige land for øvrig, i USA og EU er sikret gjennom lovgivning. 




Ser man på årsakene til valutakrisene i Asia, eller for den saks skyld i Mexico, er det jo behagelig for en del av disse land selv å si at årsaken var at man internasjonalt spekulerte. Men det holder jo ikke som beskrivelse. Ser man på det som har skjedd i ettertid i land som Thailand, Japan og Indonesia, der krisen satte ganske dramatisk inn, var det helt klart underliggende svakheter i disse landenes økonomi som var den egentlige årsak til valutakrisen. Så man kan ikke tro at man blir frisk bare man unnlater å ta tempen. Det er altså ikke termometerets skyld. Eller for å bruke et annet bilde: Om musikkstykket kanskje ikke er det man hadde ønsket seg, er det ikke akkurat sikkert at det er pianistens skyld. 




Jeg er enig i at det er behov for å gjøre mye på internasjonalt plan, ikke minst gjennom Verdensbanken og Det internasjonale valutafond, for å forebygge – jeg vil ikke gå så langt som å si internasjonale finanskriser, for det er dog ganske voldsomt, men iallfall regionale finanskriser som kan få internasjonale effekter. Og da synes jeg faktisk at begge disse organene, både Verdensbanken og Valutafondet, har gjort en del på disse områdene. Men noe av dette er ubehagelig, bl.a. er det ubehagelig for en det utviklingsland å måtte avlevere jevnlig statistiske opplysninger og praktisere en åpenhet om sin økonomi som gjør at det er mulig å se når eventuelle kriser er under oppmarsj. Debatten internasjonalt om Mexico-krisen har jo nettopp knyttet seg til dette: Hvorfor så man ikke hva som var i ferd med å skje tidlig nok til å kunne forebygge iallfall noe? Årsaken ligger bl.a. i disse landenes – skal vi si – nasjonale, for ikke å si nasjonalistiske tradisjoner som gjør at de er ganske lite åpne og har til dels også dårlig statistisk verktøy. På disse områdene bør det gjøres mer, men Verdensbanken går også her i riktig retning. 




Så med andre ord: Jeg undervurderer ikke den globale økonomis utfordring, men jeg tror at Tobin-skatten som internasjonalt fremmarsjområde er en blindvei både faglig og politisk, og ikke minst når det gjelder å skaffe oppslutning. En regjering må gjerne levere en rapport årlig til Stortinget og fortelle om hvordan det går. Vi fikk Canadas støtte i fjor. Det får vi også i år og sannsynligvis også neste år, men det blir med det. Vi kunne sikkert legge til enkelte land. Men for å si det sånn: Like urealistisk vil det være uansett hvor ofte rapportene kommer. Dette stanses uansett av en gruppe av større land. 




Til slutt bare den lille refleksjon til hr. Djupedals utdyping av u-landenes vei å gå, at det var å sørge for å skaffe seg nasjonale konsesjonsordninger for viktige områder som energi. Meg bekjent har de fleste utviklingsland faktisk det. Hvis man skulle bruke Mexico som et av de viktige oljeproduserende land som eksempel, har den meksikanske sokkel lenge vært totalt sperret for utlendinger. Det fremheves ikke internasjonalt som noen suksesshistorie. Dessverre er det meksikanske statlige oljeselskap heller eksempel på et motsatte. Brasils sokkel har lenge også vært temmelig lukket for utlendinger. Og u-landene har her valgt å gå frem stort sett som Norge, kanskje med enda mer restriktive holdninger i utgangspunktet. 




Faktisk kan vel ikke noen av disse eksemplene fremheves som land som har hatt stor suksess med seg, og det var i og for seg interessant at nettopp Mexico var eksemplet som ble brukt på et land som ble rammet av internasjonal valutahandel, ifølge hr. Djupedal. Mexico er også det land som mest konsekvent har brukt konsesjonspolitikken for å hindre utenlandske selskapers adgang til meksikansk sokkel. Men det er under oppmykning, etter initiativ fra Mexico selv. 




 Den nylig avgåtte sjeføkonom i Verdensbanken, Joseph Stiglitz, var nylig i Sverige og kom da med en kraftsats om økonomene som styrer de store internasjonale organisasjonene. Han kalte dem tredjerangs økonomer fra førsterangs universiteter, og han sa videre at de har mer forstand på femstjerners hoteller enn på landsbyene de skal besøke. Det betyr altså at kritikken mot en del av de råd som gis, faktisk ofte er sterkere fra de faglige miljøene enn de er fra politikere eller allmennheten generelt. Det er jo fordi disse institusjonene har hatt en veldig viktig rolle, men dessverre har de altså kjørt seg fast i et spor som gjør at de ikke i samme grad lever i den nye tid og gir de råd som er nødvendige i den tid vi nå lever i. Og det er særlig det forhold at valutatransaksjoner har økt så vesentlig gjennom de siste to tiår, som gjør at man må komme med nye typer råd. 




Hr. Foss var inne på Tobin, som han sa tar avstand fra sitt eget forslag. Det gjør han jo ikke, han tar avstand fra Attac. Og det må han gjerne. Mitt poeng er følgende: Vi vil ikke legge oss opp i hva som er langsiktige og kortsiktige transaksjoner. Det må hver enkelt virksomhet gjøre. Poenget er at i det øyeblikket man gjør en del transaksjoner ulønnsomme, vil bedriftene ut fra en kommersiell vurdering ikke foreta slik transaksjon, rett og slett fordi den av natur kanskje vil være kortsiktig, og da vil man ikke få den forespeilte fortjeneste på transaksjonen. Det er jo det som gjør dette forslaget klokt, og som gjør det operativt. 




Så er jeg når som helst villig til å diskutere andre gode forslag. Det jeg kanskje tror representanten Foss og andre motstandere ikke i tilstrekkelig grad tar innover seg, er at vel har markedsliberalismen vunnet, og den har nok vunnet en knusende seier, og heller ikke er det mulig å se at det fins noe som helst som kan erstatte den – kanskje heldigvis. Men poenget er: Hvilke styringsgrep skal man da bruke for å prøve å skape en relativt større grad av stabilitet enn det vi i dag har? Og høyresiden i Norge, som høyresiden i mange land, sier at markedet fikser dette. Men markedet gjør jo ikke det. Poenget er at det er denne kombinasjonen av politiske styringsgrep og markedet som sannsynligvis vil skape en bedre verden for folk flest, og ikke denne ensidige fokuseringen på at markedet i seg selv er så genialt. Jeg tror at mange land over tid vil se at man har bruk for dette. 




Jeg kunne godt tenkt meg at man diskuterte dette i et bredere fora enn bare i Stortinget. Jeg mener at Sikkerhetsrådet burde være en naturlig arena for dette. Jeg mener at Sikkerhetsrådet burde hatt en internasjonal konferanse for å prøve å diskutere styringsgrep. Det er dessverre ikke vilje til dette i Det norske storting, men i mange andre land diskuterer man denne type problemstilling. 




Jeg syns det er synd at norsk høyreside velger å stille seg på utsiden. Hvis vi ser på det internasjonalt, er det faktisk sterke krefter i konservative, økonomiske miljøer som mener at det nå er nødvendig å finne nye styringsgrep. Dette er et forslag. Hvis det kommer opp andre forslag, er jeg når som helst villig til å diskutere også dem.




 Jeg er enig i at mange økonomer, også konservative, gir interessante bidrag til debatten om hvordan man skal forebygge uheldige utslag av den åpne internasjonale økonomien. Det er to trender som preger disse økonomenes forslag. Det ene er åpenhet, som fortsatt møter store motforestillinger. Skal man forebygge kriser, må man ha åpenhet om økonomiske data for å kunne gjøre noe i tide. Det andre rådet er tettere regionalt og overnasjonalt forpliktende økonomisk samarbeid. Det beste eksempel på det vi hittil har internasjonalt, er EU. Jeg skjønner at representanten Djupedal er mot begge deler. 




Det er godt mulig at Verdensbanken opp gjennom årene kan ha gitt råd som ikke har fungert godt nok i forhold til enkelte utviklingsøkonomier i krise. Men gjennomgående har jeg registrert at det er en endring i Verdensbankens råd som tar hensyn til et kanskje noe bredere perspektiv enn bare det isolert økonomiske. Det er klart at for en del utviklingsøkonomier er det ikke bare interessant å se hvordan markedet fungerer. Utviklingsland som i dag har en trussel mot sin befolkning som ligger i en enorm vekst i hiv/aids-sykdom, må også gjøre noe helsemessig, opplysningsmessig, for å motvirke en slik trussel. Så det er ikke bare spørsmål om å se på markedet. Men det er ett godt råd jeg tror IMF og Verdensbanken kanskje burde stått hardere på i forhold til en del av utviklingsøkonomiene i Asia: Før de slapp internasjonal kapital fritt inn i sitt land, burde de hatt et lovverk som sikret finansinstitusjonene soliditet, og man burde latt være å blande seg politisk inn i enkeltavgjørelser i bank- og finansinstitusjoner. Dessverre har vi en del eksempler på slik innblanding, grensende til den rene korrupsjon, som har bevirket noe av krisen i en del av de asiatiske land. Her burde Verdensbanken kanskje vært tøffere i sine krav. Det er synspunkter jeg skjønner representanten Djupedal ikke deler.




Ellers var vel det mest oppsiktsvekkende i det siste innlegget at SVs representant mente at det ikke var noe alternativ til den internasjonale kapitalismen. Han brukte vel også uttrykket «heldigvis». Det må i hvert fall sies å være et ideologisk stormskritt fremover.




 Flere har ikke bedt om ordet til sak nr. 2. 

(Votering, se side 3236)





                    

 Under debatten er det satt
fram to forslag. Det er:

		forslag nr. 1, fra Øystein Djupedal
på vegne av Senterpartiet, Sosialistisk Venstreparti
og representanten Bastesen

		forslag nr. 2, fra Øystein Djupedal på vegne
av Sosialistisk Venstreparti og representanten Bastesen

Det voteres først over forslag nr.
2, fra Sosialistisk Venstreparti og representanten Steinar
Bastesen. Forslaget lyder:

«Stortinget
ber Regjeringen årlig legge fram for Stortinget en rapport
over virksomheten i Det internasjonale pengefondet og Verdensbanken,
og Norges stemmegivning og øvrige innsats i disse.»

Votering: 

Forslaget fra Sosialistisk Venstreparti og representanten
Steinar Bastesen ble mot 8 stemmer ikke bifalt.

 Det voteres så over
forslag nr. 1, fra Senterpartiet, Sosialistisk Venstreparti
og representanten Steinar Bastesen. Forslaget lyder:

«Stortinget
ber Regjeringen legge fram en plan for hvordan Norge skal
arbeide internasjonalt for innføring av en avgift på valutatransaksjoner.»

Votering:

Forslaget fra Senterpartiet, Sosialistisk Venstreparti
og representanten Steinar Bastesen ble med 92 mot 19 stemmer ikke
bifalt.

(Voteringsutskrift kl. 13.06.08)

Komiteen hadde innstillet:

Dokument nr. 8:60 (2000-2001) – forslag
fra stortingsrepresentantene Øystein Djupedal og Kristin Halvorsen om
norske initiativ for å motvirke
skadelige effekter av inernasjonal kapitalmobilitet – vedlegges
protokollen. 

Votering:

Komiteens innstilling bifaltes enstemmig.


                    
                    

 Representanten Erna Solberg har tatt opp det forslaget hun refererte til. 




 Stortingets intensjon med lov av 17. februar 1995 var at det skulle være konkurransenøytralitet på de områdene som loven gjelder for. Men slik loven virker, er ikke Stortingets forutsetning om like konkurransevilkår oppfylt. Ved egenproduksjon av tjenester er ikke kommunene momspliktige, mens ved kjøp av tjenester fra private inntrer momsplikt. Kommunene skal sende oppgaver over momskostnadene innen 1. juni året etter at kostnadene er pådratt, men selve refusjonen finner sted det påfølgende år. Dette påfører kommunene en rentekostnad som er konkurransevridende. I tillegg kommer at refusjonen betales til kommunen og ikke direkte til den institusjonen som betaler momsen, noe som ikke gir noen garanti for at pengene bli tilbakeført den enkelte institusjon. Dette er to forhold som begge gjør det mer attraktivt å velge interne løsninger framfor å legge ut på anbud. Det at Regjeringens forslag den gang ble endret ved behandlingen i Stortinget ved at renhold ble tatt ut, gjør at private bedrifter i praksis er utestengt fra dette store markedet fordi deres tjenester nå etter 1. juli blir 24 pst. dyrere enn de samme oppgavene utført av kommunalt ansatte. Eller sagt på en annen måte: Den kommunale egenproduksjonen kan være 24 pst. mindre effektiv og likevel konkurrere med private firmaer.




Problemet er generelt, og derfor bør også løsningen være generell og gjelde alle bransjer. Et diskriminerende regelverk vil i seg selv bremse utviklingen av private virksomheter, bl.a. småbedriftene i distriktene, og det å få til en mer effektiv bruk av offentlige ressurser. Særlig dette siste burde være et felles mål for flere av partiene i denne sal. Og fra 1. juli vil problemene bli utvidet til å gjelde en rekke nye områder, f.eks. ingeniørtjenester, advokattjenester og en lang rekke konsulenttjenester. Dette vil særlig ramme små kommuner, som vil få dyrere tjenester fordi de ikke har anledning til å ha alle typer fagfolk innen egne rekker. For de store kommunene vil det bety mindre, fordi de som regel har denne type ekspertise og ikke behøver å kjøpe den ute på det frie marked.




Gjennom tidligere behandlinger av saker som har omhandlet momskompensasjon til kommuner og fylkeskommuner, har det vært enighet mellom Høyre, Fremskrittspartiet, Kristelig Folkeparti og Venstre. Dette kommer tydelig fram både i felles komitemerknader, felles forslag og av debatten her i salen. Enigheten har gått på at reglene skulle være generelle og gjelde alle typer tjenestekjøp, med krav om at den forsinkede refusjonen burde være rentebærende, og at det burde utformes regler som sikret at refusjonen kom til den institusjonen som hadde betalt momsen.




Det er derfor både skuffende og uforståelig at Kristelig Folkeparti og Venstre har snudd 180 grader og plutselig mener det motsatte av det de mente og målbar så kraftig i 1995. Argumentasjonen den gangen var så klar at når de to partiene nå foretar det jeg vil kalle en dramatisk snuoperasjon, kan det vanskelig tolkes på annen måte enn at de fullstendig har skiftet standpunkt i saken, og at de nå ønsker å gå sammen med Arbeiderpartiet, SV og Senterpartiet for å stoppe videre konkurranseutsetting og effektivisering i kommunesektoren, og sørge for at kommunalt ansatte lever en skjermet tilværelse helt fritatt for konkurranse.




I sin begrunnelse peker flertallet på at merverdiavgiften er en vesentlig inntektskilde for staten. Det er en selvfølgelighet, men har ingenting med denne saken å gjøre. Her handler det om likebehandling av kommunal egenproduksjon og kjøp fra private. Uten en kompensasjonsordning blir det likevel ikke innbetalt moms, fordi kommunene velger egenproduksjon. Kompensasjonsordningen blir finansiert av kommunene selv, og medfører ingen tap for staten. Det dreier seg altså kun om likebehandling, og gir kommunene en mulighet til å effektivisere og rasjonalisere sin drift.




Jeg vil ta opp forslag nr. 2, som er inntatt i innstillingen. Fremskrittspartiet vil også støtte forslag nr. 1.




 Per Erik Monsen har tatt opp det forslag han refererte til.




 Føremålet med Dokument nr. 8:68 er å skapa like konkurransevilkår for privat og offentleg sektor i samband med oppdrag til det offentlege.




I ein fleirtalsmerknad der Kristeleg Folkeparti er med, viser me til at momsreforma kan vera eigna til å forsterka dei konkurransevridingar som finst mellom offentleg og privat sektor. Me er i ferd med – og det skulle ikkje vera noko hemmeleg ved det – å gjennomføra ei stor momsreform der det enno står igjen ein god del med omsyn til avgrensings- og fritaksføresegner. Blant anna ser me at friviljuge lag og organisasjonar kjem svært dårleg ut førebels. Dette vil neppe finna si løysing i den saka som me no har til behandling, og dette vil me møta i andre saker som òg dette forumet har ansvar for. Frå Kristeleg Folkeparti si side vil me arbeida hardt for å finna ei god løysing med omsyn til bl.a. dei utfordringane som friviljuge lag og organisasjonar får i høve til den momsreforma som me har til behandling.




For oss er det naturleg å få ei betre oversikt over konsekvensane av momsreforma før me går vidare i dei problemstillingane som er reiste her. Det er difor ein litt pussig definisjon på ein «dramatisk snuoperasjon», som Kristeleg Folkeparti her vert skulda for, når me ikkje går inn på dei forslaga som ligg føre i denne saka. Men me seier derimot at dette treng me litt tid på, og ikkje minst må me rydda i andre samanhengar. Difor har me òg funne det naturleg at denne saka vert lagd ved protokollen.




 Flere har ikke bedt om ordet til sak nr. 3.

(Votering, se side 3236)





                    

 Under debatten er det satt
fram to forslag. Det er:

		forslag nr. 1, fra Erna
Solberg på vegne av Høyre og representanten
Steinar Bastesen

		forslag nr. 2, fra Per Erik Monsen på vegne av
Fremskrittspartiet

Det voteres først over forslag nr.
2, fra Fremskrittspartiet. Forslaget lyder:

«Stortinget
ber Regjeringen fremme forslag om at kompensasjon for merverdiavgift
til kommuner og fylkeskommuner ved kjøp av visse tjenester,
utvides til å gjelde alle kjøp av tjenester.»

Votering:

Forslaget fra Fremskrittspartiet
ble med 96 mot 15 stemmer ikke bifalt.

(Voteringsutskrift kl. 13.07.04)

 Forslaget fra Høyre
og representanten Steinar Bastesen tas opp til votering. Forslaget
lyder:

«Stortinget
ber Regjeringen fremme forslag om å utvide ordningen med
kompensasjon for merverdiavgift til kommuner og fylkeskommuner ved
kjøp av visse tjenester til å gjelde kjøp
av alle tjenester. Stortinget ber videre Regjeringen foreta
de nødvendige tiltak for å sørge for
at kompensasjon for merverdiavgift til kommuner og fylkeskommuner
ved kjøp av visse tjenester fra registrerte næringsdrivende
skjer direkte til den institusjon/budsjettenhet som har
anskaffet tjenesten.»

Votering:

Forslaget fra Høyre og representanten
Bastesen ble med 82 mot 29 stemmer ikke bifalt.

(Voteringsutskrift kl. 13.07.27)

Komiteen hadde innstillet:

Dokument nr. 8:68 (2000-2001) – forslag
fra stortingsrepresentantene Per Erik Monsen, Kenneth Svendsen og
Torbjørn Andersen om å gjøre momskompensasjonsordningen
for kommuner og fylkeskommuner generell – vedlegges protokollen.

Votering:

Komiteens innstilling bifaltes enstemmig.


                    
                    

 Erik Dalheim har tatt opp det forslaget han refererte til.




Det er viktig å ha eit avgiftssystem som er forståeleg og rasjonelt, og mykje har vore gjort i rett lei på dette området. 




Men når Kristeleg Folkeparti no meiner det er naudsynt å gå imot ei forskriftsendring, har det si årsak i ei uvisse i høve til korleis regelverket vert praktisert når det gjeld punkta 6.1 og 6.2, slik det står i innstillinga.




Eg viser vidare til saksordføraren si detaljerte utgreiing om saka og konstaterer at det er eit breitt ønske om å gjera dette på ein skikkeleg og god måte. Men, som eg sa, vi kan ikkje vera med på å setja dette i verk, slik det no er utforma.




Det er prisverdig at Finansdepartementet har et ønske om å rydde opp i uklare regelverk for å gjøre dem klarere og mer oversiktlige. Men slik er det ikke blitt i denne saken, som angår regelverket vedrørende engangsavgifter på motorkjøretøy. Riktignok sier finansministeren i sitt brev til komiteen 18. april i år: 







«Oppryddingen er en videreføring av det regelverk som har eksistert siden 1990.»




Hadde dette vært riktig, ville vi ha sluppet alle protestene vedrørende det nye regelverket. 




De endrede forskriftene har vært ute på høring i to runder. Protestene har «haglet» inn, med påpeking om at de nye forskriftene er vesensforskjellige fra de gamle, men nesten identiske med Toll- og avgiftsdirektoratets rundskriv nr. 02/ 2000 Mo. Det betyr at man gjennom rundskrivet forsøkte å innføre mange av de bestemmelsene som ble sendt på høring i februar i år. Det får man si er å foregripe begivenhetenes gang. Noen av protestene er blitt tatt til følge, men fortsatt er det så stor usikkerhet rundt hvordan punktene 6.1 og 6.2 vil bli praktisert, at man har funnet det mest fornuftig ikke å iverksette disse nå.




Høyre er sterkt imot at reparasjon av kollisjonsskadet kjøretøy skal utløse engangsavgift, enten det gjelder bil eller motorsykkel. Det må være et overordnet prinsipp at så ikke skal skje. Høyre viser til at kjøretøyforskriftene gir klare nok definisjoner av forskjellen mellom oppbygging og reparasjon, og de bør derfor kunne implementeres i det nye regelverket. Vi er enig i at regelverket bør forhindre avgiftsfri oppbygging av kjøretøyer i Norge. Det skal ikke lønne seg å omgå loven, men man må ikke slå barnet ut med badevannet. Høyre er i utgangspunktet meget forsiktig når det gjelder å overstyre i forbindelse med forskrifter, men i denne saken, som har versert så lenge, med så mange protester, finner vi grunn til å be om at alle berørte parter må kunne komme fram til felles virkelighetsoppfatning og ha et felles mål. Derfor går vi inn for at punktene 6.1 og 6.2 utsettes iverksatt.




 Stortinget har vedtatt endringer i engangsavgiften på motorvogner slik at avgiften fra 1. april blir lagt om fra å være en innførselsavgift til å være en avgift som betales på registreringstidspunktet. I den forbindelse ble dette forslaget sendt ut på høring. I forbindelse med denne høringen ble det også lagt inn enkelte punkter som ikke hadde noe med omleggingen å gjøre, bl.a. dette med karosseribytter og reparasjon av kjøretøyer. 




Regelverket fra 1. april 2001 er utformet slik at et karosseri – ved skade – kan skiftes ut på visse vilkår. Slik vilkårene er utformet, betyr dette i realiteten at en for kjøretøy som skades, må betale full ny engangsavgift dersom skadene er av et visst omfang.




Etter Fremskrittspartiets vurdering er dette ikke noe annet enn en snikinnføring av en form for «reparasjonsavgift». Da engangsavgiftene er høye nok som de er, og for enkelte kjøretøyer utgjør over halvparten av den reelle prisen for kjøretøyet, blir det ytterligere urimelig å kreve inn avgift en gang til når kjøretøyet skades og bygges opp igjen etterpå.




Forskriften innebærer i realiteten at hvis kjøretøyet er mer skadet enn 50 pst., vil en måtte betale full engangsavgift – altså importavgift – til staten hvis en velger å reparere kjøretøyet. Etter forslagsstillers vurdering er dette høyst urimelig. Når et kjøretøy er importert til landet og det er betalt full avgift, må det være kostnaden for reparasjonen som avgjør om en reparasjon lønner seg eller ikke. 




Dette er i tillegg dårlig fordelingspolitikk. Oppbyggingsavgiften på større reparasjoner av motorvogner vil ramme svært skjevt. Personer som i utgangspunktet ikke har råd til et nyere kjøretøy, skal straffes økonomisk ved at man eksempelvis ved en større kollisjonsskade vil kreve inn oppbyggingsavgift som tilsvarer engangsavgiften på bil.




Forslaget rammer også motorinteresserte som ut fra kulturhistorisk eller motormekanisk interesse ønsker å bevare og restaurere eldre kjøretøy. Ofte er slike kjøretøyer rammet av rust, som igjen fordrer at store deler av karosseri eller ramme må skiftes, noe som altså vil kunne utløse full engangsavgift en gang til. Dersom restaureringsobjekter holder normal norsk standard med noen tiårs forvitring bak seg, eller det ikke benyttes identiske deler i restaureringen, skal det altså innkreves oppbyggingsavgift for å skru på bilen eller motorsykkelen. Ungdom som aktiviserer seg selv utenfor det organiserte foreningslivet, og som samtidig skaffer seg teknisk kompetanse som samfunnet begynner å få mangel på, skal heretter måtte risikere å bli straffet av staten ved at denne spennende kompetansebyggingen skal avgiftsbelegges. Dette er derfor et dårlig signal til ungdommen.




Forslaget er også miljøfiendtlig, fordi motorvogner heretter i langt større grad vil bli kondemnert ved skade. Terskelen for kondemnering vil bli lavere fordi forsikringsselskapene i fremtiden må kalkulere med «reparasjonsavgift» til staten i tillegg til de faktiske kostnadene ved reparasjon. I en tid der det arbeides stadig mer med gjenvinning, ender altså staten opp som en pådriver for det motsatte.




Selv om forskriften ble bedre enn først antatt, vil muligheten for tilpasning være betydelig, og vil kunne føre til særtilpasninger. I tillegg er skjerpelsene av reglene for oppbygging av kjøretøy en så kraftig vridning i skjerpende retning at denne avgiften i realiteten går fra å være en oppbyggingsavgift til å bli en «reparasjonsavgift». Fremskrittspartiet er som sagt av den oppfatning at det er kostnaden ved en reparasjon som skal være avgjørende for om kjøretøyet skal repareres eller ikke. Når forskriftene skjerpes på en slik måte som det er gjort, vil det føre til betydelige kostnader for den enkelte bilist som kommer ut for et uhell der skaden overskrider de nye grensene. Hvis eieren ikke har forsikret kjøretøyet, vil hele kostnaden falle på den enkelte eier. Hvis derimot eieren av kjøretøyet har bilen forsikret, vil forsikringsselskapet få regningen. Dette vil selvfølgelig føre til at forsikringsselskapene fordeler kostnadene på alle forsikringstakere, noe som vil føre til høyere forsikringspremie for alle eiere av kjøretøyer.




I brev datert 18. april 2001 fra finansministeren står det:







«Hensikten med at engangsavgiften inntrer ved oppbygging av motorvogner, er at den skal forhindre avgiftsfri produksjon av kjøretøy bygget i Norge med brukte deler.»




Etter mitt og Fremskrittspartiets syn må dette i beste fall være en grov feiltolkning av regelverket. For å bygge opp/reparere et kjøretøy i Norge må en ha et kjøretøy som det allerede er betalt engangsavgift for, og så lenge en reparerer et kjøretøy til å bli identisk med det kjøretøy som i utgangspunktet var skadet og betalt engangsavgift for, kan det etter mitt syn vanskelig kalles et nytt kjøretøy, og skal således heller ikke avgiftsbelegges på nytt. Etter reglene som gjaldt fram til 1. april 2001, ville det vært umulig å bygge opp et kjøretøy i Norge som var vesentlig forskjellig fra det kjøretøyet som skulle repareres uten at det måtte betales engangsavgift på nytt. Kan saksordføreren eller andre forklare meg hvordan man på dette grunnlag kan starte en avgiftsfri produksjon av biler på brukte deler? Det er enkelt og greit en umulighet. Fremskrittspartiet er klar over at enkelte bedrifter reparerer kjøretøyer ved å skifte karosseri. Ved slike karosseribytter var det etter de tidligere forskriftene mulig å skifte til et identisk, men nyere karosseri. Noe slikt ville være mulig for et lite antall bilmodeller som bruker samme understell over en lang periode, og burde etter Fremskrittspartiets syn ikke være noe slags problem.




På denne bakgrunn tar jeg opp vårt forslag. Subsidiært vil Fremskrittspartiet slutte seg til forslaget fra Kristelig Folkeparti, Høyre, Senterpartiet, Venstre og representanten Bastesen.




 Kenneth Svendsen har tatt opp det forslaget han refererte til.




Jeg viste i mitt innlegg til at da det første utkastet til forskrifter kom før jul, altså på høsten i fjor, gikk sola ned for en del mennesker. Representanten Svendsens innlegg nå gav nesten et inntrykk av at sola ikke har vært oppe siden, slik at en ikke har hatt mulighet til å lese de nye forskriftene, slik som de foreligger, og den intensjonen som er i disse, på en, etter min vurdering, klar måte. 




Jeg vet at representanten Svendsen er klar over at grunnen til at man her har gjort en innstramming er nettopp at man har hatt avgiftsomgåelser. Det er altså ikke reparasjoner som skal rammes, men en urettmessig oppbygging av biler, slik han selv refererte til, for man har tatt en gammel bil – det gjelder noen få merker riktignok – skrudd den ned på ramma og fått inn et annet brukt karosseri, gjort en del «triksi» greier og tjent store penger. Bilen framstår som en ny bil, uten at en i henhold til de nåværende forskrifter har mulighet til å kreve inn engangsavgift.




Jeg vil til syvende og sist konkludere med det jeg konkluderte med i mitt første innlegg, at vi har en felles intensjon når det gjelder hva vi ønsker å oppnå. Men representanten Svendsens innlegg her synes jeg mer er med på å forvanske jobben til finansministeren enn å være god rettleiing. Det gode ligger i at han subsidiært vil stemme for forslaget som Kjellaug Nakkim er med på, og som er komiteens forslag til vedtak. Intensjonen i det er grei, synes jeg, selv om det er unødvendig. De nåværende forskriftene dekker nemlig disse forholdene.




Bare et kort innspill:




Jeg tror det er slik at sola fremdeles er nede for de fleste utenfor dette rommet, med unntak av Arbeiderpartiet. Reparasjoner skal ikke rammes, sier Dalheim, det tar den nye forskriften hensyn til. Men jeg tror faktisk det er slik at de fleste utenfor dette rommet, de som driver med dette, ser og vet at det er akkurat det som skjer. Og det skjer faktisk uansett om Arbeiderpartiet forstår det eller ikke. 




Så er representanten Dalheim bekymret for at jeg skal gjøre situasjonen vanskelig for Finansdepartementet og finansministeren. Jeg kan trøste representanten Dalheim med at jeg skal gjøre alt jeg kan for å gjøre situasjonen så vanskelig som overhodet mulig både for finansministeren og Finansdepartementet, som påfører den norske befolkning stadig mer skatter og avgifter på alt mellom himmel og jord.




 Flere har ikke bedt om ordet til sak nr. 4.

(Votering, se side 3237)





                    

 Under debatten er det satt
fram to forslag. Det er

		forslag nr. 1, fra Erik Dalheim
på vegne av Arbeiderpartiet
og Sosialistisk Venstreparti 

		forslag nr. 2, fra Kenneth Svendsen på vegne
av Fremskrittspartiet 

Forslag nr. 2, fra Fremskrittspartiet, tas
opp til votering. Forslaget lyder:

«Stortinget
ber Regjeringen endre forskriftene om engangsavgift på motorvogner
slik at avgiften kun kreves inn ved førstegangsregistrering
av kjøretøyet.»

Votering:

Forslaget fra Fremskrittspartiet
ble med 92 mot 18 stemmer ikke bifalt.

(Voteringsutskrift kl. 13.08.21)

 Forslag nr. 1, fra Arbeiderpartiet
og Sosialistisk Venstreparti, lyder:

«Dokument
nr. 8:78 (2000-2001) – om forslag fra stortingsrepresentant
Siv Jensen om endring i ny forskrift om engangsavgift
på motorvogner – avvises.»

Det vil bli votert alternativt mellom dette
forslaget og innstillingen fra komiteen.

Komiteen hadde innstillet:

Stortinget ber Regjeringen utsette iverksettelse
av pkt. 6.1 og 6.2 i forskriften for beregning av engangsavgift ved
oppbygging av kjøretøy og
i stedet videreføre forskriften fra før 1. april
2001.

Votering:

Ved alternativ votering mellom komiteens innstilling og
forslaget fra Arbeiderpartiet
og Sosialistisk Venstreparti bifaltes innstillingen med 59 mot 52
stemmer.

(Voteringsutskrift kl. 13.09.03)


                    
                    

 Øystein Djupedal har tatt opp det forslaget han refererte til.




 Jeg bestrider ikke de gode intensjonene og bekymringene som ligger bak forslaget om skattefritak når arbeidsgiver betaler for sykebehandling av sine ansatte eller noen utvalgte av sine ansatte. Bekymringen for at pasienter opplever å måtte vente lenge på behandling av sine lidelser, deler vi alle. Derfor kan forslaget, dersom en bare greier å ha én tanke i hodet om gangen, virke besnærende. Men om en ser det i sammenheng, blir medisinen som foreskrives, gal. For det logiske neste skrittet i forlengelsen av forslaget er at arbeidsgivere etablerer private helseforsikringer for en del av sine ansatte, noe som vil bidra til at det skapes et større marked for private klinikker, som igjen kan undergrave det offentlige helsetilbudet og prinsippet om likeverdighet i behandling. Resultatet kan fort bli et todelt helsemarked.




Ut fra en helhetsvurdering må en stille spørsmål om det er riktig at fellesskapet gjennom skattelette skal betale et privilegium for noen få, eller om det er slik at vi må føre en politikk som sikrer alle et nødvendig velferdsgode. I velferdslandet Norge har vi til nå hatt en konsensus om at alle som har behov for behandling i forbindelse med sykdom, skal være sikret det gjennom et godt offentlig og gratis helsevesen, og kvaliteten skal være slik at den tilfredsstiller alle – høy og lav. Det stiller krav til vårt helsevesen med hensyn til både kvalitet og kapasitet. Disse kravene roper ikke på skattelette. Derimot stiller det krav til fellesskapets vilje til å være med og finansiere et slikt helsevesen, slik at det kan være godt for alle.




Forslaget vi behandler nå, berører både helsepolitiske og skattepolitiske prinsipper. Helsepolitisk har det vært bred enighet om at det er behovene og helsepolitiske vurderinger som skal være bestemmende for den behandling en får, og på hvilken måte en prioriteres dersom det er ventetid. 




Konsekvensen av dette forslaget er at muligheter for behandling bestemmes ut fra tilfeldigheter og ut fra hvilken arbeidsgiver en har, og arbeidsgiverens betalingsvillighet. Personer i nøyaktig samme helsesituasjon med ulike arbeidsgivere kan bli behandlet helt ulikt, den ene får behandling, den andre ikke. Dette henger dårlig sammen med våre helsepolitiske målsettinger om likeverdig behandling.




I brev til komiteen understreker nåværende finansminister, på samme måte som finansministeren i Bondevik-regjeringen, at likebehandling av alle typer inntekter er et grunnleggende prinsipp i skattelovgivningen, og at enhver fordel vunnet ved arbeid er skattepliktig, noe som gjelder uavhengig av om fordelen ytes i form av kontanter, naturalia, dekning av privatutgifter eller annen økonomisk støtte. Dersom en skulle innføre særskilte unntaksregler som innebærer skattefritak for dekning av private helseutgifter, vil det ut fra skattelovgivningen innebære en uakseptabel skattemessig forskjellsbehandling mellom arbeidstakere. Således støtter Arbeiderpartiet vurderingene og konklusjonen til både nåværende finansminister og finansministeren i Bondevik-regjeringen. Vi støtter videre forslaget fra komiteen om at forslaget avvises både ut fra helsepolitiske og skattepolitiske prinsipper.




Jeg vil gjerne be siste taler i et senere innlegg utvikle synspunktet om at enhver fordel vunnet ved eget arbeid skal beskattes. Det er gjort en serie unntak fra det prinsippet. Jeg ber representanten f.eks. tenke over hvilke fordeler hun selv nyter som stortingsrepresentant hver dag med adgang til gratis garasjeplass og gratis helsestudio. Jeg vet ikke om dette innebar at stortingsrepresentanter er særlig unntatt, eller om hun vil innføre skatt også på disse områdene for arbeidstakere som har slike fordeler. Det er sikkert mange som vil interessere seg for å få et synspunkt på det.




Men tilbake til hva denne saken egentlig gjelder. Det er riktig, som det ble sagt, at det er et flertall i innstillingen, bestående av representanter fra Høyre, Fremskrittspartiet, Kristelig Folkeparti og Venstre, som støtter forslaget om at arbeidsgivers utgifter til behandling ved sykdom fritas for arbeidsgiveravgift og inntektsbeskatning. Det er grunn til å tro at dette flertallet kanskje kan bli et mindretall i stortingssalen, skjønt hvis en legger vekt på de uttalelser Arbeiderpartiets representanter stadig kommer med når de ikke er i denne salen, om skatt og avgifter og summen av det hele, skulle en virkelig tro at det er et reelt flertall i salen som ønsker det. Jeg har registrert at representanter for Senterpartiet har uttalt seg meget positivt om det forslaget som nå foreligger, så skulle man her stilles fritt, har jeg en slags anelse om at det ville bli et flertall som faktisk ønsket dette. Men det kommer et valg snart, og vi får se om forholdene forandrer seg.




Senterpartiet skriver i en merknad i innstillingen at de







«mener det kan være gode grunner isolert sett til å støtte forslaget om skattefritak der arbeidsgiver kjøper helsetjenester som får arbeidstaker raskere tilbake i arbeid. Både for den enkelte og for bedriftene vil det kunne være gevinster å hente på å gi skattefritak for privatfinansierte operasjoner».




Det er jeg helt enig i. Imidlertid argumenterer Senterpartiet videre 

mot

 det samme standpunkt, og skriver at







«det er betenkelig at prioriteringen av hvem som har størst behov for rask behandling i større grad vil bli tatt av arbeidsgivere, og ikke først og fremst på medisinsk grunnlag. Dette kan åpne for en utvikling i retning av et sorteringssamfunn».




Jeg synes denne siste siterte uttalelse vitner om en ganske grunnleggende mistillit til arbeidsgivere. For det første er det ikke slik at flertallet i denne sal sannsynligvis vil gå for et forbud mot at arbeidsgiver betaler operasjoner. Det vil de fortsatt gjøre for de arbeidstakere som det er særlig verdifullt å få raskt tilbake på plass, og i bedrifter som har god økonomi til det. Det vil fortsette. Sorteringen vil bare bli enda mer finmasket. Hvis man hadde fulgt forslagsstillerne, hadde man altså åpnet for at flere bedrifter og flere arbeidstakere kunne vært omfattet av en slik ordning. Så diskrimineringen – hvis det i det hele tatt skulle ligge det element i det – blir i alle fall mindre med å gå for forslaget.




For det andre må jeg si at det hovedsakelig dreier seg om personer som ikke er høyt prioritert i den helsepolitiske køen. De kommer jo rimelig raskt frem. Dette dreier seg om operasjoner av den type som gjør at man er satt ut av arbeid, men der pasienten ikke har så livstruende eller så plagsomme sykdommer at man er høyt prioritert. Da er det jo en del arbeidsgivere som tenker ganske rasjonelt, at det er bedre å få denne mannen eller denne kvinnen tilbake i jobb så fort som mulig, tatt i betraktning at det er mangel på arbeidskraft i de aller fleste bransjer. Og det synes jeg faktisk er en ganske fornuftig tanke.




Det er også i debatten lagt frem det argument at det kan skje forrykninger i køen ved at noen blir operert ved at bedriften f.eks. kjøper operasjonskapasitet ved en privat klinikk som ikke er inkludert i det offentlige tilbud, eller ved en utenlandsk klinikk. Da kan en altså risikere at den samme utenlandske klinikken av en annen fylkeskommune er brukt til operasjoner, f.eks. hofteoperasjoner, som man må vente til dels meget lenge for å få utført. Vi kan altså risikere at en privat bedrift kjøper operasjoner ved en klinikk som også det offentlige Norge bruker og fullt ut statsstøtter, men pasienten bor tilfeldigvis ikke i den riktige fylkeskommunen.




Dette viser egentlig hvor meningsløst dagens system er, og jeg må si at om det skulle være slik at noen – fordi man av arbeidsgiver ønskes raskt tilbake i jobb –kommer foran andre som ikke er i jobb, så er jeg villig til å leve med det, særlig tatt i betraktning at køen går fortere frem for dem som står igjen hvis noen har rykket ut av køen. Ideelt sett burde selvfølgelig ikke kø være noe vi diskuterer, men i realitetenes verden er det dessverre slik, til tross for at vi lever i et land som er blant dem med aller best legedekning i verden og bruker ganske store offentlige utgifter til helsestell, men som ikke gir den uttelling som vi vel alle hadde ønsket.




 Dette er et forslag som Fremskrittspartiet har ivret for i svært mange år uten at det har fått nevneverdig tilslutning i Stortinget. Det er derfor gledelig at stadig flere partier ser verdien av å fjerne beskatningen av utgifter til behandling av sykdom, selv om det er beklagelig at det heller ikke denne gang ser ut til å kunne bli skapt et flertall.




Det er altfor mange mennesker i dag som venter på nødvendig behandling fra det offentlige helsevesen. Mange blir ventende lenger enn det som er medisinsk forsvarlig. Videre er det et paradoks at mennesker ender opp med å være lenge borte fra arbeidet i påvente av helt enkle inngrep som hadde gjort det mulig å vende tilbake til jobb.




For arbeidsgiver medfører lange sykmeldingsperioder økte kostnader, noe som særlig rammer småbedriftene. Når så arbeidsgiver faktisk er villig til å bekoste behandlingen selv, enten ved private institusjoner eller kanskje i utlandet, burde det være et åpenbart behov for endring av den skattemessige behandlingen av slik privat finansiering. For alle parter ville dette være økonomisk fornuftig, og det ville også kunne føre til betydelige besparelser i trygdeutbetalinger. Det er derfor skuffende at stortingsflertallet også i denne omgang velger å forkaste et meget klokt forslag. Det kan også være grunn til å minne om at en kø faktisk blir kortere når noen forsvinner fra køen, og det er også til fordel for dem som står lenger bak. Det er også grunn til å minne om at det at vi i det hele tatt har denne diskusjonen, bunner rett og slett i at vi har et helsevesen som ikke – av forskjellige grunner sannsynligvis – er i stand til å utføre de oppgaver de egentlig skal gjøre.




 Eg må innrømma at eg er litt skuffa over at fleirtalet ser ut til å gjera dette til ein prinsipiell debatt om eit offentleg eller privat helsevesen. Eg hadde i det lengste håpa at debatten skulle dreia seg om det som dette eigentleg gjeld, nemleg ein praksis som er urimeleg, og som for dei som kjem bort i dette, er heilt uforståeleg. Me diskuterer nemleg ikkje i dag om det skal vera tillate eller ikkje at ein arbeidsgivar av og til betaler operasjonar for sine tilsette. Det skjer, det har skjedd, og det vil koma til å skje.




Dei samfunnsøkonomiske vurderingane burde åleine vera nok til å gje tilslutning til det forslaget som ligg føre. Men innlegga frå dei som er mot forslaget, synest eg er prega av lita tru på at arbeidsgivarane har særleg vurderingsevne, eller av at dei kanskje har litt dårleg moralsk og etisk ryggrad. Det er ikkje mi erfaring at det er slik. Mi erfaring er faktisk gjennomgåande motsett. Men det som eg synest er mest urovekkjande og vondast i denne saka, og som vert konsekvensen dersom fleirtalet i komiteen òg vert fleirtalet i salen, er at me vil få ei diskriminering som ikkje er god, nemleg at dei arbeidstakarane som ikkje er i stand til å betala skattekravet, må takka nei til eit slikt tilbod frå arbeidsgivaren, medan dei som har ei noko sterkare økonomisk ryggrad, kan takka ja.




 Flere har ikke bedt om ordet til sak nr. 5. 

(Votering, se side 3237)





                    

 Under debatten har Øystein
Djupedal satt fram et forslag på vegne av Arbeiderpartiet,
Senterpartiet og Sosialistisk Venstreparti.
Forslaget lyder:

«Dokument
nr. 8:86 (2000-2001) – forslag fra stortingsrepresentantene
Valgerd Svarstad Haugland, Siv Jensen, Per-Kristian Foss og Terje
Johansen om å fjerne beskatningen av utgifter til behandling
av sykdom – avvises.»

Komiteen hadde innstillet:

Stortinget ber Regjeringen snarest mulig legge
frem forslag slik at arbeidsgivers utgifter til behandling ved sykdom
fritas for arbeidsgiveravgift
og inntektsbeskatning.

Votering:

Ved alternativ votering mellom komiteens innstilling og
forslaget fra Arbeiderpartiet, Senterpartiet
og Sosialistisk Venstreparti bifaltes forslaget med 63 mot 48 stemmer.

(Voteringsutskrift kl. 13.10.19)


                    
                    

 Erna Solberg har tatt opp det forslag hun refererte til. 




 Nokre av dei ulempene som vart lista opp ved kommunal selskapsskatt i samband med overføringa, var at skatteforma gav uheldige fordelingsverknader, spesielt når det galdt forholdet kontorkommune – produksjonskommune. Dette kravde eit ganske stort fordelingsarbeid, noko som kravde byråkratisk innsats i ikkje så liten grad. Det vart understreka at det var monalege variasjonar i inntektene frå år til år. 




Så vart det åtvara imot at kommunane no ville få manglande incentiv for kommunalt tiltaksarbeid, og det vart òg sagt at ein del kommunar ville missa vesentlege inntekter som ikkje ville verta kompenserte, sjølv om det hadde vore løfte om det. 




Så langt viser vel oversikta at det er veldig store variasjonar frå kommune til kommune når det gjeld konsekvensane av dette. Dei fleste har kome veldig godt gjennom dette, men for nokre er utslaga ganske store. Det er rimeleg få kommunar dette dreier seg om, men utslaga for dei det gjeld, er store. Nettopp derfor meiner me i Kristeleg Folkeparti at det ikkje nødvendigvis er ei tilbakeføring av selskapsskatten som er det beste, for den har framleis sine ulemper, men at det som trengst, er grep som kan stimulera både til næringslivsutvikling og næringslivsvedlikehald. Derfor går eg ut frå at finansministeren òg har merka seg den fleirtalsmerknaden som går ut på at Regjeringa vert beden om å koma med ei vurdering av kva konsekvensar bortfallet av selskapsskatt har medført for kommunane, med sikte på å finna fram til ordningar som kan skapa skattemessige fordelar for næringsetablering i kommunane. 




Heile føremålet her er å ta vare på dei gode incentiv som låg i selskapsskatten, men å få det til på ein betre måte. På denne bakgrunnen har me gått inn for å leggja dette Dokument nr. 8-forslaget ved protokollen.




Jeg har lyst til å knytte noen få bemerkninger til saken, også utover det som nå ble sagt fra representanten Ingebrigt Sørfonn. 




Det er ingen tvil om at den gamle modellen vi hadde for kommunal selskapsskatt, gav svært store inntektsvariasjoner for enkelte kommuner fra år til år. I tillegg til de store variasjonene så vi også at hovedkontorskommunene fikk en urimelig høg andel av skatteinntektene. Den statlige selskapsskatten har derfor fungert slik intensjonen var i forhold til disse to forhold. Den virket utjevnende i forhold til de årlige variasjonene som man tidligere så, og den har også virket utjevnende mellom hovedkontorskommuner og andre kommuner, noe som gjør at man har fått en mer jevn beskatning.




Det er selvsagt et problem, som også Høyre har påpekt over lang tid, at det med en statlig selskapsskatt lett blir mer fokus på bosetting enn på næringsutvikling, og at man over tid kan utvikle et nærings- og bosettingsmønster som stimulerer til pendling i større grad enn det som er heldig. Det gjelder særlig i kommuner som ligger i et geografisk tett bebygd område hvor man har et felles arbeidsmarked, og hvor ingen av kommunene har de nødvendige incitament for å tilrettelegge for næringsetablering. 




Det er ikke en helt enkel sak vi behandler her i dag, fordi det er både fordeler og ulemper med statlig selskapsskatt, og det er fordeler og ulemper også med en kommunal selskapsskatt. Fra Senterpartiets side har vi veid både fordelene og ulempene opp imot hverandre, og er med på en merknad der vi ønsker en tilrettelegging for, som Ingebrigt Sørfonn påpekte, at man skal finne ordninger som gir skattemessige fordeler for næringsetablering i kommunene, samtidig som vi over tid ønsker at selskapsskatten gjøres kommunal igjen under en klar forutsetning av at selskapsskatten i større grad blir knyttet til produksjonsstedet enn den var i den gamle ordningen.




Det er riktig som det blir påpekt fra Høyres side, at det kan medføre problemer å få til en sånn avgrensning som det vi her snakker om. Skal selskapsskatten oppleves som rettferdig som framtidig kommunal skatteinntekt, tror jeg det er helt nødvendig at man legger arbeid i å utvikle den type mekanismer hvor ikke hovedkontorskommunen stikker av med mesteparten av inntektene, mens produksjonsstedet ofte blir avspist med smuler. Derfor har også Senterpartiet lagt inn den merknaden som vi står alene om, hvor vi ønsker å få gjeninnført selskapsskatten under en sånn klar forutsetning.




 Flere har ikke bedt om ordet til sak nr. 6.

(Votering, se side 3237) 





                    

 Under debatten har Erna
Solberg satt fram et forslag på vegne av Høyre
og Fremskrittspartiet. Forslaget lyder:

«Stortinget
ber Regjeringen gjeninnføre ordningen med at deler av selskapsskatten
tilfaller kommuner og fylkeskommuner.»

Votering:

Forslaget fra Høyre og Fremskrittspartiet
ble med 79 mot 30 stemmer ikke bifalt.

(Voteringsutskrift kl. 13.11.00)

Komiteen hadde innstillet:

Dokument nr. 8:88 (2000-2001) – forslag
fra stortingsrepresentantene Sverre J. Hoddevik, Michael Momyr og Erna
Solberg om at en andel av selskapsskatten igjen skal tilfalle kommunene – vedlegges
protokollen.

Votering:

Komiteens innstilling bifaltes enstemmig. 


                    
                    

 Det blir replikkordskifte.




Det er ganske fornøyelig å være vitne til alle de krumspring som Arbeiderpartiet gjør når det gjelder bil og bilbruk, men denne debatten og det siste innlegget minner meg mye om en sketsj som Wesenlund hadde tidligere en gang, kalt «supperådet». Maken til supperåd som det som er her, skal man lete lenge etter. 




Jeg stusser veldig over hvorfor Arbeiderpartiet skal være så ivrige etter å forklare meg hva slags behov jeg har for bil. Det etterlyser jeg fra representanten fra Arbeiderpartiet. Er det ikke jeg selv som selvstendig næringsdrivende som skal definere hva slags behov jeg har? Man trenger ikke å lage en hel stortingsproposisjon om størrelsen på en kasse som skal inn i bilen. Det er jeg som skal avgjøre hvordan «kassa» skal være, og ikke representanten fra Arbeiderpartiet. 




Kan man få en forklaring på disse merkverdighetene?




 Presidenten er i tvil om ordet «supperåd» er et parlamentarisk uttrykk. 




 Det er naturligvis de næringsdrivende selv som skal definere hva slags kjøretøy de trenger i virksomheten sin. Men hvis de velger å kjøpe en personbil, som har vesentlig høyere avgifter enn en varebil, så er poenget rett og slett det enkle at da skal de betale avgifter for det. Så enkelt er det.




 Flere har ikke bedt om ordet til replikk.




 Vanligvis tar ikke Høyre omkamper på tapte saker i forhold til budsjettene. Men denne gangen synes jeg egentlig det er veldig god grunn til å ta en omkamp, fordi man nå går bort og forandrer regler like før man har tenkt å ha en hel gjennomgang av systemet.




Jeg kan sitere hva finansministeren skrev til oss i finanskomiteen på bakgrunn av dette forslaget som ble fremmet:







«Bakgrunnen for forslaget til endringen i definisjonen av varebiler var at de lave avgiftene bidro til avgiftsmotiverte kjøp av varebiler som primært ble benyttet til personbefordring.»




Tenk det, Hedda, tenk at noen som kjører dag ut og dag inn, foretrekker å kjøre en forholdsvis komfortabel bil i næringsøyemed, en bil som også medfører lavere engangsavgifter. Dette er særnorske regler, slår finansministeren fast. Slik kan vi ikke ha det, og så strammer han inn i forskriftene. 




I budsjettinnstillingen i fjor høst bad komiteen om at man får en gjennomgang av hele avgiftssystemet, nettopp for å kunne få et bedre og mer fleksibelt avgiftssystem innen 2003. Men inntil da vil vi beholde de eksisterende regler. Og bakgrunnen for det er at man ønsker å gi stabile rammevilkår for bedrifter, selgere og importører, og spesielt ombygningsfirmaene. De har fått nye regler nesten hvert eneste år når det gjelder disse varebilene, så ofte har disse reglene blitt forandret. Men dette spiller tydeligvis ingen rolle bare det kan komme noen flere kroner inn i statskassen – i denne så magre statskassen, som den tydeligvis er, siden man må tette alle avgiftshull så langt det er mulig.




 I forbindelse med budsjettforhandlingene mellom Arbeiderpartiet og sentrumspartiene om budsjettet for 2001 ble det enighet om å forandre definisjonen på varebil klasse 2. Endringene bestod i at det etter 1. april 2001 skal kunne lastes inn en tenkt kasse med lengde 140 cm, bredde 90 cm og høyde 105 cm. Kravet til godsrommets størrelse har ført til at det ikke lenger stilles krav til at varebilens totalvekt er mellom 2 200 og 3 500 kg. De øvrige krav til at varebil klasse 2 skal ha skillevegg og én seterad, vil derimot videreføres.




Selv om en ved forskriftsmessig tilpasning har unngått de mest ytterliggående utslagene av endringene, vil innføringen av denne særregelen føre til særnorske tilpasninger, som både vil føre til dyrere varebiler for næringslivet og til ombygninger som kan innebære en sikkerhetsmessig risiko. En vil kunne se at varebiler blir bygd med for høyt tak eller senket gulv, slik at det skal bli plass til den såkalte tenkte kassen. Dette vil i enkelte tilfeller kunne føre til vektforskyvninger, som igjen vil kunne føre til ustabilitet ved kjøretøyet, og derved bli en sikkerhetsrisiko.




Fremskrittspartiet ønsker et minimum av forutsigbarhet for det private næringsliv. Denne næringen har også behov for stabile rammevilkår. De stadige endringene i forskjellige definisjoner av person-, vare- og lastebiler fører til problemer for importørene og det øvrige salgsapparat, noe som kan føre til nedleggelse av arbeidsplasser. I ettertid har det også vist seg at det er blitt gjort.




I tillegg rammes ombygningsfirmaene hardt. De er enten avhengige av å forandre påbygninger etter de nye reglene, legge ned eller gå konkurs. Stabile rammevilkår vil i stor utstrekning føre til at slikt ikke skjer.




I brev fra Finansdepartementet, datert 3. mai 2001, står det:







«Bakgrunnen for forslaget til endringen i definisjonen av varebiler var at de lave avgiftene bidro til avgiftsmotiverte kjøp av varebiler som primært ble benyttet til personbefordring. Dette gjaldt i første rekke stasjonsvognvariantene av varebilene som var et alternativ til personbil dersom en ikke har behov for befordring av mer enn 2 personer.»




Fremskrittspartiet vil hevde at de fleste av disse bilene brukes av næringsdrivende som enten har et tidvis behov for transport av varer med lite volum, eller av selgere som frakter med seg vareprøver e.l. over store avstander. Den førstnevnte gruppen består i stor grad av små håndverksfirmaer som kjemper en evig kamp for å overleve, ikke minst på grunn av Arbeiderpartiets skatte- og avgiftstrykk, som de sosialistiske partiene med støtte av Senterpartiet har pålagt norske borgere og norsk næringsliv. Den sistnevnte gruppen vil sannsynligvis være den største gruppen og den som blir mest skadelidende av omleggingen. For den gruppen vil omleggingen føre til at de enten får en dyrere arbeidsplass ved at bedriften må gå over til å kjøpe stasjonsvogn eller en mer ukomfortabel arbeidsplass ved at sjåførene tvinges til å kjøre i kassebiler, som i mindre grad er beregnet på kjøring over store avstander.




Arbeiderpartiet ynder å fremstille seg selv som de som vil forbedre arbeidsplasser og arbeidsmiljø, bl.a. for å unngå sykdom. Selgere utsettes ofte for belastningssykdommer som følge av dårlig sittestilling, kjøring på dårlige veier osv. Jeg vet ikke om disse partiene er klar over hvilken forskjell det er på komforten til en slik varebil som de sosialistiske partiene ønsker at arbeidstakerne skal kjøre rundt i, og den type arbeidsbil arbeidstakerne vil kjøre i. Hadde de tatt seg bryet med å spørre arbeidstakerne, ville de ha fått et klart svar. Men det er kanskje ikke så viktig når disse arbeidstakerne ikke er organisert i et LO-forbund.




Fremskrittspartiet mener at alle arbeidstakere er like mye verdt, og vi håper at alle, uansett organisasjonsmessig tilknytning, skal få en best mulig arbeidsplass. Derfor har vi også fremmet dette Dokument nr. 8-forslaget som Stortinget behandler i dag.




Jeg tar herved opp forslaget.




 Representanten Kenneth Svendsen har tatt opp det forslaget han refererte til.




 Jeg må ta ordet én gang til i denne saken.




Det var ikke jeg som brukte ordet «supperåd», jeg henviste til en sketsj som var populær på TV, som Wesenlund hadde, og den sketsjen ble kaldt «supperådet». 




Tidligere var begrunnelsen, som altså byråkratene med god støtte av Arbeiderpartiet har funnet på, slik det står her:







«Et krav om at kassen fysisk skal kunne lastes inn i godsrommet vil kunne føre til vanskelige grensetilfeller der døråpningen har avrundede hjørner, hengsler og andre detaljer som fører til at en rettvinklet kasse ikke kan lastes inn.»




Og dette driver voksne folk med! Det er og blir en gåte for meg, selv om det kanskje ikke er en gåte for representantene i Arbeiderpartiet. 




De har lettet lite grann på disse reglene. De har funnet ut at man skal ha krav til at det skal være en kasse med lengde 140 cm, bredde 90 cm og høyde 105 cm. Og så sier også representanten Dalheim at hvis jeg ikke er fornøyd med å kjøpe en sånn bil som dette passer inn i, får jeg kjøpe en personbil og betale avgiftene. Det er da jeg blir helt sjokkert. Det må være helt fjernt for Arbeiderpartiet at som selvstendig næringsdrivende har jeg en dag behov for å kjøre varer, og da skal jeg altså drive og måle denne kassen og dele opp de pakkene jeg skal ha med. Neste dag skal jeg kanskje kjøre ansatte. Jeg skal altså ha to biler. Jeg ser representanten Dalheim rister på hodet, men jeg har vært selvstendig næringsdrivende i hele mitt liv, aldri vært byråkrat, aldri vært i Arbeiderpartiet, og dit kommer jeg heller ikke. Er det virkelig gått så langt at det er Arbeiderpartiet og byråkratene som skal avgjøre hva jeg trenger i mitt virke? Jeg trodde ærlig talt at man kunne gjøre noe annet i dette landet. Det er ikke rart at vi har verdensrekord i byråkrati her i landet.




 Bare en liten tur tilbake til virkeligheten. 




Det er jo slik at disse varebilene som representantene fra Fremskrittspartiet litt blomstrende omtaler, er praktiske, kjøregode biler med god komfort, som i tillegg er praktisk innredet for å ta med seg det gods som en næringsdrivende måtte ha behov for å frakte. Men det er klart at man i dette landet bestandig har stått overfor den virkeligheten at hvis man skal ha kjørekomfort som i en personbil, er det en personbil man må kjøpe. 




Så er det naturligvis en egen diskusjon: Hvilken avgift skal det være på en personbil? Der har altså stortingsflertallet ikke hatt så kjempestor avstand til Fremskrittspartiet – det kunne kanskje vært litt underholdende å gå tilbake til de konkrete forslag Fremskrittspartiet har hatt i de forskjellige års budsjettbehandlinger – så det er ikke et svart/hvitt-bilde her, men man har bestemt seg for at i Norge skal man hente et visst antall kroner fra personbiler. Og da er det så enkelt at de som skal kjøpe personbiler, som velger å ha det, må betale den avgiften som stortingsflertallet har bestemt. Men jeg vil reservere meg mot den beskrivelsen av en moderne varebil som fremskrittspartirepresentanten her tegner. Det er ikke sånn. 




 Så er vi tilbake i fantasiens verden igjen, siden Dalheim var i virkelighetens verden. Det er for så vidt riktig at vi er tilbake i fantasiens verden. Det er på grunn av at Fremskrittspartiet dessverre ikke har flertall i denne salen. Den dagen Fremskrittspartiet får flertall i denne salen, er vi i virkelighetens verden når vi vil redusere avgiften kraftig.




Det som fikk meg til å ta ordet, var Dalheims påpeking av at Fremskrittspartiet ikke gikk inn for å senke avgiften på personbiler noe særlig i budsjettene. Det er faktisk slik at vi nesten halverer avgiftene på biler. For å ta et eksempel: Jeg kan fortelle representanten Dalheim at i budsjettene våre for de siste tre år har vi foreslått å redusere avgiften på familiebilen Chrysler Voyager med 174 000 kr i forhold til Arbeiderpartiets forslag. Og det er faktisk sånn at for en familie på fire, som betaler huslån, boligrente, energiavgift til staten, som Arbeiderpartiet krever inn, og alle de andre avgiftene, utgjør 174 000 kr veldig mye. Det er beklagelig at Arbeiderpartiet ikke ser det.




 Flere har ikke bedt om ordet til sak nr. 7.

(Votering, se side 3238)





                    

 Under debatten har Kenneth
Svendsen satt fram et forslag på vegne av Høyre
og Fremskrittspartiet. Forslaget lyder:

«Stortinget
ber Regjeringen om å oppheve vedtatte definisjonsendring
av varebil klasse 2, slik at det ikke stilles krav til
godsrommets størrelse.»

Komiteen hadde innstillet:

Dokument nr. 8:89 (2000-2001) – forslag
fra stortingsrepresentantene Kenneth Svendsen, Øyvind Korsberg og
Thore A. Nistad om at endringer i forskrift om avgiftsmessig
klassifisering av varebil klasse 2 ikke gjennomføres – avvises.

Votering: 

Ved alternativ votering mellom komiteens innstilling og
forslaget fra Høyre og Fremskrittspartiet
bifaltes innstillingen med 80 mot 30 stemmer.

(Voteringsutskrift kl. 13.12.14)


                    
                    

 Siv Jensen har tatt opp det forslaget hun refererte til.




 Det er nødvendig å korrigere et par ting som representanten Jensen nå sa, for det fins vel neppe en sak som er så grundig behandlet i Stortinget, og også av uavhengige, som denne saken om bankkrisen.




La oss tenke tilbake på hva som egentlig skjedde. Det professor Smith også fastslår i sin kommisjonsrapport, var følgende: Disse bankene var insolvente. Poenget var at bankenes ledelser rett og slett hadde spilt bort aksjonærenes penger. Det gjorde at det ikke fantes penger igjen. Staten måtte på dette tidspunktet gå inn for å berge innskyternes penger. Det gjorde man da også, og det tror jeg de fleste er innforstått med var riktig og klokt.




Denne saken har vært behandlet i Stortinget en rekke ganger. Og særlig kanskje etter at professor Smiths rapport ble behandlet i kontroll- og konstitusjonskomiteen, der konklusjonen også var den samme. 




Det var altså noen banker som spilte bort aksjonærenes penger, andre banker gjorde det ikke. At staten plutselig satt med en betydelig portefølje av bankaksjer, skyldtes ikke statens vilje til å kjøpe disse opp, men det private bankvesenets manglende bankhåndverk og ønsket om at alle banker skulle vokse inn i himmelen, med en helt uakseptabel utlånsvekst som det ikke fantes grunnlag for. Det betyr at denne saken har vært grundigere behandlet både politisk og faglig enn nesten noen annen sak. 




Fremskrittspartiet holder fremdeles på å snakke om disse 170 000 aksjonærene. Ja, det er klart at det er synd på disse 170 000 aksjonærene, men det er altså ikke Stortingets ansvar. Det er disse bankene de hadde aksjer i, som rett og slett ikke kunne sitt bankhåndverk, og som derfor ble insolvente. Staten måtte faktisk gå inn som en reddende engel.




Det er vanskelig for meg å forstå hvorfor Fremskrittspartiet fremdeles driver og maser om dette, for dette er det faktiske årsaksforhold. Det ville være dypt urimelig hvis staten skulle gi kompensasjon for at noen faktisk har tapt sine penger i aksjer. Det ville vært dypt urimelig overfor alle dem som hadde sine aksjer i banker som ikke gikk konkurs. Heldigvis var det slik at det var noen banker også som i denne meget opphetede perioden av norsk bankhistorie faktisk viste litt magemål, og som faktisk ikke ble insolvente. Og derfor har også de private aksjonærene i disse bankene fremdeles sine aksjer i behold, i motsetning til dem i disse store, som gikk konkurs.




Jeg håper at denne øvelsen i historieskriving fra Fremskrittspartiet, som i beste fall er meget feilaktig, nå endelig kan være skrinlagt. Jeg syns selvfølgelig det er synd at disse 170 000 aksjonærene har tapt sine penger, men det er altså ikke Stortinget eller myndighetenes ansvar. Det er rett og slett de private bankenes ansvar, og på den måten fikk altså staten disse bankene nærmest servert i hendene etter en storstilt, nødvendig redningsoperasjon.




 Bankkrisen og myndighetenes håndtering av den har vært undergitt den mest omfattende gransking Stortinget kan iverksette. En parlamentarisk gransking hører til unntakene og foretas sjelden, men har vært foretatt i denne sak. Konklusjonen av den granskingen var at det ikke forelå noe juridisk grunnlag for erstatning. Slik sett kan ikke parlamentet gjøre mer. Spørsmålet om en moralsk forpliktelse til å rette opp noen av skadene overfor de private aksjonærene, eller, sagt på en annen måte, men med samme konklusjon, om det ikke på et tidligere tidspunkt hadde vært klokt å invitere de private aksjonærene inn på gunstige betingelser til å tegne aksjer på nytt, eller gi andre fordeler, har vært behandlet av Stortinget en rekke ganger. Der er Høyre enig med Fremskrittspartiet i at en slik form for kompensasjon burde vært gitt. 




Jeg syns at det forslaget som nå foreligger fra Fremskrittspartiet, er et unødvendig forslag. Ikke fordi jeg ikke er enig i det – som jeg tidligere har uttrykt – men fordi det rett og slett ikke foreligger noen nye momenter eller uttalelser fra andre partier som skulle tilsi en annen konklusjon nå. Derfor syns jeg denne repetisjonen nå egentlig er unødvendig. Det hender jo at man tar opp forslag som har vært fremmet før, men da er det fordi det har skjedd noe som er et nytt moment i saken, eller at f.eks. partier som tidligere var mot forslaget, har endret oppfatning. La meg peke på et aktuelt eksempel: Konjunkturavgiften, som ble vedtatt i budsjettet i fjor. Det gikk ikke mange ukene før deler av flertallet som vedtok den, hadde forandret mening. Da var vi raskt ute med å fremme et forslag, slik at flertallet fikk en anledning til å gi uttrykk for sin oppfatning. Så dette er ikke et generelt uttrykk for at man ikke kan ta opp igjen forslag, men da må det være noe innen det politiske miljø, en uttalelse eller lignende, som kan sannsynliggjøre at det er slik. Hvis ikke blir Dokument nr. 8-forslag egentlig bare en form for ritual, og da syns jeg at man på mange måter ødelegger instituttet, om jeg kan få lov å uttrykke det i all ærbødighet.




 At Høyre nå skal stemme mot noe de er for, får Høyre svare for selv. 




Det som fikk meg til å ta ordet var representanten Djupedals historiebeskrivelse av hva som faktisk skjedde, og forsøket på å fremstille det som at han jo syntes synd på alle disse aksjonærene, men at det tross alt ikke var denne salens feil. Da har jeg lyst til å minne om at det som faktisk skjedde, var at aksjekapitalen i de tre største forretningsbankene ble nedskrevet til null. Og det skjedde på bakgrunn av en svært omstridt særlov som ble vedtatt høsten 1991. Det var en slags ekspropriasjonslov som gav staten hjemmel til å overta banker i krise ved å nedskrive aksjekapitalen til null, uten å gå veien om offentlig administrasjon. Så ble denne loven vedtatt etter en svært rask saksbehandling, som gjorde det mulig for Regjeringen å nedskrive aksjekapitalen. Dermed fikk heller ikke de private aksjonærene fradrag for sine tap, noe de ville hatt krav på etter skattereformen hvis Regjeringen hadde ventet med nedskrivingen til etter årsskiftet. Aksjonærer som kunne definere sine eierinteresser i bankene som «aksjer i næring», fikk fullt tapsfradrag også etter de gamle skattereglene. Regjeringen sørget altså for at alle disse private aksjonærene som i første rekke var småaksjonærer, ble fratatt alle sine aksjeverdier uten tapsfradrag på grunnlag av en særlov, som gav rett til ekspropriasjon uten erstatning. Det er en ganske betydelig del av historiebeskrivelsen, som jeg syns det er greit å ta med seg når man vurderer dette spørsmålet. Det er også grunnen til at jeg reiste spørsmålet om det moralske ansvaret i denne saken, fordi man her vedtok denne veldig omstridte særloven, som man i tillegg gav tilbakevirkende kraft, på tross av at man hadde en skattereform som tilsa noe helt annet. Det var svært spesielt. Det førte til at samtlige aksjonærer ikke fikk retten til å trekke fra sine tap. 




Så kan man jo stille seg spørsmålet: Har denne salen ikke hatt noe som helst med det å gjøre? Eller har den det? Min klare påstand er at denne salen har medvirket kraftig til at mange av disse aksjonærene føler seg snytt. Det har vært skrevet bøker om denne saken, og det at mange har kalt den for tidenes største bankran, er jeg veldig nær ved å være enig i. 




 At det skrives bøker om en sak, betyr ikke nødvendigvis at bokens forfatter har rett. Det er få saker som er så grundig behandlet som denne saken. Og hvis det virkelig var sånn at denne særloven som Stortinget vedtok, var i strid med gjeldende regelverk og lovverk, ville den granskningskommisjonen som Stortinget satte ned, under ledelse av professor Eivind Smith, ha konkludert annerledes enn den faktisk gjorde. Dette var en uavhengig granskningskommisjon som Stortinget helt unntaksvis satte ned. Det skjer en gang i blant, men ytterst sjelden. Hvis representanten Jensens historiebeskrivelse her virkelig var riktig, ville det selvfølgelig ha fremkommet i den rapporten. Det gjorde det overhodet ikke. 




Jeg spør meg: Hva ville vært alternativet til at Stortinget vedtok en særlov for å sørge for at disse tre bankene ikke gikk konkurs? Jo, følgene ville vært betydelige ringvirkninger til det norske samfunnsliv for øvrig? Det var derfor Stortinget i en hastig operasjon var nødt til å berge det som var igjen av et bankvesen som hadde spilt seg selv fallit. 




Dette er et merkelig forslag fra et parti som i sin alminnelighet hyller markedets frie krefter og markedets fortreffelighet. Her har markedet faktisk fungert helt fortreffelig etter Fremskrittspartiets oppskrift, men bankledelsene gjorde altså ikke jobben sin, man kunne ikke bankhåndverket. Så gikk de konkurs, som dessverre skjer dann og vann på grunn av at det fins ledelser som ikke er dyktige nok, som ikke er flinke nok. Det er faktisk situasjonen sånn som den var. Stortingets redningsoperasjon har i etterkant som sagt blitt gransket nøye, og man har konkludert med at det storting og regjering gjorde, var riktig og ikke i strid med noe som helst, verken med forskrift eller lovverk på det gjeldende tidspunkt.




Dette tror jeg de fleste i etterkant vil se var riktig. Alternativet hadde altså vært langt verre for det norske samfunn. Vi får håpe det er siste gang Fremskrittspartiet foretar denne øvelsen, for dette kapitlet er definitivt skrevet; denne boka er egentlig definitivt lukket for lenge siden. Og jeg må si at hr. Foss" siste kommentar, om at det er misbruk av Dokument nr. 8-instituttet å legge fram denne typen forslag, er et synspunkt som jeg helt og fullt slutter meg til.




 Flere har ikke bedt om ordet til sak nr. 8.

(Votering, se side 3238) 





                    

 Under debatten har Siv Jensen
satt fram et forslag på vegne av Fremskrittspartiet. Forslaget
lyder:

«Stortinget
ber Regjeringen legge frem forslag om at tidligere private aksjonærer,
som ble slettet i forbindelse med bankkrisen, får en økonomisk
kompensasjon fra staten.»

Komiteen hadde innstillet:

Dokument nr. 8:91 (2000-2001) – forslag
fra stortingsrepresentant
Siv Jensen om økonomisk kompensasjon til tidligere private
aksjonærer som ble slettet i forbindelse med bankkrisen – avvises.

Votering:

Ved alternativ votering mellom komiteens innstilling og
forslaget fra Fremskrittspartiet bifaltes
innstillingen med 94 mot 16 stemmer.

(Voteringsutskrift kl. 13.13.08)


                    
                    

 Terje Johansen har tatt opp det forslag han refererte til.




Flere har ikke bedt om ordet til sak nr. 9.

(Votering, se side 3238) 





                    

 Under debatten har Terje
Johansen satt fram et forslag på vegne av Kristelig Folkeparti,
Senterpartiet og Venstre. Forslaget
lyder:

«Stortinget
ber Regjeringen legge fram en stortingsmelding med tiltak for utvikling
av norsk finansnæring.»

Komiteen hadde innstillet:

Dokument nr. 8:97 (2000-2001) – forslag
fra stortingsrepresentantene Lars Sponheim og Terje Johansen om
utvikling av norsk finansnæring – avvises.

Votering:

Ved alternativ votering mellom komiteens innstilling og
forslaget fra Kristelig Folkeparti, Senterpartiet
og Venstre bifaltes innstillingen med 82 mot 29 stemmer.

(Voteringsutskrift kl. 13.14.01)


                    
                    

