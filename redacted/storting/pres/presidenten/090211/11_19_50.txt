 Det var i hvert fall et effektivt svar.


Svein Flåtten har kanskje en tilføyelse her?


 Det har jeg, president.


Det er et utmerket svar, og det er et viktig svar, for dette har vært en lang prosess, ikke bare under denne regjeringen, men også tidligere.


Siden sparebanker og grunnfondsbevis er på tapetet, vil jeg gjerne stille finansministeren et spørsmål om den proposisjonen som nå er lagt frem, Om lov om Statens finansfond og lov om Statens obligasjonsfond, hvor man skriver om utbytterestriksjoner. Der er det et avsnitt hvor departementet skriver spesielt om grunnfondsbevisene. Jeg skulle gjerne ønske å vite, når man skriver at «solide banker med overskudd vil være i posisjon til å utdele utbytte», om man mener at fordi man får lån, så skal det komme restriksjoner. Man kan jo likevel være akkurat like solid som før.


 La meg bare knytte noen ord til den jobben som Banklovkommisjonen har gjort når det gjelder sparebanksektoren, for de har gjort en veldig rask jobb. Banklovkommisjonen fikk et oppdrag fra Finansdepartementet i juni 2008, og de kom med en NOU den 9. januar om dette spørsmålet, som altså dreier seg om muligheter for struktur- og foretaksendringer innenfor sparebanksektoren, sammen med et utkast til et modernisert regelverk om egenkapitalsbevis, tidligere kjent som grunnfondskapitalbevis. Denne NOU-en ble sendt på høring samme dag, altså den 9. januar. Høringsfristen ble satt til den 6. februar, og Finansdepartementet har tidligere, i pressemeldinger og på andre vis, opplyst om at denne saken blir lagt fram for Stortinget i april i år. Så det har ikke vært noe som helst slags sommel fra denne regjeringen i denne saken.


Når det gjelder spørsmålet om hvordan man håndterer utbyttespørsmålet i forbindelse med finansfondet og ulike virkemidler knyttet til det, spørsmålet om preferansekapital til forretningsbanker og sparebanker, vil jeg gjerne belyse det nærmere, når Stortinget har invitert meg til høring om det spørsmålet og andre spørsmål knyttet til disse virkemidlene, på fredag morgen.


 Jeg kan gjerne rose statsråden for rask agering i denne saken, siden det er det hun selv legger opp til i sin annen runde. Det er veldig bra at dette går fort.


Så har jeg en viss forståelse for at hun ikke vil diskutere det som står i proposisjonen, med meg før hun har vært i komiteen. Jeg håper allikevel at hun tar med seg dette tilbake, fordi, som det skrives, grunnfondsbevisene er i en spesiell stilling. De er svært viktige for hele sparebanksystemet – i hvert fall for dem som har grunnfondsbevis – og hvis man legger for mange restriksjoner på dem, gjør forholdene for vanskelige, vil det på sikt bli problemer med å få egenkapital. Jeg har vært ute etter å få en god bekreftelse også på det under denne seansen, og det oppfatter jeg vel at jeg kanskje har fått.


 Begrunnelsen for at spørsmålet om utbyttebegrensning er presentert nettopp slik som det er i proposisjonen, er bl.a. hensynet til sparebankene og grunnfondsbevisene og ønsket om at sparebankene også skal ha mulighet til å benytte seg av de virkemidlene som ligger i det foreslåtte finansfondet.






                

