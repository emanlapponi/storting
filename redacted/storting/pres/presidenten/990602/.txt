  Følgende innkalte vararepresentanter har
tatt sete:

For Akershus fylke: Rikke 

Lind

 og
André 

Kvakkestad

For Buskerud fylke: Frank Willy 

Larsen

For Nordland fylke: Bjørnar 

Olsen

 og Kari 

Brudevoll

For Nord-Trøndelag fylke: Astri 

Wessel

Fra den innkalte vararepresentant for Rogaland
fylke, Torill Haaland 

Horpestad

, foreligger
søknad om å bli fritatt for å møte
under representanten Øyvind 

Vaksdals

 permisjon
i tiden fra og med 2. juni til og med 6. juni, av velferdsgrunner.

Etter forslag fra presidenten ble enstemmig
besluttet:

1.	Søknaden behandles straks
og innvilges.

2.	Andre vararepresentant, Jostein 

Zazzera

,
innkalles for å møte i permisjonstiden.

 Jostein Zazzera er til stede og vil
ta sete.

Fra representanten Annelise 

Høegh

 foreligger
søknad om permisjon i tiden fra og med 7. juni til og med
9. juni for som Europarådets representant å følge
rettssaken mot Abdullah  calan i Tyrkia.

Etter forslag fra presidenten ble enstemmig
besluttet:

1.	Søknaden behandles straks
og innvilges.

2.	Vararepresentanten, Anders C. 

Sjaastad,

 innkalles
for å møte i permisjonstiden.

Valg av settepresident

 Presidenten vil foreslå at
det velges to settepresidenter for Stortingets møte i dag – og
anser det som vedtatt.

Presidenten ber om forslag på settepresidenter.

 Jeg foreslår Aud Blattmann og Asmund
Kristoffersen.

 Aud Blattmann og Asmund Kristoffersen er
foreslått som settepresidenter. – Andre forslag
foreligger ikke, og Aud Blattmann og Asmund Kristoffersen anses enstemmig
valgt som settepresidenter for dagens møte.

Representanten Terje Knudsen vil framsette
et privat forslag.

 På vegne av representantene Øystein
Hedstrøm, Harald T. Nesvik, Vidar Kleppe, Dag Danielsen
samt meg selv har jeg fornøyelsen av å fremkomme
med et forslag om at akvakulturnæringen blir behandlet
likt med husdyrnæringen med hensyn til erstatning etter
pålegg om destruksjon som følge av påvist gruppe
A-sykdom.

 Forslaget vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsminister Kjell Magne Bondevik

statsråd Guro Fjellanger

statsråd Laila Dåvøy

De annonserte regjeringsmedlemmene er til stede,
og vi er klare til å starte den muntlige spørretimen.

De representantene som i tillegg til de forhåndspåmeldte ønsker å stille
hovedspørsmål, bes reise seg. –

Vi starter da med første hovedspørsmål,
fra representanten Thorbjørn Jagland.

  For over et år siden stilte Arbeiderpartiet
spørsmål til statsministeren her i spørretimen
om Regjeringen ville øke skipsverftsstøtten til
internasjonalt nivå. Det tok nesten et år før
noe ble gjort. I mellomtiden gikk mange kontrakter tapt.

Under behandlingen av revidert nasjonalbudsjett
i fjor vår satte Regjeringen sin stilling inn på å få økt
CO2-avgiften som oljeselskapene betaler. Arbeiderpartiet skjønte
da ingen ting ettersom en allerede da kunne se at en krise var under
oppseiling i oljeindustrien. Vi skjønte enda mindre da
revidert nasjonalbudsjett i år kom uten et eneste tiltak
overfor skipsverftene og oljeindustrien.

Jeg vil spørre statsministeren om
Regjeringen nå vurderer å støtte de forslagene
som Arbeiderpartiet har lagt fram for å avverge en krise,
med permitteringer, oppsigelser og arbeidsledighet, i denne viktige
industrien.

  La meg først slå fast at
full sysselsetting er et hovedmål for Regjeringens økonomiske
politikk, og vi må kunne konstatere at de største
pessimistene har tatt feil når det gjelder ledighetsutviklingen.
Vi har faktisk ved utgangen av mai en ledighet som er vel 3 000
lavere enn den var på samme tidspunkt i fjor, snart halvveis
ut i 1999 har ikke pessimistenes ledighetsprognoser overhodet slått
til. Vi ser derimot tendenser innenfor enkelte næringer,
først og fremst i oljeindustrien og skipsverftsindustrien. 

Det er ikke riktig når Jagland sier
at Regjeringen ikke har foreslått et eneste tiltak for å avbøte
dette. Vi har for det første foreslått 100 mill. kr
til prosjektrettet teknologiutvikling på kontinentalsokkelen.
Det er et tiltak som var etterspurt av bransjen. Vi har varslet
en gradvis avvikling av produksjonsavgiften på norsk sokkel – det
er åtte felt som i dag har slik avgift – og jeg
skjønner av det som er kommet fram i mediene, at det samsvarer
med det Arbeiderpartiet også går inn for. Vi har
foreslått opprettet et forsknings- og nyskapningsfond på 3 milliarder kr,
som også vil kunne komme denne næringen til gode.
Vi har justert reglene for Garanti-Instituttet for Eksportkreditt, som
kan ha en positiv sysselsettingseffekt også i disse bransjer.
Vi vurderer å videreføre en tilskuddsordning for to
nye hurtigruteskip fra og med 2002, og dersom disse blir bygd på norske
verft, vil det gi økt sysselsetting. Vi har fremmet forslag
om forprosjektering av et nytt havforskningsfartøy, som
også kan gi sysselsetting ved norske verft. Og endelig
forutsettes det bygd ved norske verft en gassdreven ferge til et
riksveisamband i Møre og Romsdal. 

Dette viser at Regjeringen har foreslått
flere tiltak. Regjeringspartiene er imidlertid innstilt på å drøfte
også med Arbeiderpartiet ytterligere tiltak som jeg skjønner det
vil komme forslag om i Stortinget, men vi må da forutsette
en ansvarlig inndekning av slike forslag for ikke å svekke
budsjettbalansen.

  Det det er spørsmål om,
er å bringe denne industrien over en vanskelig fase nå,
over en kneik, og de forslagene som Regjeringen og statsministeren
nå refererte til, er ikke egnet til det. Det foreligger
helt konkrete ting man kan gjøre for å skaffe
oppdrag til industrien, men her er det ikke foreslått bevilgninger til
nettopp slike tiltak. 

Jeg blir også forbauset når
statsministeren igjen viser til sysselsettingssituasjonen 

nå

, for dermed å si at det ikke
er noen stor fare. I Verdal, der jeg var i går, er det absolutt
ingen arbeidsledighet nå. Men i april måned neste år
kan det bli full stopp på Aker Verdal, og da kan 1 100 mann
gå ut i permitteringer og oppsigelser. Og det er liten
trøst for dem i april neste år å kunne
si at det var full sysselsetting i mai/juni 1999. Så jeg
må be om at man ser litt mer langsiktig på disse
spørsmålene nå og ikke skyver alt dette
foran seg.

  Det blir jo ikke riktigere om Jagland gjentar
at Regjeringen ikke har foreslått et eneste konkret tiltak.
Det er altså positivt feil – Regjeringen har foreslått
flere konkrete tiltak, og de refererte jeg i mitt første
svar. Jeg synes i hvert fall vi får holde oss til de faktaene.
Og så skal vi være villige til å diskutere
om det kan være fornuftig også å sette
inn ytterligere tiltak, men la det i hvert fall ikke være
noen uenighet om det som vitterlig er foreslått.

Når det gjelder de tiltak som jeg
har sett av mediene at Arbeiderpartiet vil lansere, kan noen av
dem ha en positiv umiddelbar virkning, men andre vil ikke ha noen
umiddelbar virkning; f.eks. vil ikke en reduksjon av CO2-avgiften
slå umiddelbart ut når det gjelder sysselsetting
på verftene. Det vil i tilfelle være på lengre
sikt. Men regjeringspartiene er innstilt på å drøfte
ytterligere tiltak hvis en da kan finne fram til en forsvarlig inndekning. 

Når det gjelder sysselsettingen generelt,
må jeg fastholde at den er høy, og klart høyere
enn det også mange her i Stortinget spådde bare
for noen måneder tilbake.

 Det blir oppfølgingsspørsmål – Siv
Jensen.

  I lys av den situasjonen som vi nå ser
i verftsindustrien og i andre deler av konkurranseutsatt industri,
er det rimelig åpenbart at en del av de tiltakene Regjeringen
påstår den har foreslått, ikke vil være av
en slik karakter at de vil virke på kort sikt og dermed avbøte
den utviklingen vi nå ser i forhold til konjunkturutviklingen.

Hvordan vil Regjeringen forholde seg til forslag
eller vedtak i Stortinget knyttet til endringer, reduksjoner, eventuelt
fjerning av CO2-avgiften, og forslag om å nedsette et utvalg
for å se på alle rammebetingelsene, inkludert
skattesystemet, knyttet til olje- og oljerelatert industri?

  Nå svarte jeg vel på omtrent
det samme spørsmålet fra representanten Jagland. 

Først må jeg reagere på Siv
Jensens ordbruk når hun sier de forslag Regjeringen «påstår» den
har foreslått. Jeg regner med at Siv Jensen, som sitter
i finanskomiteen, har lest revidert nasjonalbudsjett og den medfølgende proposisjon,
og der er det ikke påstander om forslag, det er forslag. 

Dette syns jeg har preget denne debatten altfor
mye. Noen har forsøkt å fremstille det som om
Regjeringen ikke har foreslått noe som helst. Det er altså positivt
feil – Regjeringen har foreslått flere tiltak.
Jeg skal ikke gjenta dem nå, for jeg har referert dem.

Men så har jeg allerede sagt at selvsagt
må en regjering, og spesielt en mindretallsregjering, være
innstilt på å gå inn i diskusjoner med
opposisjonen også om andre tiltak. Men nå var
Siv Jensen opptatt av tiltak som skulle ha en umiddelbar virkning,
og da er vel ikke akkurat et utvalg det som har den mest umiddelbare
virkning. Men vi skal selvsagt også gjerne vurdere det.

  Jens Stoltenberg – til
oppfølgingsspørsmål.

  Mitt inntrykk er at statsministeren forsøker å fraskrive
seg ansvaret for de forslagene Regjeringen selv har fremmet nylig
om forverring av rammevilkårene for leverandørindustrien
og oljeindustrien, og at Regjeringen for sent forstod alvoret. Så sent som
i fjor høst foreslo Regjeringen 20 pst. økning
av CO2-avgiften, og man stilte til og med kabinettspørsmål på det
i fjor sommer og gjentok forslaget så sent som rett før
jul. Så foreslo man å øke selskapsskatten
til 79 pst. for oljeselskapene, og man foreslo å senke
taket for forenklet behandling av utbyggingsprosjekter i Nordsjøen fra
5 milliarder kr til 3 milliarder kr. 

Alle tre forslagene har gjort det vanskeligere å få fram prosjekter,
vanskeligere å sikre sysselsettingen, spesielt i leverandørindustrien.
Og alle tre forslagene ble gjentatt og investert mye prestisje i
fra Regjeringens side så sent som i fjor høst.

Mitt spørsmål til statsministeren
er: Erkjenner man at det var feil å fremme de forslagene
nå? Erkjenner man at det var feil å stille kabinettspørsmål
og få forverring av rammevilkårene? Og betyr det
at man har kommet til en bedre erkjennelse nå?

  Nei, Regjeringen fraskriver seg selvsagt ikke
ansvaret, verken for forslag som vi har fremmet tidligere, eller
forslag som vi har fremmet nå. Jeg tror representanten
Stoltenberg og andre overdriver CO2-avgiftens betydning for den
direkte sysselsetting på norske verft. 

La meg referere en uttalelse fra formannen
i Teknologibedriftenes Landsforening som kom over NTB i går.
Han sier: «Det å fjerne produksjonsavgiften» – og det
har faktisk Regjeringen varslet – «og halvere
CO2-avgiften» – som vel er det Arbeiderpartiet
har antydet – «vil kunne føre til et
bedre marked for offshore-verftene. Men slike tiltak kommer ikke
skipsverftene til gode, mener formannen i Teknologibedriftenes Landsforening… Børe
Norland.» 

Han uttaler sin tilfredshet med hva Regjeringen
har varslet, bl.a. bygging av to nye hurtigruteskip. 

I tillegg har jeg i mitt første svar
redegjort for andre tiltak som Regjeringen har foreslått.
Situasjonen i fjor var slik at økningen av CO2-avgiften
var nødvendig. Jeg ser ikke noen grunn til å ta
selvkritikk på det.

 Per-Kristian Foss – til
oppfølgingsspørsmål.

  Jeg hadde lyst til fortsette på det
politisk-teologiske området erkjennelser. Man skal vel
ikke ha alskens av forventninger til hva statsministeren vil erkjenne,
men jeg regner med at han iallfall erkjenner at han nå er
glad for at han slipper å stå her og forsvare
at verftene også vil være underlagt en konjunkturavgift.
Det sparte opposisjonen Høyre og Fremskrittspartiet statsministeren
og Regjeringen for.

Jeg må også bare få lov
til å si at det er ikke korrekt når statsministeren
sier at det å umiddelbart frita haleproduksjon og marginalproduksjon
for produksjonsavgift på felt bygd ut før 1986,
ikke vil ha umiddelbar virkning. Det vil ha det. Det vil bringe
frem felt som nå ikke skal bygges ut, hvor planene for
utbygging er klare. 

Det er heller ikke korrekt når statsministeren
sier at et fritak for deler av CO2-avgiften over hele sokkelen ikke vil
ha umiddelbar virkning. Selvfølgelig vil det ha umiddelbar
virkning på selskapenes økonomi og dermed deres evne
til å bygge ut felt som er i grenselandet. (Presidenten
klubber.)

Mitt spørsmål er egentlig:
Erkjenner ikke statsministeren at det er noe utilstrekkelig ved
Regjeringens egne forslag når han selv står her
umiddelbart etter at revidert nasjonalbudsjett er fremlagt og erkjenner
at det ikke er nok – og hans «egne» opposisjonspartier
også erkjenner det og ber om forslag?

 Presidenten vil minne om at taletiden
er 1 minutt.

  Jeg hadde jo gjerne også satt pris
på om andre enn Regjeringen vedstår seg hva de
har vært med på. Når det gjelder CO2-avgiften, var
faktisk det del av en deal med bl.a. Høyre i fjor …

  Et kabinettspørsmål, ikke
en deal!

  … fordi Høyre motsatte seg
en annen avgiftsøkning – og for øvrig
er nå prisen på strøm rekordlav. Så kan
man diskutere klokskapen i det byttet, men det var det faktisk Høyre
som var med og tvang fram. Og jeg syns at et parti som Høyre skulle
vedstå seg noe mer det de selv har stemt for i Stortinget.
Det gjør i hvert fall Regjeringen. Vi løper ikke
fra det ansvaret.

Når det gjelder produksjonsavgiften,
har faktisk Regjeringen varslet i revidert nasjonalbudsjett at den
skal trappes ned i forhold til de åtte felt som i dag har
slik avgift. Det er det altså ingen stor uenighet om, så jeg
skjønner ikke hvorfor representanten Foss heiser det opp
til et konfliktspørsmål. Det er klart at enhver
regjering, og i særdeleshet en mindretallsregjering, må være
villig til å diskutere med opposisjonen, ytterligere tilpasninger
til sitt forslag.

 Kjell Opseth – til oppfølgingsspørsmål.

  Eg blir forundra over at statsministeren til
dei grader prøver å la vere å gå inn
i dei alvorlege problema som vi ser både i offshorenæringa
og i verftsindustrien. I verftsindustrien er det slik
at skal ein ha full aktivitet, treng ein ein ordreinngang på 9 milliardar
kr i året. I 1998 var ordreinngangen 3,8 milliardar
kr, og hittil i år er den på 0,9 milliardar
kr. 

Det fortel kva slags situasjon vi er på full
fart inn i. Og det einaste svaret statsministeren har, er at det
skal byggjast gassferje, som det har vore snakk om i tre-fire år. Ja,
det er jo bra at den kjem. Men eit forslag om å byggje nokre
fleire ferjer, som vi veit det er behov for og som Stortinget har
teke til orde for, har statsministeren ingen tankar om. Forskingsfondet
kjem heldigvis, men det er no på bakgrunn av eit forslag
frå Arbeidarpartiet her i Stortinget. Så det er
ikkje mykje initiativ frå Regjeringa si side, for å seie
det mildt.

  Disse påstandene blir ikke riktige
om de blir gjentatt to og tre ganger. Regjeringen har altså i
revidert nasjonalbudsjett foreslått flere tiltak for å avbøte
de tendenser vi ser til en fallende sysselsetting innenfor verfts-
og oljeindustrien. Jeg skal ikke trette Stortinget med å gjenta
dem, men det gis altså et feilaktig bilde ved å si
at Regjeringen ikke tar dette alvorlig og ikke går inn
i det. Så får vi diskutere om en skal komme med
ytterligere tiltak. Jeg syns det er mer konstruktivt enn å forsøke å gi
et falskt bilde, et bilde av at Regjeringen ikke gjør noe.

Regjeringen jobber også med dette
på andre måter. Selv var jeg i Nordvest-Russland
i forrige uke. Jeg besiktiget et verft hvor det er et samarbeid
med Kværner Kleven og hvor det f.eks. også nå er
snakk om å sikre kontrakter til dette verftet i Ulsteinvik
for bygging av russiske fisketrålere. Så det er
ting på gang som vil kunne bedre situasjonen, og Regjeringen
jobber med dette fra dag til dag.

 Da går vi videre til neste
hovedspørsmål.

  Mitt spørsmål er til statsministeren.

Jeg må ærlig innrømme
at jeg var nesten i ferd med å skifte tema i forhold til
det jeg hadde tenkt meg, etter å ha hørt på svaret
til Per-Kristian Foss. I hvert fall kunne man bli i tvil om det
var riktig av oss å bøye oss for kabinettspørsmålet
i fjor, når jeg hørte hvordan statsministeren
valgte å formulere seg.

Men mitt spørsmål dreier
seg altså om Kosovo. Det er et lite lysglimt at president
Ahtisaari nå er i Beograd, selv om vi må minne
oss selv om at Milosevic har ført forhandlinger før.
Han har løyet, bedratt og forhalt. – Mitt spørsmål
dreier seg om gjenoppbyggingen. EU har nå ønsket å ta
en lederrolle ved å lansere den såkalte stabilitetspakten.
Det er viktig å unngå at de som skal bidra, løper
i bena på hverandre, og mitt spørsmål
er derfor: Hvilke ambisjoner har statsministeren for å koble
Norge på EUs arbeid på Balkan?

  Norge verdsetter høyt det
arbeidet EU gjør, og ikke minst den innsatsen som president
Ahtisaari gjør sammen med Russlands Tsjernomyrdin og USAs
Strobe Talbott. Og vi har selvsagt forventninger til denne reisen
Tsjernomyrdin og Ahtisaari nå gjør til Beograd,
uten at vi dermed kan forespeile at det nødvendigvis blir
et snarlig gjennombrudd. Men vi har selvsagt et håp om
at det nå kan gå mot en løsning.

Norge er kontinuerlig i dialog med EU om disse spørsmålene.
Selv hadde jeg faktisk – jeg tror det var – tre
telefonsamtaler med president Ahtisaari om disse spørsmål
både før, under og etter mitt eget besøk
i Russland, hvor selvsagt også Kosovo stod helt sentralt.
Så vi er tett innpå EUs arbeid med disse spørsmål.

Det som deretter blir en hovedutfordring, blir
jo å bygge opp igjen Kosovo og øvrige deler av
Jugoslavia etter en forhåpentligvis fredelig løsning.
Der har EU varslet at de vil gå tungt inn. Norge vil også selvsagt
bidra så godt som vi kan og i den grad som vi får
bevilgninger til. OSSE er tiltenkt en rolle i gjenoppbyggingen først
og fremst når det gjelder det sivile nærvær,
oppbygging av demokratiske institusjoner, overvåking av
eventuelle valg, osv. Og som OSSE-formannskap vil også Norge
her stå sentralt, det har vi fått forsikringer
om fra de ulike hovedaktørene i dette.

  Jeg har to oppfølgingsspørsmål. 

Det er helt klart, som statsministeren sier,
at det er svært lenge til et resultat foreligger i Kosovo,
og vi er i en fortsatt meget dramatisk situasjon. NATO har jo lagt seg
på en politikk hvor man bare bruker luftstyrker. Og mitt
spørsmål er om statsministeren vil være
parat til å omvurdere denne strategien hvis det ikke nå innen
en rimelig tid finnes en løsning. 

Nå er det slik at Stortinget snart
skal gå fra hverandre. Det er lenge siden Regjeringen har
vært i Stortinget og redegjort for Kosovo-situasjonen.
Og mitt spørsmål nummer to er om statsministeren
vil komme tilbake til Stortinget før vi går fra
hverandre, slik at vi får nøye drøftet
de alvorlige utfordringer vi nå står overfor.

  Når det gjelder det siste, for å ta
det først, er det klart at vi kommer svært gjerne
tilbake til Stortinget før sommerferien. Jeg oppfattet
Jan Petersens spørsmål som et ønske om
det, og det skal vi selvsagt gjerne etterkomme. Jeg er enig i at det
kan være ting å redegjøre for siden vi
sist var her.

Når det gjelder NATOs strategi i forhold
til å presse fram en løsning fra Milosevic" side,
er det enighet om den strategien NATO står for, nemlig
at man skal bruke luftangrep. Generalsekretæren i NATO
har fått en stående fullmakt til å foreta
analyser av ulike utviklingsforløp, også eventuelle
bakkestyrker, men det er ikke stemning for i NATO, og Norge har
heller ikke tatt til orde for, nå å endre strategien.
Det vil være en rekke spørsmål i forbindelse
med eventuelle kampstyrker på bakken som må besvares
og som er problematiske. Noe annet er en styrke på bakken
for å overvåke og ta vare på en fredsløsning.

 Det blir oppfølgingsspørsmål – Erik
Solheim.

 Oppgaven med å få en million flyktninger
tilbake er kolossal. Oppgaven med å få Serbia inn
på et demokratisk spor er kanskje like stor. Jeg vil derfor
spørre statsministeren om han er enig i de tanker SV har
lagt fram, og som Høyre bl.a. har støttet, nemlig at
vi trenger en Marshall-plan-liknende – altså i
størrelsesorden, omfang og kraft – gjenoppbyggingsplan
for det tidligere Jugoslavia, om Norge vil gå i spissen
for en slik tanke internasjonalt, og om Regjeringen vil legge fram forslag
til Stortinget f.eks. om en bevilgningsfullmakt som gjør
at Regjeringen har tilstrekkelig rom for å bruke penger
umiddelbart etter en fredsløsning, utover sommeren og høsten,
for også å utløse tilstrekkelig store
beløp fra andre land, slik at man umiddelbart kommer i
gang med et massivt gjenoppbyggingsprogram slik at bl.a. flyktningene
kan vende tilbake.

  Uansett hva man måtte kalle det,
er det i hvert fall behov for en omfattende plan og en gigantisk
innsats for å bygge opp igjen det tidligere Jugoslavia.
Det er det ingen tvil om. Det er Regjeringen enig i, og vi har varslet
i internasjonale fora, bl.a. gjorde jeg det selv under NATOs toppmøte
i Washington, at vi er beredt til å delta i dette. Og EU
har også uttalt – som Jan Petersen nettopp var
inne på – at de i tilfelle vil gå tungt
inn. Og det betyr selvsagt svært mye økonomisk. 

Nå må vi i første
omgang konsentrere oss om å avhjelpe de grufulle lidelsene
som fortsatt finner sted, først og fremst flyktningsituasjonen.
Regjeringen har foreslått bevilgninger her for Stortinget.
Vi ser at disse nå er i ferd med å bli brukt opp,
og vi vil derfor nå umiddelbart komme med forslag om en
ytterligere bevilgning til dette. Hvorvidt vi så vil trenge
en bevilgningsfullmakt over sommeren, får vi heller vurdere.

 Hans J. Røsjorde – til
oppfølgingsspørsmål.

  Statsministeren nevnte at det fra norsk side
ikke var tatt noe initiativ for bakkestyrker. Men det kan jo tenkes
at andre tar slike initiativer og bygger opp bakkestyrker for to
formål: enten for å sette inn bakkestyrker for å få en
løsning, eller som en følge av en avtale.

Da blir mitt spørsmål: Hva
gjør Regjeringen for å forberede eventuell norsk
medvirkning til bakkestyrker enten for den første opsjonen,
som betyr bruk av fredsopprettende styrker, eller for å delta
dersom en avtale skulle oppnås? Hvilke forberedelser gjør
Regjeringen for at man kan svare ja når NATO ber om støtte
for slikt?

 Slike analyser holder en på med fra
Forsvarets og Forsvarsdepartementets side. Og vi er nødt
til å se vår totale innsats på      Balkan
i sammenheng. Vi er jo inne i SFOR, og hvis det blir snakk om noe
liknende for Kosovos vedkommende, altså en slags KFOR,
må vi se den innsatsen i sammenheng og ut fra hva vi har
ressurser til. Det skal vi selvsagt trekke Stortinget inn i. Disse
vurderingene er i gang, men det er klart at det vil fortone seg
nokså annerledes om det blir en bakkestyrke for kamp for å drive
serberne tilbake, enn om det blir en bakkestyrke for overvåking
av en fredsløsning. Det er jo to vidt forskjellige formål,
og det vil også komme til å prege både
omfanget og karakteren av en slik styrke.

 Vi gå til neste hovedspørsmål.

  Jeg har også et spørsmål
til statsministeren. Det dreier seg om behandlingen av statsbudsjettet
for neste år.

I fjor ble det jo i tolvte time etter mye somling
og mangel på kontakt og forhandlinger – i realiteten
etter min oppfatning i hvert fall – inngått en
avtale som medførte at Høyre og Fremskrittspartiet
gav en 

subsidiær

 tilslutning til et statsbudsjett
som vi ikke likte, fordi alternativet var verre. Nå imidlertid,
og inkludert statsministeren i dag, prøver de å pålegge
Høyre og Fremskrittspartiet 

ansvar

 for
det statsbudsjettet som vi på mange områder sa
vi ikke var fornøyd med og ikke var enig i, men som vi
gav subsidiær tilslutning til. Dette begynner å irritere
oss! 

Kan vi forvente den samme holdningen hos Regjeringen
også i forhandlingene om revidert nasjonalbudsjett for
dette året, og har Regjeringen tenkt å gjøre
det samme for budsjettbehandlingen til høsten? Har den
vurdert at det som følge av Regjeringens uttalelser nå kan
være en mindre velvillig opposisjon enn i fjor?

  Jeg er fullstendig klar over at det var snakk
om en subsidiær tilslutning fra Fremskrittspartiets og
Høyres side når det gjaldt både hovedbudsjettet
i fjor og det reviderte nasjonalbudsjettet. Det gjenstår
at det altså når det gjelder det temaet som var
omdiskutert før i dag, ble vedtatt en økning av CO2-avgiften,
og det fremkom jo fordi opposisjonen motsatte seg en økning
av elavgiften, som vi mente det var svært gode grunner
til. Når vi ser nå hvor lav strømprisen
er og hvor høyt strømforbruket er, kan man som sagt
diskutere klokskapen i det ombytte av avgiftsøkning som
der skjedde. Men jeg noterer meg det at det understrekes at det
var en subsidiær tilslutning, og at det var ulike deler
av dette budsjettopplegget som opposisjonen medvirket konstruktivt
til, som de ikke likte, og det gjaldt vel bl.a. denne avgiftsøkningen.
Det skal vi da ikke gjøre mer ut av enn opposisjonen aksepterer.

  Jeg vil gjerne nevne at Fremskrittspartiet
var imot både elavgiftsøkning og CO2-avgift. Det
er nesten slik at man kan ha lyst til å si at man angrer
at man ikke stod på å gå imot begge,
når regjeringssjefen nå i Stortinget mener at
vi skal ta ansvar for at vi har stemt for noe vi var imot, utelukkende
for å spare landet for et regjeringsskifte. 

I fjor på tilsvarende tidspunkt stilte
Regjeringen kabinettspørsmål for å tvinge
Fremskrittspartiet til å stemme for noe vi var imot. Og
så fortsetter altså ikke bare statsministeren,
men også medlemmer av regjeringspartiene, og prøver å si
at vi må ta ansvaret for det vi har gjort, når vi
har stemt for noe som vi egentlig var imot. Skjønner statsministeren
hva dette medfører for vår lyst og holdning til å være
positive overfor Regjeringen, når vi kontinuerlig får
den slags ting tilbake?

  Jeg er jo fullt klar over med hvilken begrunnelse
Fremskrittspartiet og Høyre stemte for disse forslag i
fjor, så jeg noterer meg at det skal vi ikke utnytte mer
enn opposisjonen vil være med og ta ansvar for. Jeg har
ikke mer å si til det. Jeg noterer meg det og skal ta det
til etterretning. 

 Det blir oppfølgingsspørsmål – Per-Kristian
Foss.

  Statsministeren må slutte å si at
Høyre og Fremskrittspartiet tok et «ombytte» av
avgift. Vi var mot begge deler. Det er dermed ikke sant å si
at vi stod overfor et valg da vi valgte CO2-avgift fremfor elavgift.
Vi gikk mot begge deler, men til slutt valgte vi, istedenfor å skifte
regjering, å stemme for en CO2-avgiftsøkning,
som varte kun et halvt år. Det er riktig som Høyres leder
sa, at det er mulig det var et galt valg, og dess lenger statsministeren
holder på her i spørretimen, tror jeg han er i
stand til å overbevise eventuelt flere om det. 

Men jeg har lyst til å minne statsministeren
om at vår kamp mot å få avgiftsøkninger
også har ført til at vi har fått et mer
moderat lønnsoppgjør enn vi ellers ville fått. Jeg
har til og med opplevd representanter for regjeringspartiene stå i
Stortinget og si at man fikk et bedre budsjett for 1999 enn man
ville fått med de store skatte- og avgiftsøkningene
som lå inne. 

Til slutt vil jeg si at jeg tror statsministeren
foran revidert budsjett bør legge an en (presidenten klubber)
annen tone. Det er ingen plikt til avtale i revidert. 

 Presidenten vil be om at taletiden
respekteres. 

  Nei, det er helt riktig at det ikke er noen
plikt til avtaler omkring revidert. Revidert behandles jo også på en
annen måte enn budsjettet om høsten, for det behandles
ikke gjennom en blokkvotering, men ved votering over de enkelte
kapitler og poster i budsjettet. Det kan gjøre det mer
uoversiktlig, men det kan også gjøre det enklere.
Det får behandlingen vise. 

Jeg er fullstendig klar over med hvilken begrunnelse disse
partiene stemte som de gjorde i fjor vår. Jeg skal ikke
legge mer i det enn det som nå er partienes begrunnelse.
Jeg vil dog når det gjelder elavgiften, uavhengig av hvordan
Høyre og Fremskrittspartiet stemte, si at med den rekordlave
pris vi i dag har på strøm, og med det rekordhøye
forbruket vi har – og de to tingene henger sammen, sannsynligvis – tror
jeg 

det 

forslaget fra Regjeringen i fjor
ikke var så uklokt, men det er det ikke sikkert jeg klarer å overbevise
representanten Foss om. 

 Siv Jensen til – oppfølgingsspørsmål. 

  Til det siste statsministeren sa, så er
jo nettopp noe av problemet at det er ulike politiske oppfatninger
i disse fem partiene om hvilke løsninger som er bra og
fornuftige i forhold til utviklingen. Når det er sagt,
vil jeg legge til at det ikke bare er statsministeren som tidvis
har en uttrykksform som ikke akkurat skaper grobunn for ytterligere
samarbeidsvilje i Fremskrittspartiet. Det er også andre
deler av regjeringspartienes apparat som gjør det samme.
Senest i går tilla Endre Skjørestad meg ansvaret
for hele skatte- og avgiftspolitikken til Regjeringen, direkte på TV. 

Og spørsmålet er: Vil statsministeren
nå formidle det han selv har stått her og sagt,
til den øvrige delen av regjeringsapparatet, slik at vi
kan unngå den form for uttrykksformer fremover og dermed
slippe å oppleve at man sender signaler inn i både
Høyre og Fremskrittspartiet som ikke akkurat stimulerer
til ytterligere samarbeidsvilje?

  Jeg skal gjerne formidle inn i regjeringsapparatet
de synspunkter som representanter for Fremskrittspartiet og Høyre
har gitt uttrykk for – at de ikke vil ta ansvaret for mer
enn det de er 

for

. Det skal jeg selvsagt
mer enn gjerne formidle hvis det kan bidra til en bedre stemning. 

Men jeg må dog få lov til å komme
med en velvillig anmodning tilbake, om at også vi fra Regjeringens
side slipper å få fremsatt påstander
om at vi gjør lite eller ingenting for å avhjelpe
en vanskelig situasjon i oljebransjen og i verftsindustrien, som
det har vært ganske leie tendenser til fra opposisjonen
de senere dager, når Regjeringen vitterlig i sine dokumenter
til Stortinget har foreslått flere tiltak for å avhjelpe
denne situasjonen. 

 Da går vi til neste hovedspørsmål.

  Jeg vil gjerne stille statsministeren
et spørsmål i denne spontanspørretimen
som, tror jeg, blir et slags vekselbruk mellom den store verden og
vårt hjemlige avgiftsnivå. Jeg vil gjerne stille
statsministeren et spørsmål i oppfølgingen
av diskusjonen om Kosovo, fordi det er mange rundt omkring som har
nærmere tilknytning til andre konflikter i verden, som
syns at det er en betydelig del av dobbeltmoral ute og går
når det gjelder Vestens og NATOs holdning. Man har altså fra Vestens
og NATOs side gått til krigshandlinger og militære
aksjoner mot Serbia for å sikre menneskerettigheter og
humanitære verdier i Kosovo, slik at flyktningene skal få komme
hjem og etnisk rensing skal slutte. Men andre steder hvor det også foregår
betydelige overgrep, kommer nå i bakleksa. Regjeringen
har jo selv bidratt til det ved å foreslå å ta
deler av bevilgningen til bistanden (presidenten klubber) til Etiopia
og Eritrea inn i statsbudsjettet (presidenten klubber) for å hjelpe
flyktningene. På hvilken …

(Stor uro i rotunden)

 Taletiden er omme.

Presidenten vil be om ro i salen.

  Jeg vet ikke hva spørsmålet
var, for representanten fikk ikke anledning til å komme
til spørsmålet, men skal likevel prøve å kommentere
det.

Jeg er helt enig med representanten Halvorsen
i det som jeg forstod var hovedintensjonen, nemlig at krisen i Kosovo,
som er alvorlig, ikke må føre til at fokus blir
borte fra andre kriseområder i verden hvor nøden
er stor, f.eks. i Afrika. Når Regjeringen har funnet å kunne
omdisponere noe innenfor bistandsbudsjettet i forbindelse med krisen
i Kosovo, er det på helt konkrete prosjekteter hvor det
er god saklig grunn til det. I Etiopia – Eritrea har vi
dessverre fått et tilbakefall i en konflikt og i krigshandlinger
mellom disse to land som gjør at det nå vil være
vanskelig, etter Regjeringens vurdering, å benytte den
bevilgning som opprinnelig var foreslått. Derfor har vi
funnet det rimelig å kunne omdisponere fra denne bevilgningen.

  Jeg takker for statsministerens velvillige
hjelp til å finformulere spørsmålet.

Lidelsene og tap av menneskeliv i krigen mellom
Eritrea og Etiopia er antakelig like stor, kanskje større
enn det vi nå ser i forbindelse med Kosovo-krisen, så at
det skulle være noen som helst slags grunn til å ta
en eneste krone å omdisponere derfra, kan jeg ikke se.

I tillegg er det nå slik at PKKs leder
 calan står for retten i Ankara, og at man ikke kan være
sikker på at dette er en rettferdig rett – tvert
imot. Vi kan frykte at denne rettssaken blir en farse og ender med å bevise
at Tyrkia ikke respekterer elementære menneskerettigheter.
Hva vil Regjeringen gjøre i forhold til de tyrkiske myndighetene
for å sikre at spørsmålet om
kurdernes rettigheter tas opp på en skikkelig måte
som kan føre til løsninger, og hva vil Regjeringen
gjøre i forbindelse med rettssaken mot  calan?

  Dette er et tema som vi jevnlig tar opp med
tyrkiske myndigheter. Selv tok jeg det opp i samtale med ham som
nå er statsminister i Tyrkia, Ecevit, da han var her som
visestatsminister i fjor. Det går på kurdernes
rettigheter generelt, og det går også på rettssaken
mot  calan spesielt. 

Når det gjelder det siste, har vi
for det første understreket at Norge prinsipielt er imot
dødsstraff, som jo kan være en aktuell straffeutmåling
i dette tilfellet. For det andre har vi understreket viktigheten
av at denne rettssaken kan følges også av internasjonale
observatører for å medvirke til en mest mulig
rettferdig behandling, og vi har understreket viktigheten av en
rettferdig behandling i denne saken.

Det er for øvrig interessant det  calan
nå har gitt uttrykk for i sin forklaring i de siste dagene,
hvor han åpenbart ber PKK å legge om sin strategi.

  Det blir oppfølgingsspørsmål – Erik Solheim.

  Man kunne få inntrykk av at enkelte
bakerst i salen syntes at dette var litt perifere spørsmål
når store norske ting står på dagsordenen.
Men det dette faktisk dreier seg om, er hvorvidt vi, når
vi går til krig for demokrati og menneskerettigheter, oppfatter
dette som universelle prinsipper som vi forsøker å knesette internasjonalt,
eller hvorvidt dette kan oppfattes som så å si
noe man bruker politisk i en bestemt situasjon. Derfor er  calan-saken
og konflikter på det afrikanske kontinentet også utrolig
viktig i Kosovo-krisen.

Mitt spørsmål vil bli: På hvilken
måte vil man nå gjøre det uttrykkelig
klart overfor tyrkiske myndigheter hvis de nå gjennomfører
 calan-saken på linje med Slánsk-prosessen i Tsjekkoslovakia
eller Stalins prosesser, altså som en rent farsepreget
rettssak, og så henretter  calan, at det ikke er akseptabelt?
Vil man sørge for at dette får konsekvenser i
NATO, i Europarådet eller på annen måte som
gjør at Tyrkia forstår utvetydig at dette ikke
er akseptabelt overfor land som faktisk går til krig for å forsvare
demokrati og menneskerettigheter?

  Det er klart at hvis dette skulle ende opp
som en farsepreget rettssak og med en henrettelse, kommer Norge
til å reagere med adekvate virkemidler. Jeg kan ikke si
akkurat på hvilken måte og i hvilke fora vi vil
gjøre det, men det er klart at på det vil vi gi
uttrykk for en sterk reaksjon. Vi har også allerede forvarslet
det ved å understreke sterkt overfor tyrkiske myndigheter
at Norge er mot dødsstraff, og at vi forventer en rettferdig
og ikke farsepreget rettssak.

 Vi går da videre til neste
hovedspørsmål.

  Mitt spørsmål går
også til statsministeren. 1998 var det dårligste året
for kommunesektoren på hele 1990-tallet, og 1999 ser ut
til å bli enda verre. Mange kommuner er i en svært
vanskelig situasjon. De opplever at barnehageutbygginga så å si
har stoppet opp, at prisene går til værs, og at
prisene på skolefritidsordningene gjør at mange
må ta ungene sine ut av de ordningene. Vi ser at vi innenfor
skolesektoren står overfor svært store utfordringer.
Vi ser også at denne regjeringa på det området
har lagt opp til et betydelig linjeskifte i forhold til offentlige
og private skoler, og vi vet også at det innenfor helse-
og eldresektoren er betydelige utfordringer. Oppsummert betyr dette
at mange kommuner nå må skjære kraftig
ned på tjenestetilbudet. 

Mitt spørsmål til statsministeren
er: Mener statsministeren at dette er en tilfredsstillende situasjon
for våre innbyggere i mange kommuner rundt omkring i landet?

  En del kommuner sliter med vanskelig økonomi.
Andre kommuner har en relativt brukbar økonomi. Vi registrerer
når vi reiser rundt i landet, og også av det materialet
vi får inn, at kommuneøkonomien er veldig varierende.
Noe av problemet i denne sektor er å bidra med statlige
ordninger som er mest mulig treffsikre, og som gjør at
vi kan få en mest mulig likeverdig utvikling
av velferdstilbudet rundt omkring.

Jeg vil likevel advare mot en generell svartmaling
av situasjonen i norske kommuner. Det betyr ikke at vi fra Regjeringens
side underslår alvoret og de problemene en del kommuner
er oppe i. Men det er også vitterlig en god del kommuner
som har en positiv utvikling, og hvor skatteinntektene er relativt
gode, noe som bidrar til å styrke deres økonomi.

Dette regner jeg med at Stortinget vil få rikelig
anledning til å komme tilbake til når det behandler
kommuneøkonomiproposisjonen, som Regjeringen har lagt fram. Der
har som kjent Regjeringen lagt opp til en reell vekst i kommunesektorens
samlede inntekter fra 1999 til 2000 på 1 ¼ pst.
Det tilsvarer om lag 2,5 milliarder kr. Inntil ¼ pst.
av dette er til frie inntekter, som jo kommunesektoren er veldig
sterkt opptatt av. Grunnen til at vi ikke var kommet lenger når
det gjelder frie inntekter, er at veldig mye nå er bundet
opp i de vedtatte helseplaner som Stortinget har sluttet seg til,
innenfor psykiatri, kreftomsorg og utstyr, og eldreomsorgsplanen
som Stortinget tidligere har vedtatt.

Så får vi se om andre partier,
inklusiv Arbeiderpartiet, har mer midler å avse til denne
sektoren, og i tilfelle hvordan de på en ansvarlig måte
vil dekke det inn.

  Det er riktig som statsministeren sier, at
det er variasjoner kommunene imellom. Men da er det ekstra underlig
at Regjeringa i sitt kommuneopplegg for neste år ikke foreslår
en bedre omfordeling mellom skattesterke og skattesvake kommuner.

Vi må konstatere at sjøl
om mange over lengre tid har påpekt at mange kommuner er
i en vanskelig økonomisk situasjon, velger Regjeringa ikke å ta
det innover seg. Regjeringas opplegg for kommunesektoren for resten
av dette året og for neste år bærer bud
om fortsatt stramme tider for mange kommuner. Det vil bety at situasjonen f.eks.
i barnehagesektoren, innenfor skole osv. ikke vil bli spesielt mye
bedre med det opplegg som vi nå har på bordet.
Og da vet vi hvem som taper på det. Det er barn og unge
rundt omkring i mange kommuner.

Det er et framskritt at Regjeringa nå har
gitt Arbeiderpartiet rett i at eldreomsorgsplanen skal følges
slik som Stortinget tidligere har vedtatt. Men med det stramme opplegget
som Regjeringa har presentert, er jeg usikker på om kommunene
greier å gjøre seg nytte av midlene.

  Jeg skjønner at Sylvia Brustad forvarsler
at Arbeiderpartiet har mye mer penger å disponere til denne
sektoren, og det får vi da komme tilbake til ved behandlingen
av kommuneøkonomiproposisjonen. Det begynner å bli
en del slike områder nå hvor Arbeiderpartiet forvarsler økte
utgifter. Da regner vi med at også Arbeiderpartiet vil
legge fram realistiske, ansvarlige inndekningsforslag. Jeg syns
det er veldig vanskelig å diskutere slike spørsmål
uten at en har et helhetlig opplegg fra dem som kritiserer at det
er for lite penger til disposisjon.

Når det gjelder skattøre
og fordelingen mellom kommunene, får vi se hva som måtte
komme av forslag fra andre partier, før vi kan ta stilling
til det og hvilke effekter det har. Men det har vært en
prioritering fra Regjeringens og Stortingets side at vi nå vil
bygge ut først og fremst eldreomsorgssektoren og helsesektoren,
og det bærer kommuneøkonomiproposisjonen et helt
klart preg av. Det vil jeg tro er en prioritering som representanten Brustad
er enig i.

  Vi går videre til neste
hovedspørsmål.

  Jeg tror vi må la statsministeren
få hvile litt, så mitt spørsmål
går til miljøvernministeren.

Konflikten mellom rovdyr og saue-/reindriftsnæringen har økt
de siste årene som følge av den rovdyrpolitikken som
føres her til lands. Alle de fire rovdyrstammene – bjørn,
ulv, gaupe og jerv – er i kraftig vekst, samtidig som jegerne
ikke klarer å felle de kvotene som er tildelt.

I forrige uke tok landbruksminister Kåre
Gjønnes til orde for en mer effektiv jakt på rovdyr,
da han uttalte at målet må være at rovdyrene
felles så effektivt som det går an å få det
til. Mitt spørsmål til miljøvernministeren er
om hun deler det synet.

  La meg først få lov å si
at det er et viktig og vanskelig saksområde Øyvind Korsberg
her tar opp. Vi er, som alle i denne salen vet, pålagt å kombinere
to tilsynelatende motstridende hensyn – det ene er å ha
levedyktige bestander av alle de fire store rovdyrene våre,
og det andre er å kunne bruke utmarksbeite til sau og rein.

Det har fra Regjeringens side vært
viktig å jobbe for å minske konfliktene i så stor
grad som overhodet mulig. Derfor har Regjeringen økt kraftig
bevilgningene til bestandsregistrering. Det ligger i Stortinget
en proposisjon som slår fast lovfestet rett til erstatning,
og det har vært jobbet grundig og mye både med
forebyggende tiltak og overgang til annen drift der det ikke fins
annen mulighet.

I tillegg har det vært viktig for
Regjeringen å få på plass effektiv jakt
der en har bestemt seg for å ta ut skadedyr.
Derfor har vi i forrige sesong bl.a. hatt ute en rekke betingede
fellingstillatelser, som har sikret at når det oppstår
skade, skal ikke en byråkratisk og langtrukken saksbehandling
være i veien for at skadedyr tas ut. Det betyr også at
Regjeringen er innstilt på å få til en
effektiv jakt der det er enighet om at dyr skal tas ut. Jeg vil allikevel
understreke at metodene som brukes for å få til en
effektiv jakt, må være i tråd både
med Bern-konvensjonen og viltloven. Det betyr at det er enkelte
restriksjoner på hva slags type jakt som kan tillates.

  Jeg takker selvfølgelig statsråden
for svaret. Nå fikk jeg vel ikke noe svar på om
hun deler landbruksministerens syn på dette. Men det er
riktig som miljøvernministeren er inne på, at
problemet er at man ikke klarer å oppnå de fellingskvotene
som er tildelt.

Jeg har også merket meg at rovdyrkonflikten
er et hett tema innenfor statsforvaltningen, og da med tanke på dyreetikk.
Statens dyrehelsetilsyn har uttalt at rovdyrmeldingen bør
få en ny behandling her i Stortinget. Vil statsråden
vurdere en ny behandling av rovdyrproblematikken på bakgrunn
av de enorme tapene av husdyr som har vært de siste årene,
og som også kommer til å være i fremtiden?

  Det er kort tid siden Stortinget hadde en
grundig gjennomgang av hele rovdyrpolitikken og bestemte
seg for de retningslinjene som Regjeringen nå forvalter
etter. Jeg tror det ville være klokt å fortsette
jobben med å gjennomføre de prinsippene som ligger
i den nåværende politikken. Men det betyr ikke
at det ikke underveis vil være behov for enkelte justeringer. Det
er bl.a. snakk om å kunne diskutere justeringer for grensene
for kjerneområdene, hvor det åpenbart ligger i meldingen
en åpning for at de bør justeres etter hvert som bestandene
utvikler seg. Det vil også være viktig å ha
en god bestandsregistrering, slik at vi sikrer at forvaltningen av
de enkelte bestandene er i tråd med antallet i bestanden,
og at vi, etter hvert som bestandene øker, går
over til en forvaltning som gjør det lettere å ta
ut dyr.

 Vi går videre til neste
hovedspørsmål

  Statsministeren har nå fått
hvile i flere sekunder. Jeg vil gjerne følge opp med et
spørsmål om Kosovo. Det er i morgen faktisk fire
uker siden de såkalte G8-landene, som inkluderer Russland,
ble enige om hovedtrekkene i en politisk løsning for Kosovo.
Vi har alle, vil jeg tro, et dypt ønske om at bombingen
skal opphøre. Men et springende punkt gjenstår:
Hvordan kan vi gi hundretusenvis av kosovoalbanere tilstrekkelig
trygghet for at de kan vende tilbake til sine hjemsteder? Til det
trengs det et effektivt internasjonalt militært nærvær
som kan gi de nødvendige sikkerhetsgarantier. Som kjent,
og som nevnt, besøker i dag Finlands president Ahtisaari,
sammen med den russiske spesialutsendingen Tsjernomyrdin, Beograd.
Det er første gang den typen besøk finner sted.
Den tyske utenriksminister sier i dag at muligheten for et gjennombrudd
i de nærmeste dager er til stede. Hvordan ser statsministeren
på mulighetene for et gjennombrudd, en bombestans og et
klart FN-mandat for det videre arbeid?

  Jeg deler oppfatningen til representanten
Bjørn Tore Godal av hva som er viktig nå fremover,
ikke minst det å skape en trygghet for tilbakevending for
de flyktningene som er drevet på flukt ut av Kosovo, og
også internt i Kosovo. Jeg legger for min del veldig stor
vekt på at Russland fortsatt er aktivt med i de diplomatiske
bestrebelsene med sikte på å finne en fredelig
løsning på konflikten. Jeg har, som nevnt i et
tidligere svar, hatt flere telefonsamtaler med president Ahtisaari,
og når han nå finner å ville reise til
Beograd sammen med Tsjernomyrdin, regner jeg med at det ikke er
helt uten grunn. Likevel vil jeg advare mot forventninger om at
det nødvendigvis betyr et umiddelbart gjennombrudd for
en løsning. Det har kommet signaler fra Beograd også skriftlig
om at de godtar hovedprinsippene i G8-gruppens fredsskisse. Men dette
er jo en skisse, og det er enkelte punkter som må avklares
nærmere. Det gjelder først og fremst punktet om hvilket
militært nærvær som skal være
i Kosovo etter en fredsslutning. Det må være robust
nok og effektivt nok til å kunne beskytte Kosovos befolkning,
og hvorvidt president Milosevic aksepterer det, gjenstår å se.
Men jeg har grunn til å tro at dette vil være
et hovedpunkt i de samtalene som nå vil finne sted i Beograd,
og utfallet av samtalene på dette punkt tror jeg vil bli
nokså avgjørende for om og i tilfelle når
en kan få en fredelig løsning.

  Jeg må si at jeg deler den vurderingen.
Jeg forutsetter at Regjeringen gjennom det OSSE-formannskapet Regjeringen
og utenriksministeren har, har en aktiv kontaktlinje slik at en
kan medvirke til den politiske løsning som må legges
til grunn. Den internasjonale styrke må være effektiv,
men det må samtidig ikke settes så strenge krav
til rammene for den at den aldri kommer på plass. Jeg tror
at muligheten for å få til en slik styrke, hvor
NATO-land, Russland, Ukraina og andre medvirker, er til stede, og
jeg forutsetter at Regjeringen også har, som NATO-land,
den fleksibilitet som skal til for at en kan respondere positivt
på et reelt signal fra Beograds side om at en nå aksepterer
dette nærværet. Jeg slutter meg for øvrig
til ønsket i et tidligere spørsmål om en
redegjørelse for situasjonen i Stortinget før
Stortinget går fra hverandre.

  Jeg er enig i at NATO må også vise
fleksibilitet. Det blir spørsmål om en kombinasjon
av nødvendig fasthet for at det skal bli en holdbar løsning,
og fleksibilitet med hensyn til hvordan styrken blir organisert.
Det er vår oppfatning at skal en styrke som skal ta vare
på en fredsslutning, være effektiv og robust nok,
må NATO utgjøre en kjerne av denne, fordi det
er NATO som besitter de nødvendige ressurser og er effektiv
nok til å kunne gjøre det militære nærværet
robust. Men ut fra slike forutsetninger er vi fra norsk side innstilt
på å være fleksible når det
gjelder organisering og, skal vi si, overbygning av både
det sivile og militære nærværet som trengs
i Kosovo etterpå.

 Vi går videre til neste
hovedspørsmål.

  Mitt spørsmål til statsministeren
gjelder Regjeringens holdning til oljepolitikken. Jeg må si
at for dem av oss som har fulgt dette fra aviser og media, etterlates
det et svært forvirrende inntrykk, særlig når
det gjelder Regjeringens holdning til striden om kjøp av
aksjer i Saga Petroleum, et av de tre norske oljeselskapene, iallfall
delvis norsk eid. Jeg registrerer at representanter for Regjeringen
går ut og karakteriserer konkurrerende bud fra norske statlige
selskaper – altså der staten selv er part – som,
sitat næringsministeren: en god løsning. Og sitat
den samme minister: Da er det meningsløst av andre å prøve å gjøre
et oppkjøpstilbud – dette avlevert dagen før
Elf leverte sitt bud. Er det slik at Regjeringens jobb som eier
av et av de konkurrerende selskaper i anbudskampen er å karakterisere,
eller å hindre andre å kjøpe opp? Tror
statsministeren at dette bidrar til å øke norsk sokkels
attraktivitet i konkurranse med andre?

  Regjeringen respekterer selvsagt spillereglene
på dette området, nemlig at det er Sagas aksjonærer
som avgjør hvilket tilbud de eventuelt vil godta og legge
til grunn for et salg. Vi har fra Regjeringens side vært
med å legge til rette for, og har også i en proposisjon
til Stortinget foreslått, at Hydro kan ha en rettet emisjon
mot Sagas aksjer med sikte på oppkjøp, og dette
har også skjedd i forståelse med Statoil, som
tross alt eier 20 pst. av aksjene i Saga, og som Hydro
derfor måtte ha en forståelse med. Fra Regjeringens
side anser vi dette som å være en god løsning, fordi
det også vil bidra til at de verdier som Saga har fått tildelt,
som det tredje norske oljeselskapet fram til nå, kan forbli
på norske hender. Men vi har full respekt for at dette
er det Sagas aksjonærer som selv avgjør, og når
det er kommet et konkurrerende tilbud, gjør ikke Regjeringen
noe for å hindre dette tilbudet. Det vil det være
Sagas aksjonærer som avgjør. Hvorvidt det så vil
komme nye tilbud som igjen konkurrerer med Elfs tilbud, gjenstår å se.
Vi har lagt til rette for en løsning som vi syns er god, men
det er Sagas aksjonærer i dette markedet som avgjør hvilken
løsning det blir.

  Kan statsministeren da forstå, eller
for å spørre på en annen måte:
Jeg aksepterer at Regjeringen nå sier at de respekterer
spillereglene, men hvorfor går da én av Regjeringens
representanter ut og karakteriserer det at andre selskaper prøver
seg, som altså er etter spillereglene, som meningsløst? 

Skjønner statsministeren da at utlandet
og andre i Norge kan være i tvil om statsråden
her opptrer som eier, som ikke liker konkurrerende bud – og
det forstår jeg – samtidig som man er medlem av
en regjering som skal lage spilleregler, og som skal sørge
for at det blir fair play? Dette skaper et forvirrende inntrykk,
og jeg vil gjerne høre om statsministeren er enig med Sponheim
i at det var meningsløst av andre, i dette tilfellet Elf, å legge
inn bud?

  Jeg kjenner ikke til disse uttalelsene og
vil ikke gå nærmere inn på dette enn
det jeg allerede har redegjort for. Det er fair play at et annet
selskap legger inn bud på kjøp av Sagas aksjer. Statoil
eier i dag 20 pst. av Saga, og hvis f.eks. Elf da skal kunne overta
alle aksjene i Saga, må de i tilfelle over 90 pst. for å kunne
kreve innløsning av de øvrige. Det er selvsagt
ingen nødvendig del av løsningen, men det gjenstår å se
hvordan Sagas aksjonærer, inklusive Statoil, som jo har 20
pst., vil vurdere dette. Det er helt i pakt med spillereglene at
andre selskap leverer inn bud, og vi skal ikke utelukke at det kan
komme flere enn Hydros og Elfs.

 Det blir oppfølgingsspørsmål – Jan
Petersen.

  Hvis det nå blir slik at det er Hydro som
får tilslaget på Saga, vil jo statens eierandel
i Hydro gå ned. Nå forstår jeg det slik
at statsministeren er mer enn åpen for at staten igjen
skal kjøpe seg opp, og det vil koste atskillig av skattebetalernes
penger. 

Mitt spørsmål til statsministeren
er: Hvilket formål skulle dette tjene? Hva i alle dager
er vitsen med å binde så store statlige midler
nettopp i å kjøpe seg opp igjen?

  Regjeringen har jo, som det fremgår
av proposisjonen omkring       Hydros rettede emisjon mot Saga,
akseptert at statens eierandel i Hydro faller ned til ca. 43 pst.,
tror jeg det er, mot dagens ca. 51 pst. Men vi har også sagt
i proposisjonen at vi fortløpende vil vurdere hvorvidt
staten bør kjøpe seg opp igjen. Det har jo vært
relativt bred enighet i norsk politikk, i hvert fall blant et flertall,
om at det har vært fornuftig at staten har hatt aksjemajoriteten
i Hydro. 

Selv er jeg ikke så overbevist om
at forskjellen på 51 pst. og 43 pst. nødvendigvis
er så stor når det gjelder det daglige virket,
men det kan vi trenge noe erfaring med før en konkluderer.
Derfor har Regjeringen funnet det riktig å varsle at vi
fortløpende vil vurdere om en skal kjøpe seg opp
igjen dersom erfaringene skulle tilsi det, men vi har ikke forhåndskonkludert
med at så vil skje. I tilfelle det skjer, er det omplassering
av formue. Staten selger jo også aksjer, den skal bl.a.
gjøre det i Telenor. Så jeg tror ikke det er en
riktig beskrivelse å si at dette vil koste skattebetalerne
penger. 

 Carl I. Hagen – til oppfølgingsspørsmål.

  De fleste er vel av den oppfatning at i den
situasjonen Statoil er i, med nytt styre og kommende ny konsernsjef,
har selskapet mer enn nok med å få orden i sitt
eget hus og orden i sine egne operatørskap. 

Mitt første spørsmål
til statsministeren er: Hvorfor legger Regjeringen frem spørsmålet
om Hydros tilbud til Stortinget når Regjeringen ikke legger
frem noe om hvorledes Statoil bør opptre i den foreliggende
situasjonen, til tross for at begge er selskaper som staten har
kontrollerende aksjeinteresser i? Hvorfor denne forskjellsbehandlingen
overfor Stortinget fra Regjeringens side?

Så er det ganske mange oljeselskaper
som i dag er av den oppfatning at dersom de gjør noe Regjeringen
ikke liker, risikerer de å bli straffet ved ikke å få tildelt
nye lisenser og nye oppgaver. Jeg vil gjerne at Regjeringens sjef
definitivt erklærer at den sittende regjering ikke på noen
måte vil straffe eller vanskeliggjøre arbeidet
for eventuelle nye utenlandske selskaper som byr på Saga.

  For å ta det siste først:
Regjeringen akter ikke å straffe utenlandske selskaper
som måtte by på Saga. Jeg kan også si
at utenlandske selskaper, så langt jeg kjenner til det,
er tilfreds med norsk oljepolitikk når det gjelder behandlingen
av utenlandske selskaper. Jeg hadde i går selv besøk
av sjefen for verdens fjerde største oljeselskap, Chevron,
som uttalte stor tilfredshet med kontakten med norske myndigheter,
og som også av den grunn uttalte interesse for å delta
i den 16. konsesjonsrunden når den blir utlyst. Regjeringen
er opptatt av å gi utenlandske oljeselskaper, som vi er
avhengig av på norsk sokkel, en god behandling.

Når det gjelder behandlingen av Hydro
og Statoil i forhold til Stortinget, mener Regjeringen at det at
staten eventuelt skal gå under 50 pst. eierandel i Hydro,
og det at Hydro eventuelt får tilslaget på å kjøpe
opp det tredje norske oljeselskapet, er så prinsipielt
viktige beslutninger at vi her ikke vil utøve generalforsamlingsmyndighet
uten tilslutning fra Stortinget. Statoil står etter vårt
skjønn ikke overfor samme type store prinsipielle beslutninger.

 Jan Tore Sanner – til oppfølgingsspørsmål.

  Det er liten tvil om at Regjeringen har håndtert
prosessen rundt Saga på en svært uheldig måte.
I tillegg til at næringsministeren var ute og karakteriserte
nye tilbud som meningsløse, forskutterte også olje-
og energiminister Anne Enger Lahnstein beslutningen, etter at Hydro
og Statoil var kommet frem til en enighet, ved å si i TV
2-nyhetene at dette innebærer at disse viktige verdiene
kan forbli på norske hender. Man avventet med andre ord
ikke hva Sagas aksjonærer måtte mene. Man forskutterte
allerede beslutningen og karakteriserte det som gledelig at Hydro
og Statoil var blitt enige, og man mente det ville være
meningsløst for andre å komme med tilbud på Saga.

Ser statsministeren at dette kan være
med på å gjøre norsk sokkel mindre attraktiv,
i og med at Regjeringen, med støtte fra Arbeiderpartiet,
sender ut så sterke signaler om at man i norsk oljepolitikk
tenker norsk og primært statlig – med andre ord
at det er en fare for at man kan forskjellsbehandle norske og utenlandske
selskaper?

  Dersom to statlig kontrollerte selskaper kommer
til en forståelse i forbindelse med det tilbud Hydro har
gitt for kjøp av aksjer i Saga, må Regjeringen
ha lov til å ha en oppfatning av at det er positivt. Saga
er i dag i utgangspunktet i hvert fall hovedsakelig et norsk selskap.
Det har betydelige ressurser på den norske kontinentalsokkelen.
Og det å kunne få en løsning hvor dette
forblir på norske hender, må Regjeringen ha lov
til å uttale er positivt. Men vi viser respekt for spillereglene.
Vi viser respekt for internasjonale selskaps selvsagte rett til å levere
konkurrerende tilbud, og den respekten har vi utvist. Ett slikt
tilbud har kommet, kanskje flere vil komme. Og vår kontakt
med utenlandske selskap tilsier ikke at de er misfornøyde
med norske myndigheters håndtering av slike spørsmål.

 Da er tiden for den muntlige spørretimen omme,
og vi går over til den ordinære spørretimen.





                    
                    
                    

 På grunn av det høye
antall spørsmål som skal besvares, finner presidenten å måtte
meddele at han med hjemmel i forretningsordenen § 53
nr. 3 siste ledd har bestemt at det kun vil bli gitt adgang til
ett tilleggsspørsmål etter at hovedspørsmålet
er besvart. Dette anses nødvendig for at dagens kart kan
ferdigbehandles innenfor den reglementsmessige tid for formiddagens møte.

Videre vil presidenten meddele at det blir
en rekke endringer i den oppsatte spørsmålslisten,
og presidenten viser i den sammenheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 2, fra representanten
Arvid Falch til statsministeren, vil bli tatt opp av representanten
Steinar Bastesen.

Spørsmål 3, fra representanten
Thore Aksel Nistad til kulturministeren, vil bli besvart av miljøvernministeren som
rette vedkommende. Etter anmodning fra miljøvernministeren
blir dette spørsmål flyttet og besvart foran spørsmål
38, som skal besvares av samme statsråd. Spørsmålet
vil bli tatt opp av representanten Fredrik Färber.

Spørsmål 6, fra representanten
Jon Olav Alstad til kulturministeren, vil bli besvart av arbeids-
og administrasjonsministeren som rette vedkommende.

Spørsmål 8, fra representanten
Arvid Falch til olje- og energiministeren, vil bli besvart av miljøvernministeren som
rette vedkommende. Etter anmodning fra miljøvernministeren
blir dette spørsmål flyttet og besvart foran spørsmål
38, som skal besvares av samme statsråd. Spørsmålet
vil bli tatt opp av representanten Steinar Bastesen.

Spørsmål 19, fra representanten
Jan Petter Rasmussen til justisministeren, vil bli besvart av helseministeren som
rette vedkommende. Etter anmodning fra helseministeren blir dette
spørsmål flyttet og besvart foran spørsmål
32, som skal besvares av samme statsråd.

Spørsmål 40, fra representanten
Øystein Hedstrøm til kommunal- og regionalministeren, vil
bli besvart av miljøvernministeren som rette vedkommende.

Spørsmål 41, fra representanten
Torbjørn Andersen til kommunal- og regionalministeren,
vil bli besvart av miljøvernministeren på vegne
av kommunal- og regionalministeren, som er bortreist. Dessuten
ble spørsmålene 14 og 15, fra representanten Dag
Danielsen til utenriksministeren, besvart av utviklings- og menneskerettsministeren.





                    
                    








        

Spørsmål 1


    
        

Spørsmål 2 


    
        

Spørsmål 4 


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 24


    
        

Spørsmål 25


    
        

Spørsmål 26


    
        

Spørsmål 27


    
        

Spørsmål 28


    
        

Spørsmål 29


    
        

Spørsmål 30


    
        

Spørsmål 31


    
        

Spørsmål 19


    
        

Spørsmål 32


    
        

Spørsmål 33


    
        

Spørsmål 34 


    
        

Spørsmål 35 


    
        

Spørsmål 36


    
        

Spørsmål 37 


    
        

Spørsmål 3 


    
        

Spørsmål 8


    
        

Spørsmål 38 


    
        

Spørsmål 39


    
        

Spørsmål 40 


    
        

Spørsmål 41


    



                    

 Dette spørsmålet,
fra representanten   Arvid Falch til statsministeren, vil bli tatt
opp av representanten Steinar Bastesen.

  Jeg har et spørsmål til
statsministeren:

«I muntlig spørretime 3.
mars 1999 lovte statsministeren å ta affære i
en sak som gjelder fiskere under 18 år. Problemet for denne
gruppen er at vergemålsloven setter grenser for hvem som
får registrere seg i Enhetsregisteret og Foretaksregisteret.
Statsministeren sa at han ville ta kontakt med de departementer
denne saken berører: Finansdepartementet, Nærings-
og handelsdepartementet og Justisdepartementet.

Har statsministeren gjort noe med saken, og
hva er i så fall gjort?»

  Etter kontakt med de aktuelle departementer
kan jeg opplyse følgende: Av lov om vergemål for
umyndige av 22. april 1927, vergemålsloven, § 2
fremgår at en umyndig som hovedregel ikke selv kan råde
over egne midler eller binde seg ved rettshandel. Det vil i utgangspunktet
være vergen som handler på den umyndiges vegne
i formuessaker, noe som også fremgår av vergemålsloven § 38.

Enhetsregisterloven av 3. juni 1994 og foretaksregisterloven
av 21. juni 1985 inneholder ingen klare regler om aldersgrense for
registrering i Enhetsregisteret eller Foretaksregisteret.

En fisker under 18 år som vil etablere
næringsvirksomhet, kan gjøre dette ved at vergen
gir sitt samtykke, og deretter lar seg registrere på den
mindreåriges vegne i Enhetsregisteret og/eller
Foretaksregisteret. I de tilfeller hvor de aktuelle registre ikke
godkjenner en slik registrering fordi foreldrene allerede selv er
registrert, kan det være aktuelt å få oppnevnt
en hjelpeverge for den mindreårige i medhold
av vergemålsloven  § 16. Denne bestemmelsen
gir hjemmel for å oppnevne hjelpeverge for den mindreårige
hvor vergen ikke kan ivareta den mindreåriges interesser
i visse saker. Det vil være overformynderiet i bostedskommunen
som foretar oppnevning av hjelpeverge, og den mindreårige
og vergen kan henvende seg dit, etter lovens § 11.

Etter mitt skjønn gir vergemålsloven
en praktikabel løsning på hvordan registreringsspørsmålet
kan løses i forhold til en mindreårig.

  Jeg takker statsministeren for svaret, som
jeg ikke er fornøyd med. Tvert imot – jeg var mer
fornøyd med det første svaret han gav i den muntlige spørretimen.
Da skulle han ordne opp. 

Det er ikke så enkelt som å overlate
registreringen til faren eller vergen når en ungdom på 16 år,
som står på blad B i fiskermanntalet, skal fiske
sin tildelte maksimalkvote, for hvis faren blir registrert som fisker
for å fiske 

den

 kvoten, får
ikke faren lov til å fiske 

sin

 kvote.
Slik er regelverket i fiskerilovgivningen. Så gutten kan
simpelthen ikke bruke faren som sin verge. Han kan heller ikke bruke
en annen fisker som verge, for hvis fiskeren har fartøykvote,
får han ikke lov til å fiske sin fartøykvote
hvis gutten fisker sin maksimalkvote. Det må være
mulig å forandre vergemålsloven og gi
den et tillegg, gi mulighet for dispensasjon, slik at fiskere som
står på blad B, får lov til å være
registrert i registeret og får lov til å betale
moms fra 16-18 år. Det må gå an å tilpasse
vergemålsloven til fiskeriloven.

  Jeg beklager det jo hvis ikke representanten
Bastesen er fornøyd. 

Som jeg sa i mitt første svar, er
vi klar over at foreldrene i noen tilfeller ikke vil kunne opptre
som verge her fordi de selv er registrert i Enhetsregisteret eller
Foretaksregisteret. Men som jeg da sa i mitt første svar,
kan det i slike tilfeller oppnevnes hjelpeverge for den mindreårige – det
finnes det hjemmel for i vergemålsloven § 16 – og
da vil også disse mindreårige kunne utføre
denne næringsvirksomhet og fiskerivirksomhet. Så etter
mitt skjønn gir loven i dag de hjemlene som trengs for å finne en
praktisk løsning på dette spørsmålet.

 Spørsmål 3 vil
bli besvart senere.





                

 Dette spørsmålet,
fra representanten Jon Olav Alstad til kulturministeren, vil bli
besvart av arbeids- og administrasjonsministeren som rette vedkommende.

 Jeg har skjønt at jeg skal stille følgende
spørsmål til arbeids- og administrasjonsministeren:

«Statens annonsepolitikk har vært
under press, og blir stadig utfordret av annonsører.

Hva vil statsråden gjøre
for å sikre at lover og regler blir fulgt på dette
området?»

  Statlig annonsering i dagspressen er regulert
gjennom retningslinjer vedtatt ved kgl. resolusjon av 18. mai 1979. 

Retningslinjene regulerer flere sider ved statlig
annonsering, også det spørsmålet representanten
Alstad tar opp, nemlig hvilke aviser statlige etater kan bruke når
de annonserer ledige stillinger og orienterer befolkningen om lover
og administrative tiltak. 

Arbeids- og administrasjonsdepartementet har
ansvaret for forvaltningen av disse retningslinjene, og har delegert
oppgaven til Statens informasjonstjeneste. Det har flere ganger
vært vurdert å gjøre forandringer i disse
retningslinjene, bl.a. av det såkalte Viksveen-utvalget
i deres NOU 1992:37, Statlig annonsepolitikk, og også av Statskonsult
i deres rapport om den statlige pressestøtten fra 1998.
Kulturdepartementet har nylig nedsatt et utvalg som skal vurdere
pressens økonomiske rammebetingelser, inkludert statlig
annonsering. Men la det være helt klart at det pr. i dag
er retningslinjene fra 1979 som gjelder på dette området. 

Når det gjelder spørsmålet
om hvilke tiltak som skal settes i verk for å få etatene
til å følge disse retningslinjene, er det viktig å være
oppmerksom på at Arbeids- og administrasjonsdepartementet
i denne saken ikke har instruksjonsmyndighet direkte overfor etater
under andre departementer. Det er den enkelte statsråd
og fagdepartementene som kan instruere sine etater om å overholde disse
retningslinjene.

For å minne departementene om denne
oppgaven har Statens informasjonstjeneste flere ganger, og senest
i brev til departementene i juni 1998, minnet om de aktuelle retningslinjene
og bedt om at underliggende etater blir orientert. 

Retningslinjene er nå også elektronisk
tilgjengelige på SIs hjemmeside.

Trass i denne spredningen av kunnskap om retningslinjene
får Arbeids- og administrasjonsdepartementet enkelte klager
fra aviser som mener at de ikke får de statlige annonsene
de har krav på etter retningslinjene. Dette gir anledning
til å presisere retningslinjene overfor de aktuelle departementene,
etatene og avisene.

Siden det fortsatt er noen problemer med å få etatene til å følge
retningslinjene, vil Arbeids- og administrasjonsdepartementet igjen
be Statens informasjonstjeneste om å minne departementene
om de gjeldende retningslinjene, og be dem instruere underliggende
etater. 

  Jeg takker for svaret.

Jeg vet at disse påminnelsene virker,
så det er bra at arbeids- og administrasjonsministeren
vil følge opp på denne måten. 

Det slår meg av og til når
det gjelder debatten om annonsepolitikk, at det er et visst behov
for å minne oss om hva som er målsettingen for
den kgl. resolusjonen som er vedtatt. Målet er for så vidt
tredelt. Det er for det første å sikre hver enkelt
innbygger og virksomhet reell tilgang på informasjon om
hva det offentlige driver på med. Det er for det andre å sikre
hver enkelt innbygger informasjon om deres rettigheter, plikt og
muligheter. Og det er for det tredje å sikre lik og alminnelig
tilgang til å delta aktivt i den demokratiske prosessen.
Vår annonsepolitikk er altså demokratisk begrunnet,
og ikke pressepolitisk. Det er ikke til å legge skjul på at
det stadig vekk kommer innspill, også til oss, som viser
at den kgl. resolusjonen som er vedtatt, ikke følges fullt
ut, men det er tydelig at situasjonen har bedret seg siden sist
vi diskuterte dette. Det viser seg derfor at det er nyttig å presisere
regelverket. Men en del instanser har bl.a. gjennom pressen gitt
uttrykk for at man aktivt velger å se bort fra den resolusjonen
som er vedtatt, og det er vel ikke en holdbar situasjon.

 Jeg kan i alle fall være enig med
representanten i at det er bedre enn det har vært tidligere.
I den grad noen aktivt har gått ut og sagt at de ikke vil
følge annonsepolitikken, har vi umiddelbart grepet fatt
i det, og disse vil få direkte tilbakemelding om at de 

skal

 følge det regelverket som
gjelder. Ellers kan jeg også love, som jeg sa i sted, at
vi skal ta kontakt med Statens informasjonstjeneste og be om at
de nok en gang henvender seg til alle departementene. 





                

 Presidenten er nettopp blitt informert
om at det er statsråd Hilde Frafjord Johnson som skal besvare spørsmålet
fra Dag Danielsen til utenriksministeren.

  Jeg tillater meg å stille følgende
spørsmål til statsråd Frafjord Johnson:

«Ifølge norske hjelpeorganisasjoner
vil flyktningsituasjonen i Kosovo bli langvarig. Dersom
den norske hjelpen skal bevare folkelig oppslutning er det viktig
at den er kostnadseffektiv og hjelper flest mulig på praktisk
best mulig måte. Det er også av stor betydning
at man fra Regjeringens side anslår de langsiktige kostnadene
og den budsjettmessige inndekningen.

Hva er Regjeringens anslag vedrørende
de økonomiske utgiftene og strategi vedrørende
den praktiske gjennomføringen av hjelpen?»

  Konflikten i    Kosovo er nå inne
i sin tredje måned. Enkelte signaler de seneste dagene
kan tyde på en viss bevegelse i Beograd, men det er uklart
hvilke konkrete innrømmelser som   Beograd er kommet med.
Det er derfor av stor betydning at president Martti Ahtisaari og
spesialutsending Viktor Tsjernomyrdin nå besøker
Beograd. 

Omfanget av flyktningkrisen ser bare ut til å vokse. Antallet
Kosovo-flyktninger i nabolandene har nå nådd 800 000 og
mer en 450 000 antas å være fordrevne
internt i provinsen. 

Norge har hittil bevilget 225 mill.
kr til humanitære tiltak i regionen. I tillegg kommer som
kjent 1,2 milliarder kr til mottak av 6 000 flyktninger
i Norge, og 300 mill. kr til militære og humanitære
tiltak i regi av Forsvaret. Den norske innsatsen står ikke
noe tilbake for andre lands bidrag – tvert imot. Det er
imidlertid nødvendig med ytterligere innsats, og Regjeringen
vil, som Stortingets organer tidligere er informert om, komme tilbake til
Stortinget om dette nå før sommeren. 

Det er i dag umulig å ha noen klar
oppfatning av de mer langsiktige behov for humanitær innsats
og bistand til gjenoppbygging. Den uoversiktlige situasjonen i regionen
og de store mulighetene for plutselige omveltninger, gjør
en fornuftig planlegging og behovsvurdering svært vanskelig.
Særlig er behovene inne i Kosovo uklare. Foreløpige
rapporter tyder på at den humanitære situasjonen
er akutt også der. Det er først når en
løsning på konflikten er på plass, at
vi kan få et klart bilde av de utfordringer og behov vi
står overfor. 

Et bilde av behovet for humanitær
bistand for Balkan-regionen vil foreligge når FN i juli
presenterer sin appell for annet halvår 1999. I disse dager
sluttfører også FN en mer spesifikk appell knyttet
til Kosovo-krisen direkte og de 1,25 millioner mennesker
som er berørt av denne. I tillegg kommer gjenoppbyggingsbehovene
i Kosovo som med sikkerhet vil være svært omfattende.
Det er først når disse anslagene foreligger, at
vi kan si noe mer konkret om de økonomiske utgiftene. 

Det internasjonale samfunn er imidlertid i
gang med å etablere et rammeverk for internasjonal koordinering også av
de mer langsiktige tiltakene. Det er ingen tvil om at en slagkraftig
internasjonal koordinering av både de humanitære
operasjonene og gjenoppbyggingstiltakene vil være desidert
mest kostnadseffektivt. Det gir også best resultater ute
i felten. Derfor er støtte til den multilaterale innsatsen
viktig. Dette har konsekvenser for Regjeringens prioriteringer.

Regjeringen legger i sin planlegging til grunn
at innsatsen fortsatt må konsentreres om humanitær
bistand og budsjettstøtte kanalisert gjennom FN-systemet
og de norske frivillige organisasjonene. I tillegg til de tiltak
Regjeringen vil legge frem for Stortinget før sommeren,
vil den så snart Stortinget igjen er samlet til høsten,
komme tilbake med en ny vurdering av situasjonen. Spørsmålet om
budsjettmessig inndekning vil vi komme tilbake til i denne forbindelse.

  Jeg takker for svaret, som jeg dessverre synes
var lite konkret.

De norske hjelpeorganisasjonene har sagt at
det er helt åpenbart at denne situasjonen i hvert fall
vil vare til langt over vinteren. Da er det foruroligende det vi
kan lese i Aftenposten i dag, at FNs høykommisær
for flyktninger sier at man bare har penger igjen til å hjelpe
de ca. 800 000 flyktningene i Albania i tre uker framover.
Enda mer alvorlig er det at den norske politikken så langt
blir slaktet fordi den ikke legger vekt på nærområdene,
men heller tar mange flyktninger hit. Det er jo slik at dersom denne
hjelpen skal være effektiv og hjelpe flest mulig, og også ha
oppslutning blant befolkningen i Norge, er det viktig at den blir
gjort mest mulig kostnadseffektiv.

Jeg vil i tillegg spørre: Hva har
man vurdert på den praktiske siden? Har man vurdert f.eks.
tiltak som å bruke moduler, campingvogner eller lignende
løsninger der nede?

  Nå vet jeg ikke helt hvem representanten
sikter til når han snakker om at den norske politikken «blir
slaktet». 

Så til dette med å hjelpe
i nærområdene: Når man tar imot flyktninger
til Norge, er det etter anmodning fra FNs høykommisær
for flyktninger, UNHCR, og det er i tråd med det de aller
fleste land nå gjør. Det er en rekke europeiske
land som tar imot flyktninger, nettopp for å dempe presset
i regionen. Så det må i tilfelle være
Fremskrittspartiet som slakter dette, uten at vi nødvendigvis skal
ta det altfor alvorlig. Vi stoler mer på UNHCRs vurderinger
i den sammenheng.

Når det gjelder hjelpen, sier norske
hjelpeorganisasjoner at behovet kan vare langt utover vinteren.
Det er vi også forberedt på. Bakgrunnen for UNHCRs
uttalelse er at den ene appellen gjelder frem til 1. juli. De arbeider
nå med en ny, og da vil nye penger måtte komme
inn fra de ulike landene. Det er dette vi fra norsk side ønsker å bidra
til, og det er derfor det kommer en ny sak fra Regjeringens side
til Stortinget om svært kort tid. Det er Stortingets organer
allerede informert om. Da vil vi svare på den nye appellen.
Det inkluderer også vinterforberedelser, som f.eks. anskaffelse
av boenheter. Moduler kan være én mulighet, en
annen mulighet kan være vintertelt.





                

 Også dette spørsmålet
fra representanten Dag Danielsen til utenriksministeren vil bli
besvart av utviklings- og menneskerettighetsministeren.

  Jeg tillater meg å stille følgende
spørsmål:

«Ifølge Aftenposten led Norge
nederlag da Den internasjonale hvalfangstkommisjonen vedtok å forlenge
sitt mandat til å regulere og beskytte hvalbestanden.

Hva er Regjeringens vurdering av dette vedtaket,
og hvilke tiltak vurderes for å sikre muligheter til fremtidig norsk
hvalfangst?»

  Artikkelen i Aftenposten viser til
en resolusjon om forholdet mellom Den internasjonale hvalfangstkommisjon,
IWC, og CITES, en organisasjon som regulerer internasjonal handel
med truede dyrearter. Vedtaket berører ikke Hvalfangstkommisjonens
kompetanse til å forvalte utnyttelsen av hvalbestander.
Aftenpostens artikkel kan derfor gi et noe misvisende inntrykk av
de faktiske forhold.

Hvalfangstkommisjonens resolusjon forsøker å sementere
en praksis der kommisjonens råd til CITES baserer seg på det
politisk betingede moratoriet mot hvalfangst, i stedet for å gi
råd om den biologiske tilstand for de ulike hvalbestander,
slik forutsetningen egentlig var.

CITES har i dag oppført de bestander
av vågehval som Norge beskatter på sin liste over
arter og bestander som er truet av utryddelse – dette til
tross for at bestandsestimater foretatt av Hvalfangstkommisjonens
egen vitenskapskomite, viser at den nordøstatlantiske vågehvalbestand,
som Norge høster av, er i god forfatning og omfatter hele
112 000 dyr.

Norge har fremmet forslag i CITES om at de
bestander av vågehval som vi beskatter, flyttes til en
annen liste, der eksport er tillatt på nærmere
angitte vilkår. Vår begrunnelse for dette er at
bestandene åpenbart ikke er truet av utryddelse.

Regjeringen arbeider aktivt med vårt
nedlistningsforslag, som vil bli behandlet igjen på den
neste partskonferansen i CITES i april neste år. Vi vil
gjøre det vi kan for at den vedtatte resolusjonen ikke
skal virke negativt inn på dette arbeidet.

Når det gjelder den norske hvalfangsten,
vil denne fortsette i henhold til vår reservasjon til Hvalfangstkommisjonens
moratorium.

  Jeg takker statsråden for svaret.

Fangstnæringen, i dette tilfelle hvalfangst,
har historisk sett vært en sentral norsk næring,
som langs kysten for alvor har bidradd til å skape et selvstendig
levegrunnlag for befolkningen. Det som bekymrer meg, er at IWC synes å ha
blitt en ren verneorganisasjon, hvor man ikke engang hører
på sine egne forskere. Det virker videre som om denne situasjonen
står fullstendig i stampe, samtidig som Norge bruker veldig
mye penger på å være med i IWC, en organisasjon
vi til sjuende og sist ikke hører på når
det kommer til stykket.

Mine oppfølgingsspørsmål
er: Hva er Regjeringens langsiktige strategi på dette området?
Er det formålstjenlig i det lange løp å være
med i IWC? Og hvilke andre offensive tiltak vil Norge iverksette
for å kunne bidra til at man kan ha en økonomisk
levedyktig hvalfangst?

  Jeg vil bare veldig kort presisere at vedtaket
av dette som representanten viser til, ikke berører Hvalfangstkommisjonens
kompetanse til å forvalte utnyttelsen av hvalbestandene,
og således ikke vår egen beskatning.

Men til spørsmålet: Jeg er
enig med representanten i at i den siste hvalfangstkommisjonen som
ble avsluttet sist fredag, er det mer tilløp til blokkdannelse
og konfrontasjon enn det vi har sett de senere årene. Den
interessen enkelte land viste i fjor for å fortsette prosessen
for å finne en kompromissløsning i kommisjonen,
var ikke like tydelig i år. Det bekymrer også norske
myndigheter, og det lover ikke godt for kommisjonens fremtid. 

Norge ser seg likevel fortsatt tjent med å være
medlemmer av IWC. Vi arbeider for at kommisjonen skal konsentrere
seg om de oppgaver organisasjonen er tiltenkt, nemlig å forvalte
hvalbestandene på en bærekraftig måte.
Men kommisjonens fremtid er avhengig av at den lykkes i å bygge
bro over motsetningene mellom vernelandene og de tradisjonelle fangstnasjonene,
slik at arbeidet igjen kan finne sted på Hvalfangstkommisjonens grunnlag.
Og det vil være vår strategi i vårt videre
arbeid i Hvalfangstkommisjonen.





                

 Dette spørsmålet,
fra representanten Jan Petter Rasmussen til justisministeren, vil
bli besvart av helseministeren som rette vedkommende.

 Jeg tillater meg å stille følgende
spørsmål til helseministeren:

«6. mars 1998 vedtok et enstemmig
Storting: «Stortinget ber Regjeringen utrede og fremme
forslag til hvordan en kan unngå økonomiske interessekoblinger
mellom forsikringsselskapene og sakkyndige leger i forbindelse med
personskader og forsikring.»

Når vil Regjeringen fremme forslag
i denne sammenheng?»

 Stortinget har de siste par årene
truffet flere vedtak knyttet til den problemstillingen som representanten
Rasmussen tar opp og til tilgrensende spørsmål.
Som følge av forslag i Dokument nr. 8:32 for 1996-1997
og innstilling fra familie-, kultur- og administrasjonskomiteen
av 17. april samme år, fattet Stortinget den 15. mai 1997
følgende vedtak: 

«Stortinget
ber Regjeringen vurdere endringer i gjeldende lovverk som regulerer
forsikringsselskapenes adgang til innhenting, bruk og lagring av
helseopplysninger og å fremme forslag i henhold til dette.»

I forbindelse med Odelstingets behandling av
ny helsepersonellov den 22. april 1999 ble Regjeringen også bedt om å fremlegge
et dokument med nevnte vurderinger.

For øvrig har jeg også svart
på spørsmål i spørretimen i
januar 1998 om eventuell regulering av koblinger mellom lege og
forsikringsselskap. Dette viser at det er stor interesse for et
viktig felt, hvor det reises omfattende og vanskelige spørsmål
av juridisk, økonomisk, administrativ og etisk karakter.

Jeg har fulgt opp stortingsvedtaket av 15.
mai 1997 ved å nedsette et utvalg som bl.a. skal vurdere
disse spørsmålene. Problemstillingen i stortingsvedtaket
av    6. mars 1998, som representanten viser til, inngår
i utvalgets mandat, idet utvalget skal vurdere 

«forsikringsselskapers
praksis ved bruk av sakkyndig lege i forbindelse med skadeerstatningssaker,
herunder foreslå eventuelle tiltak som kan styrke forbrukernes
tillit til samarbeidsformen mellom selskap og sakkyndig lege».

Når det gjelder utvalgets sammensetning,
kan jeg opplyse at det ledes av professor dr.jur. Erik Røsæg.
Det er bredt sammensatt med representanter fra pasientforeninger,
forbrukere, forsikringsbransjen, Lægeforeningen, Datatilsynet,
Kredittilsynet og helsemyndighetene. Utvalget startet sitt arbeid
i oktober 1998, og jeg regner med å motta utvalgets innstilling
på nyåret i år 2000. Deretter er det
planlagt en bred høring. Jeg regner det som sannsynlig
at utredningen og påfølgende høringsrunde
kan medføre forslag til lovendringer. Jeg vil komme tilbake
til Stortinget på egnet måte etter at høringsrunden
er gjennomført.

  Jeg takker helseministeren for svaret.

I flere sammenhenger har dette tema vært
oppe i Stortinget. Vi hadde en interpellasjon i fjor vår
hvor man tok for seg hele bredden i det som går på rettssikkerhet
for forsikringskunder. Vi vet at ofte har det vært en ulik
kamp mellom forsikringsselskap og skadelidende i denne type saker. En
del brikker begynner å falle på plass i form av
saker som Regjeringen har kommet tilbake med til Stortinget. 

Når det gjelder dette feltet, er jeg
litt forbauset over tidsbruken her, for allerede i august 1997 sa
daværende helseminister Gudmund Hernes i et svar til Arbeiderpartiet
at han var i ferd med å oppnevne dette utvalget som helseministeren
i dag refererer til. Det var bl.a. også grunnen til at
denne interpellasjonen ble fremmet i fjor, og et enstemmig storting
vedtok dette forslaget. Det jeg ønsker når dette
er på beina, er helseministerens forsikring om framdriften
i dette arbeidet, og jeg vil be han si litt mer om hvordan han tenker
seg at dette skal gjøres videre, og hvilken framdrift han
legger opp til. 

  Jeg skal svare for min egen håndtering
av denne saken. 

Sakens kompleksitet og sakens mange sider og
mange parter har tilsagt et grundig arbeid med å forberede
utvalgsoppnevningen, mandatet og ikke minst sammensetningen. Nå er
utvalget godt i gang. Som nevnt i mitt hovedsvar, regner jeg med å få en
innstilling over nyttår, og deretter vil det være
en tre måneders høringsrunde på vanlig
måte. Hvordan jeg da vil komme tilbake til Stortinget,
vil jeg vente med å ta stilling til til jeg ser utvalgets
forslag. Men at jeg vil komme tilbake til Stortinget, vil jeg bekrefte.





                

 Dette spørsmålet,
fra representanten Thore Aksel Nistad til kulturministeren, vil
bli tatt opp av representanten Fredrik Färber. Spørsmålet
vil bli besvart av miljøvernministeren som rette vedkommende. 

  Jeg tillater meg å stille følgende
spørsmål til miljøvernministeren: 

«I St.meld. nr. 61 (1991-92) «Kultur
i tiden» ble D.S. Skibladner definert som landets første
fartøyvernprosjekt. Riksantikvaren har bidratt med bistand
og bidrag til restaurering. Dessverre forholder det seg slik at
hver vinter blir verdens eldste hjulbåt liggende ute under
kun en presenning. Stiftelsen Skibladnerhuset ønsker å reise et
vernebygg for D.S. Skibladner, men mangler om lag 2-2,5 mill. kroner. 

Vil statsråden i neste budsjett hjelpe
til, slik at båten kan bevares for ettertiden?»

  «Skibladner» er et av landets
viktigste verneverdige fartøyer. Det er ett av 162 eldre
fartøyer med vernestatus, og som får statlig tilskudd til
vedlikehold etter antikvariske prinsipper. Fartøyet er altså prioritert
som bevaringsobjekt og har gjennom en årrekke fått
midler over Riksantikvarens budsjett – totalt i overkant
av 10 mill. kr. Dette har igjen bidratt til å sikre «Skibladner»s
driftsinntekter.

Innenfor fartøyvernet er det primære
ansvaret for vernemyndighetene knyttet til det å bidra
til et faglig forsvarlig antikvarisk vedlikehold, og at fartøyene
kan holdes i drift. Ordinært vedlikehold, opplag osv. er
i hovedsak et ansvar for den enkelte eier. Dette er prinsipper som
i utgangspunktet må legges til grunn også når
det gjelder «Skibladner».

Eierne og «vennene» til «Skibladner» har
i en årrekke gjort en stor og viktig innsats for å verne
båten. Denne innsatsen har vært avgjørende
for at vi i dag har «Skibladner» flytende og i
drift. Miljøverndepartementet har heller ingen problemer
med å se behovet for, og viktigheten av, å finne
gode løsninger for vinteropplag for «Skibladner». Jeg
ser også at et fartøy som «Skibladner» byr
på særlige utfordringer med hensyn til egnet vinteropplag.
Men jeg mener som sagt at dette i utgangspunktet primært
er et ansvar for eierne, på lik linje med det som er tilfellet
for de andre verneverdige fartøyene. «Skibladner» er
en attraksjon som trekker mange turister til Mjøsområdet.
Jeg antar derfor også at det lokalt og regionalt vil være
interesse for å bidra til en god løsning for «Skibladner».

Når dette er sagt, vil jeg også legge
til at departementet ikke kjenner de konkrete detaljene knyttet
til et mulig vernebygg for «Skibladner», og hvilke
andre aktører som er inne i prosjektet som finansieringskilder.
Jeg finner det derfor vanskelig å kommentere spørsmålet
om et eventuelt statlig engasjement i et slikt prosjekt mer konkret
og vil understreke at når jeg ikke over bordet, eller fra
Stortingets talerstol, avslører hemmeligheter om neste års
budsjett, er det ikke fordi jeg har noe spesielt imot spørsmålsstilleren – men
jeg kan altså ikke gjøre det.

  Jeg takker statsråden for svaret, men
jeg vil bemerke at Norges eldste hjuldrevne båt i drift har
sunket ved to tidligere anledninger: i 1937 og i 1967. 

Jeg vil derfor igjen tillate meg å stille
miljøvernministeren et spørsmål: Dersom
hun får kjennskap til de prosjekter som allerede er planlagt
når det gjelder vinteropplag for «Skibladner»,
vil hun da stille seg positiv til å ta det nasjonale ansvaret
og verne «Skibladner», og dermed bygge et «Skibladner»-hus?

  Det er ikke noen tvil om at det er en svært
alvorlig situasjon når «Skibladner» har sunket
to ganger før. Det er også derfor Riksantikvaren har
vært seg sitt ansvar bevisst og ved en rekke anledninger
gått inn med midler på til sammen 10 mill. kr
for å hindre at noe sånt skal kunne skje igjen.

Når det så gjelder spørsmålet
om hvorvidt vi kan forskuttere en eventuell søknad om penger
til et opplagsbygg, vil jeg heller ikke kunne si noe om det i dette
tilleggssvaret. Det jeg vil si, er at «Skibladner»,
sammen med en rekke andre gamle skip, er en viktig del av vår kulturarv,
og at det er et felles ansvar å ta vare på dem.

Det er også en felles utfordring å finne
gode løsninger på andre praktiske problemer, noe
vi bl.a. har gjort ved å gi «Skibladner» dispensasjon
i forhold til å kunne slippe ut kloakk, fordi vi ser at
det er vanskelig å få installert et godkjent system
for kloakkoppsamling på et så pass gammelt skip. 

Men igjen: Vi kommer gjerne tilbake til spørsmålet om
et opplagsbygg uten å forskuttere saksbehandlingen.





                

 Dette spørsmålet,
fra representanten Arvid Falch til olje- og energiministeren, vil
bli tatt opp av representanten Steinar Bastesen. Spørsmålet
vil bli besvart av miljøvernministeren som rette vedkommende.

  Jeg har følgende spørsmål
til miljøvernministeren:

«Jeg viser til tidligere spørsmål
i spørretimen i april 1998 og muntlig spørretime
16. desember 1998 og       11. mai 1999 angående oljevernberedskapen
ved Nornefeltet. Statoil har søkt om demobilisering av
slepefartøyet og ville erstatte dette med egen båt.
Ved test 3. november 1998 sank denne båten. Dette beviser
at en demobilisering går ut over beredskapen. 

Er det fast stasjonerte slepefartøyet
demobilisert, og hvilken oljevernberedskap finnes nå på Nornefeltet?»

  Etter det jeg har fått opplyst fra
SFT, er det fast stasjonerte slepefartøyet på Norne
ikke demobilisert.

Kravet til beredskapen på Norne har
hele tiden vært at det skal være et fast stasjonert
opptakssystem for olje på feltet. Et opptakssystem består
av lenser, opptaker og slepefunksjon. Statoil har valgt å løse
slepefunksjonen ved at et mindre slepefartøy er plassert
om bord i beredskapsfartøyet som ligger fast stasjonert
på feltet. Dette beredskapsfartøyet har også lenser
og opptaker om bord.

I november 1996 fikk Statoil krav om å disponere
et ekstra midlertidig opptakssystem på Norne fordi det
ikke forelå tilfredsstillende funksjonstester av det opptakssystemet
de hadde. Høsten 1998 tok Statoil opp muligheten for å demobilisere
det ekstra midlertidige opptakssystemet. SFT godkjente demobilisering
av opptakssystemet, men ikke av slepebåten før
det forelå tilfredsstillende testresultat av slepefartøyet
som var plassert om bord i det fast stasjonerte beredskapsfartøyet.
Etter at dette slepefartøyet sank under testen, har Statoil
anskaffet et nytt, større slepefartøy. SFT har
stilt krav til dette fartøyets funksjon og utforming.

SFT har mottatt rapport fra Statoil hvor det
fremgår hvordan det nyanskaffede slepefartøyet
ble modifisert for å ivareta best mulig de krav som ble
stilt til fartøyet. Statoil gav samtidig melding om at
det ekstra slepefartøyet ble demobilisert, og at det ordinære
fartøyet nå var i funksjon. Dette har SFT tatt
til etterretning. Dette innebærer at det fast stasjonerte
slepefartøyet på Norne fremdeles er plassert om
bord i beredskapsfartøyet, men dette slepefartøyet
er altså av en annen og forbedret type enn opprinnelig.

 Jeg forstår nå at spørsmålet ble
besvart av feil statsråd likevel. 

Det jeg vil ha rede på, er hva slags
slepefartøy det er på Norne-feltet, og om det
slepefartøyet er testet i dårlig vær,
for det slepefartøyet som de hadde, sakk i det jeg vil kalle «blankstille».
Jeg er en sjøens mann, så jeg er i stand til å vurdere
været. Jeg har fremdeles ikke fått svar på hva
slags fartøy som skal brukes til å slepe lenser.
Nå er det fjerde gangen jeg spør, og det er umulig å få et
fornuftig og skikkelig svar. 

En båt som henger i en davit på et
stasjonert fartøy, er ubrukelig til å slepe lenser
ute i Norskehavet. Det er en skandale hvis dette slepefartøyet
henger i daviten om bord i en annen båt. Er oljevernberedskapen
like dårlig på de andre plattformene i norsk sone?

 Jeg er redd representanten Bastesen får
finne seg i at det er miljøvernministeren som er rett adressat
for spørsmål som gjelder oljevernberedskapen.

Spørsmålet gikk på om
det fast stasjonerte slepefartøyet er demobilisert, og
hva slags oljevernberedskap som nå finnes på Norne-feltet.
Det mener jeg at jeg gav et godt svar på i mitt første
svar. Jeg tror også at jeg relativt tydelig fikk fram at
det slepefartøyet som nå brukes, ikke er den samme
typen som det som sank, men en ny og forbedret type. 

SFTs vurdering er altså at den oljevernberedskapen som
nå er på Norne-feltet, er tilfredsstillende.

 Da går vi videre til spørsmål
38.





                

 Dette spørsmålet,
fra representanten Øystein Hedstrøm til kommunal- og regionalministeren,
vil bli besvart av miljøvernministeren som rette vedkommende.

  Jeg har et spørsmål til
miljøvernministeren:

«Et ektepar eier tomt gnr. 66 bnr.
639, Slevik, kommunedel Onsøy, Fredrikstad, som var klarert
til boligformål. Før huset var byggeklart, ble
tomten omgjort til såkalt LNF-område (landbruk,
natur og friluft) i kommunens arealplan. Boligtomten familien kjøpte
for hundre tusen kroner er nå verdiløs for eierne
fordi den nektes bebygd. 

Mener statsråden familien har krav
på erstatning?»

  Den tomten representanten Hedstrøm
omtaler i sitt spørsmål, er i arealdelen til kommuneplanen
for Fredrikstad lagt ut til LNF-område, såkalt
landbruks-, natur- og friluftsområde. Dette innebærer
at tomten i utgangspunktet kun kan bebygges med landbruksbygg.

Unntak fra dette kan skje ved dispensasjon
fra planen. Slik dispensasjon er det her søkt om, men den
er avslått av kommunen.

Kommunens avslag er påklaget, og saken
er for tiden til behandling hos fylkesmannen i Østfold. Fylkesmannen
skal ved sin behandling vurdere om det foreligger særlige
grunner for å meddele dispensasjon.

Da saken foreligger som klagesak hos fylkesmannen, finner
miljøvernministeren det ikke riktig å gå nærmere inn
på realiteten i denne.

Etter gjeldende rett er det for øvrig
generelt sett ikke erstatningsansvar for kommunene ved planendringer, unntatt
i helt spesielle tilfeller. Spørsmål om eventuell
erstatning vil det være opp til domstolene å avgjøre.

  Jeg takker statsråden for svaret.

Det dette dreier seg om, er en lite hyggelig
historie for familien Ronny og Siw Ørebekk, som må streve
for å få etablert sitt eget hjem. Tomten, som
skriftlig er klarert til boligtomt, får en helt annen og
lavere verdi når kommunen endrer planstatus. Det betyr
et stort økonomisk tap. I den forbindelse vil jeg sitere
fra Grunnloven § 105:

«Fordrer
Statens Tarv, at Nogen maa afgive sin rørlige eller urørlige
Eiendom til offentlig Brug, saa bør han have fuld Erstatning
af Statskassen.»

Likevel bekrefter statsråden at kommunene
generelt ikke har erstatningsansvar. Jeg vil til det si at i 1814
satt det 112 menn på Eidsvoll og vedtok Norges grunnlov,
og på den tiden var tyveri av annen manns eiendom en simpel
forbrytelse. Så nå bør i hvert fall Fremskrittspartiet
se på dette igjen, slik at vi får et system i
tråd med eidsvollsmennenes mening.

  Representanten Hedstrøm har rett
i at området tidligere var lagt ut til byggeområde
for bolig, men det forelå ikke byggetillatelse for boligen.
Det er også slik at etter kommunesammenslåingen
mellom Onsøy og Fredrikstad ble tomten i ny kommuneplan
for Fredrikstad, vedtatt 18. juni 1997, lagt ut til
landbruks-, natur- og friluftsformål. Prosessen rundt en
kommuneplan er demokratisk, og jeg tror man skal være forsiktig
med å dra en slik prosess så langt som det representanten
Hedstrøm her gjorde.

Som jeg sa i mitt første svar, vil
jeg ikke forskuttere om dette kommer inn under erstatning eller
ikke, det er det eventuelt opp til en domstol å avgjøre.
Men jeg tror nok at kommunen her står på relativt
trygg grunn, også i forhold til eidsvollsmennene.





                

 Dette spørsmålet,
fra representanten Torbjørn Andersen til kommunal- og regionalministeren, vil
bli besvart av miljøvernministeren på vegne av
kommunal- og regionalministeren.

  Jeg vil få stille følgende spørsmål
til kommunal- og regionalministeren – som på grunn
av omstendighetene blir besvart av miljøvernministeren:

«I Fyresdal i Telemark skal en stor
gård deles opp i mange småbruk. Småbrukene
skal legges ut til salg slik at man kan styrke bosettingen på bygdene.
Det har vist seg å være betydelig interesse for
dette prosjektet.

Anser statsråden dette som en ny form
for distriktspolitikk som kan øke interessene for bygdene,
og som vi kan forvente flere liknende eksempler av i fremtiden?»

  I den distrikts- og regionalpolitiske redegjørelsen
kommunal- og regionalministeren holdt i Stortinget 20. april 1999,
gikk det fram at vi nå er godt i gang med vår
distriktspolitiske snuoperasjon og nye grep i distriktspolitikken.
Et viktig ledd i dette arbeidet er økt personretting av
tiltakene. Særlig viktig er innsatsen rettet mot ungdom,
kvinner og fraflytting. Mange unge flytter til sentrale strøk
for å få seg høyere utdanning, men for
få kommer tilbake. Mange innser at distriktene representerer
livskvaliteter og muligheter for et godt liv som det er høyst
fremtidsrettet å ta vare på. Men det er mange
stengsler for å få dette til i praksis. Dette
er vi nå i ferd med å gjøre noe med på mange
felt.

Jeg mener at prosjekter av den karakter som
er planlagt i Fyresdal, vil kunne bidra til økt interesse
for bygdene. Et slikt tilbud som Fyresdal vil gi, representerer
etter min vurdering viktige knappe attraktive ressurser for unge
i etableringsfasen. Dette prosjektet kan derfor være et
godt eksempel på tiltak som vil kunne påvirke
en tilflytting av denne gruppen. Det kan komme flere eksempler av
ulike typer tiltak for å utnytte denne interessen fra ungdommen.

Det er foreløpig ikke tatt stilling
til konkret medvirkning fra departementene. En naturlig oppfølging
fra sentralt hold kan være møte/høring
med de ulike partene i prosjektet, både kommunen og andre
interessenter. De mange ulike eksemplene på personrettede
tiltak vil bli vurdert i samband med neste distriktsmelding våren 2001,
som grunnlag for ny satsing i distriktspolitikken.

  Jeg takker statsråden så mye
for svaret, og skjønner at Regjeringen er interessert i å varsle
nye grep i distriktspolitikken. Jeg er faktisk ganske fornøyd
med at det nå fra Regjeringen varsles at den er velvillig
innstilt til en noe mer nyansert holdning til den rådende
norske landbruks- og distriktspolitikken. Så jeg synes
det var hyggelig og oppmuntrende å få dette svaret.

Idéen som er lansert på bakgrunn
av dette nybyggerprosjektet i Fyresdal, er etter mitt syn svært
interessant, i alle fall dersom man ønsker å bidra
til å snu denne flyttestrømmen fra bygdene som
vi har vært vitne til. Her går statsråden
nye veier, og hun vil nå forsøke å åpne
distriktene for nye innbyggere istedenfor å stenge dem,
slik den rådende landbrukspolitikken delvis har medvirket
til.

Men kunne statsråden svare litt nærmere
på det jeg spurte om: Kan vi vente noen flere lignende
prosjekter, altså etter kopi av det som skjer i Fyresdal – etter
Fyresdal-modellen? Har Regjeringen planer om noen lignende prosjekter,
og synes den at idéen er så god at det er verdt å følge
den videre opp og kopiere den?

  Jeg tror at både representanten og
jeg er enige om at det er et problem i mange lokalsamfunn at det
er vanskelig for unge å få tilgang på eiendommer
og bruk. Derfor synes vi at dette eksemplet fra Fyresdal er så bra
som det er. 

Når representanten spør om
vi kan forvente liknende eksempler i framtiden, vil jeg si at det
i stor grad er opp til kommunene og lokalsamfunnene selv, for dette
er initiativ som jeg tror det er best kommer nedenfra, og som ikke
skal trekkes ned over hodet på folk. Men hvis det kommer
liknende prosjekter, vil jeg tro at Regjeringens håndtering
av denne saken gir signaler om at vi ikke er interessert i å sette
stengsler i veien for tilsvarende kreativitet i andre lokalsamfunn.
Så får vi komme tilbake til en mer grundig gjennomgang
av saken i den meldingen som kommer våren 2001.

 Sak nr. 1 på dagens kart
er dermed ferdigbehandlet. 





                

  Det foreligger ikke noe referat.





                    
                    
                    

