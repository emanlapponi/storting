 Det foreligger en rekke permisjonssøknader: 

fra representanten Trond 

Lode

 om permisjon i tiden fra
                     og med 27. april til og med 29. april og fra representantene Jorodd 

Asphjell

, Åse Gunhild Woie 

Duesund

, Bjørn 

Jacobsen

, Øyvind 

Vaksdal

 og Karin S. 

Woldseth

 om
                     permisjon i tiden fra og med 27. april til og med 30. april – alle for å delta
                     i Europarådets parlamentariske forsamlings 2009-sesjon, 2. del, i Strasbourg
                  

fra Fremskrittspartiets stortingsgruppe om permisjon for representanten Per Ove
                        

Width

 i tiden fra og med 27. april til og med 29.
                     april for å delta i møte i NATOs parlamentariske forsamling i Paris 

fra representanten Lars 

Sponheim

 om velferdspermisjon
                     i tiden fra og med 27. april til og med 2. mai 

Etter forslag fra presidenten ble enstemmig besluttet: 

Søknadene behandles straks og innvilges. 

Følgende vararepresentanter innkalles for å møte i permisjonstiden: 

For Aust-Agder fylke: Kjell Ingolf 

Ropstad

For Hordaland fylke: May Britt 

Vihovde

 og Georg 

Indrevik

For Møre og Romsdal fylke: Ingrid I. 

Opedal

For Rogaland fylke: Bente 

Thorsen

 og Magnhild 

Eia

For Sør-Trøndelag fylke: Knut 

Gravråk

For Vestfold fylke: Jan Fredrik 

Vogt

Ingrid I. Opedal, Bente Thorsen, Knut Gravråk og Jan Fredrik Vogt innvelges i
                     Lagtinget for den tid de møter for henholdsvis representantene Bjørn Jacobsen,
                     Øyvind Vaksdal, Jorodd Asphjell og Per Ove Width. 

 May Britt Vihovde, Georg Indrevik, Ingrid I. Opedal, Bente Thorsen, Magnhild Eia,
               Knut Gravråk og Jan Fredrik Vogt er til stede og vil ta sete. 

Valg av settepresidenter

  Presidenten vil foreslå at det velges tre settepresidenter for Stortingets møte i
               dag og for resten av inneværende uke – og anser det som vedtatt. 

Presidenten vil foreslå Sigvald Oppebøen Hansen, Gunn Olsen og Svein Roald Hansen.
               Andre forslag foreligger ikke, og Sigvald Oppebøen Hansen, Gunn Olsen og Svein Roald
               Hansen anses enstemmig valgt som settepresidenter for denne ukes møter i Stortinget.
            

Statsråd Tora Aasland overbrakte 2 kgl. proposisjoner (se
               under Referat). 

 Fra Statsministerens kontor foreligger følgende brev til Stortinget, datert 24. april
               2009: 

«I statsråd for H.M. Kongen holdt på Oslo slott 24. april 2009 kl. 11.00 er
                  bestemt: 

Statsministerens kontor

Statssekretær Raymond Johansen gis avskjed i nåde fra sitt embete som
                  statssekretær for utenriksminister Jonas Gahr Støre i Utenriksdepartementet. 

Politisk rådgiver Gry Larsen utnevnes til statssekretær for utenriksminister Jonas
                  Gahr Støre i Utenriksdepartementet.» 

Det refererte brev foreslås vedlagt protokollen. Det anses vedtatt. 





                    
                    
                    

 Etter ønske fra kirke-, utdannings- og forskningskomiteen vil presidenten foreslå
                  at taletiden blir begrenset til 5 minutter til hver gruppe og 5 minutter til
                  statsråden. 

Videre vil presidenten foreslå at det blir gitt anledning til fem replikker med
                  svar etter innlegg fra medlemmer av Regjeringen innenfor den fordelte taletid. 

Videre foreslår presidenten at de som måtte tegne seg på talerlisten utover den
                  fordelte taletid, får en taletid på inntil 3 minutter. 

– Det anses vedtatt. 

 (ordfører for saken): Med denne meldingen behandler Stortinget for første gang en
                  helhetlig stortingsmelding om internasjonalisering av hele utdanningsområdet. Jeg
                  vil først takke komiteen for godt og konstruktivt arbeid med meldingen. Komiteen
                  har i stor grad en felles oppfatning av at internasjonalisering skal omfatte alle
                  deler av utdanningen, fra grunnskole til høyere utdanning, og at
                  internasjonalisering skal omfatte alle elever og studenter. 

Det er et gode at norske elever, studenter og ansatte kan hente erfaringer
                  utenfra. Like viktig er det at norske utdanningsinstitusjoner er åpne for
                  internasjonale studenter og ansatte. Meldingen beskriver dette på en god måte og
                  gir internasjonalisering en forsterket rolle i hele utdanningsløpet. Kvalitet i
                  arbeidet understrekes også. Alle ønsker at norske utdanningsinstitusjoner skal
                  preges av kvalitet. Internasjonaliseringsarbeidet må også bygge på kvalitet. 

For grunnskolen peker komiteen på viktigheten av å utnytte de eksisterende
                  mobilitetsprogrammene enda bedre enn i dag. Vi framhever også betydningen av bedre
                  godkjenningsrutiner for utenlandsskoleår og hvor viktig det er med gode rådgivere
                  med kunnskap om utvekslingsmuligheter. 

Vi omtaler de internasjonale skolenes utfordringer, og en samlet komité ber
                  Regjeringen foreta en gjennomgang av systemet for finansiering av de
                  internasjonale skolene. For fagskolene understreker komiteen at
                  kunnskapsgrunnlaget må bli bedre. Dette kan igjen føre til bedre
                  internasjonaliseringsarbeid og øke mulighetene for inkludering i støtteordninger
                  som finnes for andre elever og studenter. 

Mange høyere utdanningsinstitusjoner gjør i dag mye bra
                  internasjonaliseringsarbeid. I dagens Aftenposten kan vi lese at én av fire
                  doktorgradstipendiater i Norge kommer utenfra. God lønn og høy kvalitet på
                  forskningen trekkes fram som viktige grunner til at utenlandske forskere ønsker
                  seg til Norge. Komiteen mener det er viktig at institusjonene selv setter seg
                  klare mål for internasjonalisering, også når det gjelder mobilitet av studenter og
                  ansatte. Institusjonssamarbeid er viktig. Den mest integrerende formen for
                  samarbeid er utarbeidelsen av felles grader. Her får både enkeltpersoner og
                  institusjonene stort utbytte, og det må stimuleres til flere slike prosesser. 

Senter for internasjonalisering av høgre utdanning, SIU, kan spille en viktig
                  rolle i internasjonaliseringsarbeidet. Her trengs en avklaring av roller og
                  oppgaver, og komiteen ber derfor om at SIU blir gjenstand for en evaluering på
                  linje med den som ble foretatt av NOKUT. 

Norge tar imot kvotestudenter fra utviklingsland. Dette er en verdifull ordning.
                  Situasjonen for kvotestudentene er likevel ikke optimal, og de opplever problemer
                  med utbetaling av stipend og lån. Komiteen ber derfor Regjeringen iverksette
                  tiltak for å fjerne disse hindringene så raskt som mulig, helst innen studiestart
                  2009. 

En samlet komité ber også Regjeringen forlenge gjeldende praksis i Lånekassen for
                  tildeling av støtte til studenter ved Gründerskolen til og med studieåret
                  2009/2010, og samtidig vurdere hensiktsmessigheten av dagens regelverk. 

Norge har internasjonalt sett gode støtte- og finansieringsordninger for
                  studenter, også for utenlandsstudier. Komiteen har merket seg at departementet i
                  større grad ønsker å vektlegge kvalitetskriterier ved utformingen av
                  støtteordningene. I synet på dette er det vel riktig å si at komiteen deler seg.
                  Jeg går ut fra at de andre partiene vil redegjøre for sitt syn både på dette
                  området og på de andre områdene der de har egne merknader og forslag, så fra nå av
                  snakker jeg mer på vegne av Arbeiderpartiet og regjeringspartiene enn på vegne av
                  komiteen. 

Kvalitet er viktig. Den logiske konsekvensen av at vi ønsker norske
                  utdanningsinstitusjoner av høy kvalitet, er at vi også vektlegger kvalitet hos
                  utenlandske institusjoner. Det skal settes ned et utvalg som skal se på
                  kvalitetskriteriene som skal legges til grunn for utformingen av støtteordningene.
                  For det første legger flertallet til grunn at listen over utdanningsinstitusjoner
                  som kvalifiserer for støtte, antas å øke vesentlig i forhold til dagens
                  tilleggsstipendliste. For det andre ber flertallet om at dette utvalget må få
                  mulighet til å vurdere flere alternativer for stipendiering av studenter som
                  velger utdanning i utlandet av høy kvalitet. Utvalget skal vurdere ulike modeller
                  og kriterier for tildeling. 

Vi hadde en god melding, som gjennom behandling i komiteen har blitt presisert på
                  viktige punkter. For Arbeiderpartiet har det vært viktig å finne en løsning for
                  kvotestudentene – det legger vi press på nå. Vi utvider mandatet til det utvalget
                  som skal se på kvalitetskriteriene, vi ber om en gjennomgang av finansieringen av
                  internasjonale skoler, vi slår fast at mobilitet er viktig, og vi påpeker
                  viktigheten av kvalitet i internasjonaliseringsarbeidet. 

Til slutt: En samlet komité påpeker viktigheten av at godkjenningsrutinene for
                  utenlandsskoleår på videregående må bli bedre og mer forutsigbare, og at man
                  sikrer oppdatert kunnskap om utvekslingsmuligheter hos rådgivere. Opposisjonen har
                  et likelydende forslag, som jeg anser som en gjentakelse av hva komiteen samlet
                  sier. Dette er viktig, og med de signalene vi sammen sender, vil jeg be
                  opposisjonen vurdere å gjøre dette om til et oversendelsesforslag. 

 Det er ganske påfallende hvordan denne regjeringen har en egen evne til å skru opp
                  forventningene på utdanningsområdet, for så i neste omgang å skuffe både velgere,
                  næringsliv, utdanningssektoren og opposisjonen. Vi skulle kanskje ha forstått
                  tegningen da vi fikk det berømmelige hvileskjæret, og det foreløpig siste i denne
                  sammenhengen var forskningsmeldingen som kom på fredag. Den burde for øvrig vært
                  en del av den meldingen vi behandler her i dag. 

I lengre tid har opposisjonen påpekt at antallet studenter som studerer i
                  utlandet, har falt dramatisk i de siste årene, og hele tiden har vi blitt oppholdt
                  med godt snakk om at det skulle komme en melding om internasjonalisering som
                  skulle ta tak i problemstillingene. Da meldingen så kom, var den en stor
                  skuffelse. Det ble mye ord og lite konkrete tiltak for å bedre situasjonen. Det
                  var flere her i huset som tok til orde for at meldingen burde sendes tilbake til
                  Regjeringen, men i stedet bestemte vi oss for å være konstruktive bidragsytere, og
                  kom med en rekke innspill. 

Vi vet av erfaring at det ikke alltid er like lett når vi står overfor en
                  flertallskonstellasjon, men i denne saken skal jeg passe på å gi honnør til
                  saksordføreren og hans medhjelper, som har vært lydhøre overfor opposisjonen og
                  sørget for at våre innspill har blitt godt mottatt, og sågar har vi fått tre
                  viktige vedtak på plass her i dag. Det gjelder evalueringen av SIU, på samme måte
                  som NOKUT i sin tid ble evaluert, det gjelder vilkårene for de internasjonale
                  skolene, og det gjelder lånekassestøtte til studenter ved Gründerskolen. 

For å ta det siste først: For Fremskrittspartiet har det vært viktig at
                  Gründerskolen, som er et samarbeidsprosjekt mellom en rekke høyskoler og alle våre
                  universiteter, skulle få muligheten til å fortsette å sende studenter ut, slik at
                  de kunne studere forretningskultur, arbeide og studere ved et utenlandsk
                  universitet som et ledd i undervisningen. Vi mener – spesielt i disse økonomiske
                  nedgangstider – at det er viktig å utdanne dyktige akademikere til å bli kommende
                  innovatører og entreprenører i Norge. Derfor var det viktig for oss å sørge for at
                  støtten fra Lånekassen til dette utenlandsoppholdet ikke stoppet opp, slik det var
                  varslet, men at den ble videreført. Vi mener dette er en god investering for AS
                  Norge, og vi er meget fornøyd med at vi nå får videreført støtteordningen, og at
                  departementet ser på hensiktsmessigheten av gjeldende regelverk. 

Et annet forhold som heller ikke var nevnt i stortingsmeldingen, var vilkårene for
                  de internasjonale skolene. De såkalte IBO-skolene er av vesentlig betydning både
                  for elever som har planer om videre studier i utlandet, og for elever som har gått
                  på tilsvarende skoler i utlandet. Skal Norge kunne trekke til seg høykompetent
                  internasjonal arbeidskraft – det være seg i næringssektoren eller i
                  undervisningssektoren – vil disse skolene være av vesentlig betydning i forhold
                  til familien til disse arbeidstakerne. 

IBO-skolene har særskilte utfordringer med hensyn til å skaffe internasjonale
                  lærere og kvalitetssikre undervisningen. Slike kostnader er i liten grad dekket i
                  dagens system. I tillegg finner vi i disse skolene de eneste fremmedspråklige
                  elevene i Norge som ikke har rett til finansiert norskundervisning. Vi ser også
                  her at den norske skoleinndelingen ikke er i samsvar med den internasjonale.
                  Elever som går i det 11. året, er fortsatt i «middle school» – eller skal vi si
                  ungdomsskole – mens vi her i Norge sier at de befinner seg i videregående skole.
                  Dette innebærer at verken fylket eller kommunen vil vedkjenne seg
                  finansieringsansvar for disse elevene, og resultatet er at de internasjonale
                  skolene må drive med pengeinnsamling for å få finansiert utdanningen for
                  15–16-åringer her i Norge. Dette er forhold som vi snarest må få ryddet opp i, og
                  vi er glad for at Regjeringen nå får i oppdrag å gå igjennom dagens ordninger på
                  dette området. 

Ellers har vi fått regjeringspartiene med på en rekke gode merknader, og jeg
                  forventer at Regjeringen også vil se på den problematikken som der trekkes opp,
                  selv om dette ikke støttes i flertallsforslaget. Ett av forholdene er
                  elevutveksling i grunnopplæringen. Det er et stort problem når elever vegrer seg
                  for å ta et år i utlandet fordi de frykter at de må ta skoleåret om igjen når de
                  kommer tilbake til Norge. Opposisjonen har fremmet et forslag hvor vi ber
                  Regjeringen komme tilbake med forslag som sikrer at godkjenningsrutinene for
                  utenlandsskoleår gjøres bedre og mer forutsigbare, og at man på egnet måte sikrer
                  at rådgivere har oppdatert kunnskap om utvekslingsmuligheter. Vi konstaterer at vi
                  ikke vil få flertall for dette forslaget her i dag, men vi vil innstendig be
                  Regjeringen om å se på denne problematikken. Det er tross alt under
                  grunnutdanningen at en kan legge grunnlaget for at elever også senere i sin
                  utdanning vil ta hele eller deler av utdanningen i utlandet. En regjering som tar
                  mål av seg til å kvalitetssikre alle universiteter på kloden, bør kunne sørge for
                  forutsigbarhet for dem som ønsker å ta deler av grunnskoleutdanningen i utlandet. 

Fremskrittspartiet fremmer i denne saken hele 14 forslag, alene eller sammen med
                  alle de øvrige opposisjonspartiene, som jeg herved vil få ta opp. 

I tillegg til det jeg har nevnt, er forholdet til «freshman year» tatt opp en
                  rekke ganger. Jeg har merket meg at Regjeringen vil åpne opp for dette på det de
                  kaller kvalitetsuniversitet. Selv om det nok kan åpne opp for noen flere
                  utenlandsstudenter, holder det ikke. ANSA tok under komitéhøringen til orde for å
                  få en forsøksordning fram til 2011. Selv om regjeringspartiene har for vane å
                  stemme mot det som i dag er forslag nr. 11, hadde vi håpet på støtte for vår
                  forsøksordning som er skissert i forslag nr. 13. 

Ønsker vi økt studentmobilitet både inn og ut av Norge, må vi legge forholdene til
                  rette. Fremskrittspartiet vil i hvert fall være en pådriver og en konstruktiv
                  bidragsyter for å få det til. Gratisprinsippet burde også vært bedre drøftet, både
                  i forhold til hvordan det hemmer internasjonalisering i grunnutdanningen og ikke
                  minst om vi skal benytte det som konkurransefortrinn i forhold til det som skjer
                  innenfor GATS-rammene. 

 Representanten Jon Jæger Gåsvatn har tatt opp de forslag han refererte til. 

 Norge er et lite, åpent land på velferdstoppen i verden. Vår velferd er bygget på
                  de gevinster som internasjonal handel, utveksling, nettverk og en verdiskaping
                  utviklet på komparative fortrinn gir. Norges evne til å lykkes i framtiden vil
                  være avhengig av at vi klarer å utvikle og utnytte ny kunnskap til verdiskaping og
                  arbeidsplasser. 

Internasjonalisering av utdanningen er helt i kjernen av utfordringen. Den
                  internasjonale kunnskapsmobiliteten øker. For et lite, åpent land med ambisjoner
                  om å være en ledende kunnskapsnasjon er det avgjørende å ha strategier og
                  virkemidler som gjør at vi bygger relasjoner og nettverk mot de land og miljøer
                  som vil bli viktige for oss i framtiden. Alle imøteså derfor en samlet gjennomgang
                  av internasjonaliseringsutfordringene i norsk utdanning både med spenning og
                  forventning. Dette er en sammensatt utfordring. Den spenner fra utveksling i
                  grunnskolen til høyere utdanning og forskning for nordmenn ute og utlendinger som
                  kommer hit. 

Spenningen er utløst, men forventningene er ikke innfridd. Stortingsmeldingen har
                  fått en svært kjølig mottakelse av en samlet opposisjon og berørte
                  interesseorganisasjoner. NHO mener at hele meldingen er en ansvarsfraskrivelse,
                  Akademikerne er skuffet over manglende tiltak, HSH mener at meldingen er skuffende
                  vag og uforpliktende, Norsk Studentunion og Studentenes Landsforbund mener at
                  meldingen er en festtale uten tiltak, Elevorganisasjonen mener meldingen er
                  innholdsløs og omtaler den som en fiasko, og ANSA mener at meldingen er blottet
                  for konkrete tiltak. Regjeringen har brukt svært lang tid på meldingen. Da burde
                  den ha inneholdt flere konkrete tiltak. Ordene «vurdere tiltak» og «vurdere
                  nærmere» er skrevet over femti ganger i meldingen, og statsråden omtaler meldingen
                  så defensivt som et «grunnlag for debatt». Regjeringen registrerer at antall
                  norske studenter som reiser ut, går ned, men man har ingen konkrete tiltak å møte
                  det med. Høyre og en svært så samlet opposisjon legger fram flere forslag som
                  kunne ha bidratt til å gjøre dette målrettet og konkret. En kunne jo håpe at det
                  ennå ikke er for sent å snu for Regjeringen. 

Det ville ha vært et framskritt om Regjeringen innså at gratisprinsippet skaper
                  utfordringer på grunnskolenivå. Rapportene er mange om at verdifulle tilbud og
                  initiativ forsvinner. Når Regjeringen ikke evner å stille opp med finansiering,
                  burde man ha vært modig nok til å ta en diskusjon om utfordringene. Det gjør man
                  ikke. Når våre forslag om å utvide utvekslingsadgangen til å gjelde Vg1 og Vg3 og
                  å sikre at utdanningen som elevene får ute, blir godkjent i Norge, heller ikke
                  støttes, er det ikke særlig håp om at flere norske unge vil benytte tilbudet. 

Fagskoleutdanningen synes nesten glemt av Regjeringen. Vi venter riktignok på
                  oppfølgingen av Karlsen-utvalgets utredning, men vi hadde forventet mer om denne
                  viktige utdanningen i meldingen vi i dag behandler. 

Ny teknologi og nettmuligheter åpner for helt nye muligheter innen høyere
                  utdanning og forskning. Utviklingen er allerede i gang. Ledende universiteter har
                  allerede utviklet «open access»-strategier, som gjør at forelesninger og
                  undervisning kan følges over hele verden. Utfordringene og mulighetene diskuteres
                  overhodet ikke i meldingen. Derimot fokuseres kvalitet. Det er åpenbare
                  utfordringer knyttet til kvalitet. Utenlandsstudier er dyrt, og det er viktig at
                  studentene får valuta for pengene. Det bør imidlertid være like åpenbart at
                  Regjeringens forslag om å utvikle kvalitetslister vil mislykkes. Hvordan skal man
                  unngå at dette blir mer byråkrati og mer kostnader? Internasjonale rangeringer
                  diskuteres heftig i akademia. Hvordan skal Norge lage egne kvalitetslister over
                  akademiske institusjoner over hele verden? Vi kan like gjerne komme til å sitte
                  med lister som ikke er oppdaterte og ikke relevante, og som er et hinder for at
                  norske studenter kan få velge nye og framvoksende studier med ambisjoner og høyt
                  kunnskapsnivå. Her må en stole på at studentene og institusjonene også gjør en
                  jobb. 

I meldingen listes det opp en rekke land som er viktige samarbeidspartnere for
                  Norge, nå og framover. Lista inneholder mange av de land der man også opplever
                  problematikken knyttet til støtte det første året, «freshman year». Når vi også
                  vet at mange av disse landene er svært store og en av de raskest voksende
                  økonomier i verden, er det litt uforståelig at ikke Norge skal vise litt
                  romslighet og gi støtte til «freshman year». Mangelen på en målrettet strategi for
                  hvilke land det er viktig for oss å samarbeide med, er påtakelig. 

Det er også knyttet utfordringer til utenlandske studenter og forskere som vil
                  hit. Boligsituasjonen er svært presset i de store byene, og kvotestudentene møter
                  sine egne, helt spesielle utfordringer. Regjeringen ser våre forslag, de bør gjøre
                  noe med dem. 

Internasjonaliseringsmeldingen var ønsket og ventet. Spenningen er utløst, men
                  forventningene er ikke innfridd. 

– Jeg tror vi er såpass populære at vi ikke har forslag som vi står alene om!
                  Derfor har jeg ikke noe forslag å ta opp. 

 Da har ikke representanten Gunnar Gundersen fremmet noe forslag! 

 Jeg vil først takke saksordføreren for et godt arbeid, som har ført til at vi har
                  fått en god innstilling som vil føre til mer internasjonalisering og bedre
                  kvalitet på utdanningen av studenter og elever i inn- og utland. 

Vi lever i mulighetenes tid. Aldri har menneskene hatt slike økonomiske og
                  teknologiske ressurser til sin disposisjon som vi har i dag. Klimakrisen og
                  finanskrisen har sine røtter i et økonomisk system som har fått fritt spillerom
                  uten mye internasjonal kontroll, et system som er avhengig av hensynsløs
                  forbruksvekst og kan ødelegge tilgangen på mat, vann og stabile livsvilkår over
                  store deler av kloden. Internasjonalt samarbeid om utdanning og forskning vil være
                  en viktig motpol til dette. 

Vi lever i mulighetenes land. Den norske velferdsstaten er frukten av mer enn
                  hundre års kamp for rettferdighet. Grunnlaget for vår velferdsstat har vært et
                  offentlig velferdssystem basert på universelle rettigheter og like muligheter. Vi
                  er kommet langt på vei når universitetsutdanningen har gått fra å være en
                  eliteutdanning til en masseutdanning. Det gir oss et stort fortrinn når det
                  gjelder internasjonalisering og samarbeid på tvers av grensene, at vi har en
                  grunnutdanning og videregående og høyere utdanning som er basert på
                  gratisprinsippet. Alt internasjonalt samarbeid om doble og felles grader må
                  innrettes slik at det ikke kommer i konflikt med gratisprinsippet. 

Verden trenger mer samarbeid og mer styring av kapitalen, og løsningen på
                  klimakrisen ligger mye i styrkingen av kompetansen globalt og internasjonalt
                  samarbeid og samhandling. Derfor er den meldingen som vi i dag behandler,
                  avgjørende viktig for framtiden. Meldingen er helhetlig, og den vil fremme
                  internasjonalisering for både grunnutdanning og videregående og høyere utdanning. 

Internasjonalisering av utdanningen er viktig for at Norge som kunnskapsnasjon
                  skal delta i den globale utviklingen. Elever og studenter må rustes til å møte
                  utfordringene i et stadig mer internasjonalt orientert arbeidsliv. Økt
                  internasjonalisering betyr bedre flerkulturell kompetanse for elever og studenter
                  både hjemme og ute og for utdanningsinstitusjonene i Norge. Norske høyskoler og
                  universiteter må gjøre seg mer attraktive for utenlandske studenter og
                  institusjoner, og norske studenter må bli motivert til i større grad å velge
                  utenlandske institusjoner av høy kvalitet. 

Det blir en omlegging av studiefinansieringen for studenter i utlandet, slik at
                  studentene i framtiden motiveres til å studere ved institusjoner med høy kvalitet,
                  fordi det gir en bedre trygghet for studieutbyttet. Det vil også bli en sterkere
                  satsing på samarbeid og avtaler mellom norske og utenlandske institusjoner
                  innenfor høyere utdanning. Det skal bl.a. ses nærmere på tiltak knyttet til felles
                  grader og mer forpliktende samarbeid. 

Dagens tilleggsstipendliste, som ikke har fungert godt nok i det hele tatt, vil
                  bli avviklet, og i stedet blir det utviklet kvalitetslister. Disse nye listene
                  blir vesentlig utvidet sammenliknet med tilleggsstipendlisten. Ved utdanninger som
                  omfattes av de nye listene, vil det gis støtte til første året i
                  bachelorutdanningene, som ved dagens tilleggsstipendlister. Det skal gis mer
                  stipend til dekning av skolepenger ved institusjoner av høy kvalitet. Det er
                  viktig at listen favner bredt og bygger opp under bredden i de ulike land, språk,
                  regioner og fagretninger. Disse listene vil være et viktig verktøy og redskap for
                  den enkelte institusjons internasjonaliseringsarbeid, og det vil også lette
                  arbeidet deres. 

Vi lever i et flerkulturelt Norge, og det er viktig å se på de mulighetene et
                  flerkulturelt Norge gir for det norske utdanningssystemet. Et flerkulturelt
                  samfunn åpner muligheter og stiller krav til internasjonalisering hjemme, som kan
                  utvide perspektivene vi har, og skaffe fornyet kunnskap for å møte framtidens
                  utfordringer i norsk arbeids- og næringsliv. 

Norge er et lite land med en svært internasjonalt orientert økonomi. Studenter som
                  tilegner seg internasjonal erfaring og kompetanse, er avgjørende viktig for om vi
                  lykkes med dette – om vi lykkes i å være det kunnskapssamfunnet vi ønsker. 

Det er mange relevante mobilitetsprogrammer og -prosjekter som eksisterer. Det er
                  behov for bedre informasjon og kompetanse – og informasjon ut – om vi skal lykkes
                  i å være det kunnskapssamfunnet som vi ønsker. 

Vi har en rekke internasjonale skoler i Norge. De har ekstra kostnader i forhold
                  til internasjonal sertifisering og kontroll, og de har også utgifter i forbindelse
                  med rekruttering av internasjonale lærere og ekstra norskopplæring. Dagens
                  finansieringssystem fungerer ikke godt nok. Det er viktig at statsråden går
                  igjennom dette. 

SV er fornøyd med det arbeidet statsråd Aasland har gjort i forhold til aktiv
                  jobbing sammen med universiteter og høyskoler når det gjelder å satse på flere
                  utviklingssamtaler og samarbeidsavtaler med andre land og institusjoner.
                  Institusjonene har i ulik grad nådd de målene man har satt seg, men det arbeidet
                  statsråden har gjort, har ført til at man jobber mer for og med
                  internasjonalisering. 

 Da Regjeringen la fram denne meldingen, uttalte statsråden at den var et innspill
                  til debatten. Det var ærlig sagt, for hun hadde helt rett. Denne meldingen er et
                  innspill som beskriver situasjonen rundt internasjonalisering nøye, men den er
                  ganske fattig på tiltak. Det fikk vi jo ytterligere bekreftet på høringen her i
                  Stortinget. Vidt forskjellige høringsinstanser var nær sagt samstemmige i å
                  uttrykke skuffelse over mangelen på tiltak og forpliktelser i meldingen. 

For Kristelig Folkeparti er det en avgjørende oppgave å bidra til utviklingen av
                  Norge som kunnskapsnasjon på et høyt internasjonalt nivå. Dette står ikke i
                  motsetning til et ønske om å oppmuntre studenter til å ta deler av eller hele
                  utdanningen utenfor Norge – tvert om. 

Utenlandsopphold betyr mye for den enkelte student personlig. Opplevelsesaspektet
                  må på ingen måte undervurderes. Det er spennende å få lov til å oppleve andre
                  kulturer, lære språk, knytte kontakter og få venner og kontakter for livet.
                  Impulsene en får ved et studieopphold i utlandet, vil være unike. 

Men utenlandsopphold har også en direkte kunnskapsgevinst for landet vårt. Det
                  faglige utbyttet studentene tar med seg hjem, vil selvsagt være stort. Samfunnsliv
                  og arbeidsliv blir mer og mer internasjonalisert, noe som gjør at samarbeidet over
                  landegrensene blir en naturlig del av arbeidslivet og samfunnslivet. 

Tall fra Lånekassen viser at vi har det laveste antallet helgradsstudenter ute på
                  ti år. Dette er alvorlig, særlig når vi vet at situasjonen i resten av verden er
                  ganske annerledes. Her stiger antallet studenter som tar utdanning utenfor eget
                  hjemland, kraftig. 

Det kan være flere årsaker til denne nedgangen, men jeg tror ikke en kommer utenom
                  at økonomi er en avgjørende faktor. Det er i dag i mange tilfeller et stort
                  økonomisk løft å studere i utlandet. Lånebyrden knyttet til skolepenger er høy og
                  bidrar nok til at mange rett og slett ikke tør eller har økonomi til å dra ut. Et
                  annet moment i dette er at lånebyrden blir ekstra stor for studenter på
                  bachelornivå. Det får konsekvenser, nettopp fordi bachelorutdanningen utgjør det
                  aller viktigste rekrutteringsgrunnlaget for videre studier i utlandet. Jo lenger
                  man venter med å ta opphold i utlandet, jo høyere blir terskelen for å gjøre det. 

Kristelig Folkeparti har i de siste budsjettene vært opptatt av studiestøtten i
                  ikke-vestlige land. Dette dreier seg ikke om de store beløpene i
                  budsjettsammenheng, men det får likevel konsekvenser. Jeg er enig i at det er
                  svært viktig at flere tar studieopphold i de store og viktige landene, f.eks. USA,
                  England, Frankrike og Tyskland. Problemene med manglende støtte til freshman-året
                  i USA er tidligere nevnt. Flere av disse landene har verdens ledende
                  utdanningsinstitusjoner, samtidig som de er noen av våre viktigste samarbeidsland
                  når det gjelder både forskning og næringsliv. Men det er også viktig at vi får
                  flere studenter med studieerfaring fra de gryende nye markedene i land i Asia,
                  Latin-Amerika og også Afrika. Land fra disse kontinentene er det svært viktig å få
                  impulser fra og knytte samarbeid med. Det må derfor være mulig å finne ordninger
                  som på den ene siden ivaretar det avgjørende kriteriet at et studium som skal
                  motta støtte, må være godkjent av NOKUT, og på den andre siden ha tiltak som
                  stimulerer til at studenter også kan velge å studere i disse landene. 

Midler til freshman-året og studier i ikke-vestlige land er et grep som kan gjøres
                  raskt, som er enkelt, som er billig, som vil ha effekt, og som vil bety mye for
                  internasjonaliseringen. Jeg håper ikke opposisjonspartiene blir stående alene om
                  dette forslaget også etter revidert nasjonalbudsjett. 

Kristelig Folkeparti ber sammen med Venstre Regjeringen komme tilbake til
                  Stortinget med et forslag til styrking av kvoteringen av studenter fra
                  utviklingsland. Ordningen med kvotestudenter har vist seg å fungere svært godt.
                  Det gir grunnlag for å utvide ordningen gjennom å tilby flere kvotestudentplasser. 

Til sist: Opposisjonen har samlet seg om å be Regjeringen sørge for at
                  støtteordningen fra Lånekassen utvides til å omfatte Vg1 og Vg3, og at det gis
                  støtte til elever på videregående nivå som kun ønsker å studere ett semester ute.
                  Vi har dessverre fått tilbakemeldinger om at det hersker tvil om hva regelverket
                  egentlig sier. Elever som har reist ut på halvårsopphold i utlandet med beskjed
                  både fra Lånekassen og videregående skoler om at de vil få støtte, har reist ut og
                  ikke fått støtte når de har kommet hjem. Jeg mener det er unaturlig med et skille
                  på dette feltet mellom høyere utdanning og videregående opplæring. En burde få
                  mulighet til å kunne ta ute både enkeltsemester og hele år for denne gruppen. 

Jeg tar opp det forslaget som Kristelig Folkeparti har sammen med Venstre. 

 Representanten Dagrun Eriksen har tatt opp det forslaget hun refererte til. 

 Regjeringa bygger stein på stein i utdanningspolitikken. Fra St.meld. nr. 16 for
                  2006–2007, … og ingen sto igjen, via kvalitetsmeldinga, Kvalitet i skolen, til den
                  nye lærermeldinga legger Regjeringa grunnlaget for framtidas kunnskapsskole. Og i
                  dag behandler vi for første gang ei helhetlig melding om internasjonalisering av
                  utdanning. Det er bra. 

Verden er blitt mindre i den forstand at f.eks. reisetider er blitt kortere. Uten
                  å gå til andre land kan jeg nevne ei velkjent historie fra min egen hjemkommune.
                  Gausdal var allerede for over 100 år siden et ynda reisemål av flere forskjellige
                  grunner, bl.a. fordi det var så raskt å komme dit. Det tok bare 36 timer fra Oslo
                  og opp – med tog til Eidsvoll, deretter «Skibladner» til Lillehammer og så til
                  sist hesteskyss de fire siste mila opp til Skeikampen i Gausdal. Ja ja, tida går! 

Nå kan en snekkerlærling reise tre måneder til Bayern, og den nigerianske
                  sosiologistudenten kan ta et halvår i Norge for f.eks. å studere den nordiske
                  velferdsmodellen. Tida vi lever i, gir rom og muligheter for impulser fra hele
                  verden. 

Styrken til stortingsmeldinga er at den samler noen tråder og trekker opp viktige
                  perspektiver på vegen videre. En internasjonalt retta utdanningssektor vil gi oss
                  arbeidstakere med internasjonal kunnskap og erfaring og gjøre Norge til en
                  attraktiv kunnskapsnasjon og samarbeidspartner. Slik sett vil internasjonalisering
                  fremme framtidig verdiskaping. 

Solidaritet, flerkulturell dialog og mellommenneskelig forståelse er uttrykk som
                  internasjonalisering av utdanninga vil bygge opp under og fylle med innhold.
                  Internasjonalt utdannings- og forskningssamarbeid, gode ordninger for
                  internasjonale studenter i Norge og prinsippet om utdanning for alle er et av EUs
                  tusenårsmål og må stå høyt på agendaen framover. 

Internasjonalisering er ikke bare et virkemiddel, det er faktisk også et mål. Det
                  er like mye et spørsmål om holdninger som om ressurser. Det er ikke bare
                  internasjonal avdeling ved en institusjon som skal jobbe internasjonalt. Men
                  tilnærmingen må være at internasjonalisering skal være en integrert del av hele
                  organisasjonen. Alle, også de som ikke reiser ut, skal få ei utdanning som ruster
                  dem for utfordringene og mulighetene globaliseringen representerer. Det er et
                  ambisiøst mål, men noe annet ville være for passivt i dagens globaliserte verden. 

Akkurat på utdanningsfeltet mener jeg at det tette samarbeidet i EU er av det
                  gode, og jeg er glad for at Norge er tilslutta flere rammeprogrammer. Det er
                  avgjørende dersom vi skal nå våre mål for internasjonalisering. 

En annen avgjørende faktor er om vi har rammebetingelser som fremmer
                  internasjonalisering. Det er viktig at departementet i forbindelse med evalueringa
                  av finansieringssystemet for UH-sektoren skal vurdere om det trengs sterkere
                  virkemidler for å fremme mobilitet. 

Meldinga inkluderer også videregående skole, og det er viktig at fylkeskommunene
                  har ordninger som gjør at de videregående skolene ikke taper på at elever reiser
                  ut. Godkjenningsrutinene må også forbedres, og man må sikre at rådgiverne har
                  oppdatert kunnskap om utvekslingsmuligheter. 

Meldinga har et gledelig fokus på fag- og yrkesopplæring. Det er viktig å få på
                  plass et kvalifikasjonsrammeverk raskt, for å fjerne hinder for mobilitet for dem
                  som tar denne typen utdanning. 

Jeg ønsker å trekke fram et godt eksempel på internasjonalisering fra min egen
                  region, nemlig Internasjonalt Servicekontor på Gjøvik. De sender hvert år ut et
                  stadig voksende antall lærlinger fra Hedmark og Oppland. De fleste lærlingene
                  sendes ut via Leonardo da Vinci-programmet, og kontoret tar seg av det praktiske
                  ved oppholdet. De har kontakt med mulige lærebedrifter i utlandet, bistår med
                  programsøknaden og gir motiverte lærlinger kvalitetssikra lærlingplasser. Styrken
                  til opplæringskontoret er at de har tett oppfølging av lærlingene underveis og
                  gjør sitt beste for at de skal få mest mulig ut av oppholdet. Både før og under
                  oppholdet blir lærlingene gode talspersoner for at enda flere lærlinger skal få
                  muligheter til å ta lærlingtida i utlandet. 

Internasjonalisering gir elever, lærlinger og studenter opplevelser som ikke kan
                  måles i penger, og en kompetanse som blir stadig mer verdsatt. Med denne meldinga
                  får vi en helhetlig tilnærming til internasjonalisering. 

Vi gjør mye på dette feltet allerede i dag, men vi kan altså arbeide for at det
                  skal bli enda bedre. Det gjelder vel for øvrig på de fleste områder med oss alle.
               

 Om denne meldingen er det meste sagt av dem som har hatt ordet før. Min refleksjon
                  er at meldingen nå synes å tegne et mønster, ikke av statsrådens – for det tror
                  jeg ikke – men av Regjeringens manglende vilje til å satse på ulike sider av
                  høyere utdanning, enn si forskning. Det siste kommer vi tilbake til senere. 

Hvis man ikke får penger til noe som helst, kan det hende – det er min erfaring
                  fra det feltet – at man da lager en stortingsmelding. Det er ikke sikkert at man
                  skal gjøre det, men det hender at man da lager en stortingsmelding. Det vi har
                  foran oss nå, er en stortingsmelding som beskriver det området vi står overfor.
                  Den gjør det på en ordentlig og grei måte, men ble mottatt med ord, akkurat når
                  jeg har ordet her på Stortingets talerstol, som var mye skarpere, av de fleste
                  andre. Det hørte vi i høringen, og det er sagt tidligere i dag. 

Det som bekymrer meg, som representant for Venstre, som parlamentariker, ja som
                  norsk borger, er at man ikke ser at faktisk noen små grep kunne gitt signal om
                  noe, kunne satt en retning. Det er ofte slik at hvis man skal gå noen steder, vil
                  de fleste av oss ha sans for at man går i én retning, selv om hastigheten er noe
                  vi kan diskutere. 

Det er ett område som nå snart i fire år har forundret meg, og det er hvorfor i
                  all verden det skal være så problematisk å finne den lille halve millionen som
                  skal til for å sende bachelorstudentene våre til de såkalte BRIK-landene – altså
                  Brasil, Russland, India og Kina. Vi feirer snart toårsjubileet for daværende
                  statsråd Djupedals nesten gledesstrålende kunngjøring i Aftenposten sommeren 2007,
                  hvor det så ut som om det skulle komme i statsbudsjettet for 2008. Det kan vel
                  ikke være en slags redsel for at Lånekassens rammer skulle bli sprengt – at det
                  skulle skje en masseutvandring av norske studenter til Brasil, Russland, India og
                  Kina? Jeg klarer ikke å se det for meg. Eller er det uttrykk for en slags særegen
                  norsk form for kulturimperialisme – at vi tror at vårt utdanningssystem er så
                  suverent? Det er mye bra i vårt utdanningssystem. Men er det så suverent og
                  Lånekassens innsikt så uovertruffen at det overskrider den kompetansen og
                  innsikten man kan få ved bachelorgradsstudier i disse landene? 

Enda mer forunderlig blir det når jeg vet at jeg lever i et land hvor halvparten
                  av befolkningen i sin tid utvandret til USA og skapte seg et eget liv. Det er
                  faktisk nesten utrolig at det nesten ikke reflekteres i vårt kollektive minne når
                  vi skaffer oss bevissthet om arbeidsmigrasjoner og bevegelser. 50 pst. av
                  befolkningen drog til USA, 20 pst. kom tilbake. Vi skulle jo tro at det også hadde
                  blitt grepet. Vi er nå i den helt – jeg må si – lykkelige og spesielle situasjon
                  at vi har en amerikansk ambassadør som har hatt sin store energi konsentrert om
                  hvordan man i verden kan få studenter som ønsker det, til å dra og ta utdannelse
                  ved amerikanske universiteter. 

Jeg har sammen med komiteen, og dels i andre sammenhenger på egen hånd, studert en
                  del av universitetene, og de har i seg kvaliteter som jeg tror man kunne fått med
                  seg, la oss gjerne kalle det for kvaliteter i en dannelsesretning. Hvis man hadde
                  hatt den oppfatningen at dette var noen viktige signaler, altså mot land som
                  Brasil, Russland, India og Kina og mot USA, snakker vi om 10–11 mill. kr på et
                  statsbudsjett. 

Det er nesten rart at jeg må stå her og si at jeg skjønner ikke hvorfor man ikke
                  vil drive politikk på den måten at selv om man ikke kan gjøre alt det man skal
                  kunne med en internasjonaliseringsmelding, så skal man i hvert fall gjøre akkurat
                  dette. Jeg skjønner jo at det store grepet, som hele komiteen er enig om, er det
                  vi gjør hvis vi legger helt systematiske muligheter for å sende mennesker ut og ta
                  mennesker inn, og som knytter seg til evalueringen av finansieringsordningene for
                  høyskoler og universiteter. Det skjønner vi alle sammen. Vi skjønner at det må gå
                  sin gang, og komme tilbake. Men derfor er det så uforståelig at man ikke kan ta et
                  skritt som oppfattes som et fornuftig skritt. Jeg mener at det å stemme for
                  forslag nr. 11, eller også forslag nr. 13, fra Fremskrittspartiet, ville vært det. 

Så vil jeg til slutt på vegne av Fremskrittspartiet, Høyre, Kristelig Folkeparti
                  og Venstre – etter å ha hørt saksordførerens innlegg her i dag – be om at forslag
                  nr. 1 blir omgjort til et oversendelsesforslag. Det er et uttrykk for den gode
                  tone vi har i komiteen, noe som også har kommet til uttrykk ved at vi har noen
                  romertallsvedtak som vi står sammen om. 

 Globalt sett skjer det store og raske endringer i struktur og innhold i utdanning,
                  og Norge er aktivt med i mange prosesser og prosjekter. Dette gjelder spesielt
                  samarbeid med de nordiske land, med Europa og med USA. Dette er helt nødvendig for
                  å få økt kunnskap, men også for å kunne påvirke utviklingen i ønsket retning – med
                  våre erfaringer og verdier. I tillegg må vi gjøre jobben hjemme – å
                  internasjonalisere virksomheten ved egne utdanningsinstitusjoner. Bare gjennom
                  sammenligning og samarbeid med andre land kan vi oppnå en kvalitet i utdanning og
                  forskning som gjør oss i stand til å konkurrere med de beste. Dette er en
                  avgjørende premiss for å bevare og videreutvikle vårt velferdssamfunn. I tillegg
                  må vi utvide det geografiske perspektivet til andre land og kontinenter enn dem vi
                  tradisjonelt har samarbeidet med. Land som Kina, India, Japan, Brasil og Russland
                  blir stadig viktigere som premissleverandører innen utdanning, forskning og
                  næringsliv. For å møte denne utviklingen trenger vi inngående kunnskap på mange
                  områder. Vi må være blant de beste! 

Meldingen legger til grunn at internasjonalisering er mye mer enn
                  studentmobilitet. Internasjonalisering gjelder for alle – både studenter og faglig
                  og administrativt ansatte – og er noe som skjer både ute og hjemme. 

Kunnskapsdepartementet har hatt en omfattende dialog og høringsrunde med hele
                  utdanningssektoren i forkant av meldingen. De tiltakene som foreslås i meldingen,
                  reflekterer i stor grad de krav og ønsker som sektoren selv har kommet med for å
                  bli bedre på internasjonalisering. Det har derfor vært en viktig prosess. I
                  tillegg tar meldingen opp krav til kvalitet på de utdanningene som norske
                  studenter tar i utlandet, både når det gjelder delstudier og gradsstudier. Dette
                  er bakgrunnen for at Regjeringen også vil se nærmere på dagens ordning for
                  utdanningsstøtte for de av våre studenter som velger å ta deler av eller hele
                  gradsutdanninger i utlandet. Her bør det lønne seg å velge kvalitet. 

Jeg vil kort kommentere noen av de viktigste tiltakene som er foreslått. 

Når det gjelder grunnopplæringen, er det viktig at internasjonalisering blir
                  tydelig i det lokale arbeidet med fag- og læreplaner. Det trengs også bedre
                  statistikk og oversikt over prosjekter, reiseaktiviteter og utveksling. Dette vil
                  vi arbeide for å rette på for å få et bedre beslutningsgrunnlag. Videre er det
                  viktig med god informasjon og veiledning for skoler og elever. Senter for
                  internasjonalisering av høgre utdanning, SIU, vil bli styrket for å ta seg av
                  disse oppgavene. I tillegg er det behov for en bedre ordning med kriterier for
                  godkjenning og finansiering av utvekslingsopphold i utlandet. Dette vil vi se
                  nærmere på, både innholdsmessig og når det gjelder hvem som skal gjøre arbeidet. 

Fagskoleutdanningene skal styrkes ved at man oppretter et nasjonalt
                  kvalifikasjonsrammeverk som er tilpasset det europeiske. Dette krever endringer i
                  fagskoleloven, og departementet vil komme tilbake til Stortinget med et slikt
                  endringsforslag. Fagskolene er svært uensartete i innretning, nivå og innhold, og
                  det er lite systematisert kunnskap om skoleslaget. Derfor må statistikkgrunnlaget
                  bli bedre før det kan foreslås gode internasjonaliseringstiltak. Dette vil
                  Kunnskapsdepartementet ta initiativ til å gjøre noe med. 

Når det gjelder høyere utdanning, viser den første evalueringen av
                  Kvalitetsreformen at vi er på rett vei. Mye bra arbeid er gjort på
                  internasjonaliseringsområdet, men vi kan selvsagt bli bedre. Det er rom for å
                  knytte internasjonaliseringen mer opp mot strategisk utvikling på institusjonene,
                  ansvarliggjøre institusjonene mer, og man må få til en bedre forankring av
                  arbeidet, både faglig og i ledelsen. 

Institusjonene må bli mer attraktive for å tiltrekke seg utenlandske studenter og
                  ansatte. Da er det en forutsetning at man kan tilby gode faglige vilkår og
                  kvalitativt gode studietilbud på internasjonalt nivå. Derfor rettes
                  oppmerksomheten mot tiltak som kan hjelpe utviklingen i en slik retning. 

De viktigste tiltakene er prosjekter som stimulerer til faglig og administrativt
                  samarbeid, som felles grader og felles studieplaner både på master- og PhD-nivå. I
                  tillegg vil «tuning»-lignende prosjekter bidra til sterkere og mer omfattende
                  faglig samarbeid og overføring av kunnskap og erfaring mellom institusjoner. Slike
                  forpliktende tiltak vil også kunne fremme samarbeidet og sammenhengen mellom
                  utdanning og forskning. I tillegg vil de foreslåtte pilotprosjektene innenfor de
                  korteste profesjonsutdanningene innen høyere utdanning, som lærer, sykepleier og
                  ingeniør, ha stor overføringsverdi til alle disse studietilbudene. Det er vår
                  forutsetning og vårt mål. 

Når det gjelder de foreslåtte endringene i støtteordningene for utenlandsstudier,
                  vil vi innføre en sterkere sammenheng mellom kvalitet og stipendandel. Det
                  foreslås å utarbeide egne lister med institusjoner og studier som er
                  kvalitetssikret med tanke på stipendiering av skolepenger. Det forutsettes at
                  disse listene blir vesentlig utvidet i forhold til listen over institusjoner på
                  dagens tilleggsstipendliste, og at de ikke begrenser seg til institusjoner i
                  engelskspråklige land. Slike kvalitetslister vil gi norske studenter større
                  trygghet for at kostbar utdanning i utlandet som det gis støtte til gjennom
                  Lånekassen, er av god kvalitet. 

Innstillingen fra komiteen viser at det er stor enighet om hovedmålsettingene, og
                  dette kan sammenfattes i ordene kvalitet, samarbeid, relevans og attraktivitet.
                  Internasjonalisering vil fortsatt ha høy prioritet, og departementet vil forsøke å
                  finne de beste løsninger for både studenter og ansatte. 

 Det blir replikkordskifte. 

 Hvis, eller skal vi si når, utdanningsområdet inkluderes innenfor rammene av GATS,
                  vil vi få en intensivert konkurranse mellom utdanningsinstitusjonene.
                  Fremskrittspartiet har gjentatte ganger tatt til orde for en likebehandling av
                  private og offentlige utdanningsinstitusjoner i forhold til offentlig
                  finansiering. 

Ser statsråden at en global markedsorientering med konkurranse mellom offentlige
                  og private institusjoner vil framtvinge en avklaring i forhold til likebehandling
                  når det gjelder grunnfinansiering? Og mener statsråden at Norge er forberedt på en
                  slik situasjon? 

 Norge er i høyeste grad forberedt på en ytterligere helhetlig tenking omkring
                  internasjonalisering. Men jeg forstår representanten slik at han sikter til de
                  private høyskolene vi har her i landet i forhold til en konkurrerende situasjon
                  med utlandet. Der har signalet fra meg og fra Regjeringen vært rimelig klart: at
                  vi har en ordning med at det skal betales skolepenger når det er en privat
                  institusjon i Norge. Det er en ordning som ikke uten videre kan overføres til det
                  systemet vi har når det gjelder utdanning i utlandet. Jeg forstår det slik at det
                  er f.eks. BI og andre som gjerne vil ha en slik endring av systemet. For meg er
                  det et viktig politisk prinsipp at privatskoler er der som en del av vårt
                  helhetlige system, men et poeng ved at de er private, er at de har skolepenger.
                  Skulle man dekke det ved stipend, slik man gjør ved studier i utlandet, ville vi
                  ha et problem med å følge det prinsippet. Jeg har ikke tenkt å endre noe på det,
                  men jeg ser absolutt gode muligheter for bedre oppfølging av den internasjonale
                  delen med norske stipend og lån fra Lånekassen. 

 Kvalitet er et vanskelig begrep, særlig innenfor utdanning. Det kan være
                  institusjoner som har et utmerket studienivå og akademisk nivå innenfor visse
                  spesialfelt, men som ikke utmerker seg som institusjon. Jeg frykter jo at
                  kostnadene ved ikke å ha oppdaterte kvalitetslister kan bli langt høyere enn
                  kostnadene ved de feilskjær som man eventuelt vil komme til å se ved å overlate
                  mer av ansvaret både til institusjonene og studentene selv. Jeg tror egentlig ikke
                  vi har noe annet valg enn å stole på at norske institusjoner og norske studenter
                  både er seg sitt ansvar bevisst og også er bevisst kostnadene som utenlandsstudier
                  faktisk har. 

Hvorfor er ikke også statsråden mer på den linjen at man her faktisk må overlate
                  ansvaret til institusjoner og studenter selv? 

 Jeg har sittet og hørt bl.a. representanten Gundersen kritisere Regjeringen og
                  meldingen for mangel på tiltak. Og når det da kommer et tiltak, nemlig endring i
                  ordningen med stipend gjennom slike kvalitetslister, har man ikke tro på at vi
                  skal klare å gjennomføre det. Jeg har veldig stor tro på det. Jeg tror at dette
                  vil løse mye av problemene som handler om freshman-året i dag, og det vil sikre
                  studentene kvalitet. Selvsagt er ikke disse listene og det med å sikre kvaliteten
                  noe departementet skal sitte med alene. Jeg vil vise til det gode samarbeidet vi
                  har hatt både med institusjonene, med studentorganisasjonene, med parter i
                  arbeidslivet og med mange andre viktige aktører i selve arbeidet med denne
                  meldingen. De vil selvfølgelig bli trukket inn i det videre arbeidet med disse
                  utvidete listene, som kommer til å bli ganske omfattende. Jeg har stor tro på
                  dette, og tror at det vil sikre studentene en god kvalitet. Jeg håper også at
                  representanten Gundersen kommer over sin skepsis til akkurat dette tiltaket. 

 Statsråden avsluttet sitt innlegg med å si at man ønsker å finne de beste
                  løsningene. Likevel er det noen forslag som regjeringspartiene i dag kommer til å
                  stemme ned. 

16. mars kunne vi lese i Sunnmørsposten om en uheldig utvekslingsstudent på
                  videregående nivå som hadde tatt et halvt år i utlandet. Han hadde sjekket på
                  forhånd og fått beskjed om at det er lov, men fikk avslag på å kunne ta et
                  delsemester ute. 

I dag foreligger forslag nr. 2, fra Fremskrittspartiet, Høyre, Kristelig
                  Folkeparti og Venstre, som sier at Regjeringen bør sørge for at støtteordningen
                  utvides til å omfatte både Vg1 og Vg3, men at det også gis mulighet til å studere
                  et semester ute. Svaret fra Regjeringen på oppslaget i Sunnmørsposten var at de
                  skal vurdere dette på nytt, men i dag går altså regjeringspartiene og stemmer
                  dette ned. Betyr det at det er helt uaktuelt å vurdere Vg1 og Vg3, samt at man på
                  videregående skole kan ta et semester ute? 

 Det å legge om tenkingen her til å gjelde både Vg1 og Vg3, og ikke bare Vg2, er en
                  ganske omfattende endring av det systemet vi har. Vi ønsker jo i dag at eleven
                  skal komme gjennom det hele med mulighet til å ta en skikkelig eksamen, og da
                  tenker vi oss at det andre året tas i utlandet – og det utelukker for så vidt ikke
                  et semester. Så når det gjelder akkurat det å begynne fra Vg1, tror jeg det vil
                  bety store utfordringer og kreve et annet system. Men jeg skal gjerne understreke
                  at vi vil gå gjennom dette med Vg3 og den situasjonen som representanten her
                  nevner, for både bør det være lik praksis – og da har vi en viktig
                  oppfølgingsoppgave å gjøre i forhold til f.eks. fylkeskommunene – og det bør også
                  være en grunn til å vurdere nærmere tiltak på Vg3-nivå. Men foreløpig ser ikke jeg
                  for meg en nyordning hvor man tar alle de tre årene i videregående inn i en slik
                  tenking. 

 Vi lever i en verden hvor omtrent alle er begeistret for at Barack Obama ble
                  president i USA. Vi ser at han setter tone i forhold til en uregulert
                  internasjonal rovdyrkapitalisme, vi ser at han setter en helt ny tone i forhold
                  til regimer som Iran, vi ser at han setter toner i forhold til det meste, også på
                  klimasiden. I en situasjon hvor det norske studentantallet i USA har sunket – og
                  det må oppfattes å være et spennende land på alle måter, både med internasjonal
                  utvikling og ikke minst med bakgrunn i den amerikanske «liberal arts»-tradisjonen,
                  som er spesielt bra når det gjelder å gi grunnleggende allmenndanning, og gir det
                  på en måte som jeg tror vi bare må si er bra – er det et tankekors for Venstre og
                  en gåte for meg, som jeg sa fra talerstolen i sted, hvorfor Regjeringen ikke kan
                  innføre en skikkelig finansiering uten å gå underlige byråkratiske veier for
                  freshman-året. Etter å ha vært og besøkt en del amerikanske institusjoner, også
                  store og ikke eliteinstitusjoner, er mitt spørsmål: Hva skyldes dette? 

 Først og fremst skyldes det Bologna-prosessen og en avtale som Norge har med så å
                  si alle andre land som er med der, og at vi ser et skille i nivå på den europeiske
                  utdanningen og den amerikanske. Men jeg mener at det ikke er noen byråkratisk
                  ordning det å utvide systemet med tilleggslister til å gjelde lister som sikrer at
                  studentene virkelig får kvalitet. 

Jeg er helt enig med representanten Dørum i at svært mange universiteter og
                  colleger i USA har høy kvalitet og er gode på det vi begge er enige om når det
                  gjelder allmenndannelse. Jeg har selv vært der og snakket med mange av dem, og jeg
                  er ivrig selv for at det skal være flere norske studenter i USA. Kanskje vil
                  Obama-effekten også slå ut på den måten. 

Men jeg mener også det er viktig at vi får studenter til andre deler av verden.
                  Derfor er det viktig å signalisere i denne meldingen at også andre samarbeidsland
                  for utveksling av studenter er viktige. Det betyr ikke at vi ikke fortsatt skal
                  stimulere til å sende folk til USA og få amerikanske studenter hit. Men jeg tror
                  det har en litt mer sammensatt årsak enn bare den ene delen av stipendordningen.
               

 Tidlig innsats er nøkkelord. Vi vet jo også at grunnlaget og interessen for å se
                  seg litt rundt om i verden – for å si det slik – ofte blir dannet når ungene og
                  elevene er i grunnopplæringen. 

Det er et misforhold mellom rammeoverføring til skolene og de ønskene og
                  forventningene som er bygd opp. Veldig mange barn blir i dag faktisk forhindret
                  fra å delta på grunn av at studentutveksling, besøk, hvite busser til Auschwitz –
                  ja, alt dette – ligger på et lavmål slik som det er nå. Veldig ofte er det
                  foreldrene som må legge fram alternative løsninger, som igjen betyr at økonomi
                  spiller en veldig viktig rolle, som også gjør at mange elever ikke kan delta. Da
                  synes jeg det er veldig rart at en statsråd fra SV ikke kan vise vilje til et
                  forpliktende statlig opplegg som nettopp gjør at internasjonaliseringsarbeidet på
                  grunnskolenivå ikke stopper opp. 

 Jeg tror nok at vi kan være enige om at gratisprinsippet slik sett er et viktig
                  grunnleggende prinsipp for at alle norske elever skal kunne nyte godt av f.eks.
                  også utenlandsreiser. Det som er en viktig oppgave for departementet, er at vi
                  prøver å rådgi og veilede både kommuner og fylkeskommuner på en slik måte at det
                  blir en best mulig praksis og en mest mulig lik praksis. Jeg vet at det er
                  ulikheter her, og vi har stadig slike saker inne hvor vi driver veiledning, for vi
                  ønsker ikke å oppheve gratisprinsippet. Vi vil at det skal være slik som
                  representanten her sier, at man skal kunne være med uavhengig av foreldrenes
                  økonomi. Jeg håper at utrettelig arbeid med dette, sammen med gode eksempler, vil
                  føre til at vi får et enda bedre grep om den utviklingen. 

 Replikkordskiftet er dermed omme. 

Flere har ikke bedt om ordet til sak nr. 1. 

(Votering, se side 2687) 





                    

 Under debatten er det satt fram 15 forslag. Det er 

forslagene nr. 1–12, fra Jon Jæger Gåsvatn på vegne av Fremskrittspartiet,
                        Høyre, Kristelig Folkeparti og Venstre 

forslagene nr. 13 og 14, fra Jon Jæger Gåsvatn på vegne av
                        Fremskrittspartiet 

forslag nr. 15, fra Dagrun Eriksen på vegne av Kristelig Folkeparti og
                        Venstre 

Forslag nr. 1 er under debatten omgjort til et oversendelsesforslag. Forslaget
                  lyder da i endret form: 

«Det henstilles til Regjeringen å komme tilbake med forslag som sikrer at
                     godkjenningsrutinene for utenlandsskoleår gjøres bedre og mer forutsigbare, og
                     at man på egnet måte sikrer at rådgivere har oppdatert kunnskap om
                     utvekslingsmuligheter.» 

Presidenten foreslår at forslaget oversendes Regjeringen uten realitetsvotering. –
                  Det anses vedtatt. 

Det voteres først over forslag nr. 15, fra Kristelig Folkeparti og Venstre. Forslaget
               lyder: 

«Stortinget ber Regjeringen komme tilbake til Stortinget med et forslag til
                  styrking av kvoteordningen av studenter fra utviklingsland.» 

Votering:

Forslaget fra Kristelig Folkeparti og Venstre ble med 83 mot 14 stemmer ikke
                  bifalt.

(Voteringsutskrift kl. 15.05.51)

 Det voteres så over forslag nr. 14, fra Fremskrittspartiet. Forslaget lyder: 

«Stortinget ber Regjeringen fremme forslag om å bringe reisestipendet i
                        Norden opp på fullt nivå igjen.» 

Votering:

Forslaget fra Fremskrittspartiet ble med 78 mot 21 stemmer ikke
                  bifalt.

(Voteringsutskrift kl. 15.06.16)

 Så vil presidenten votere over forslag nr. 11, fra Fremskrittspartiet, Høyre,
                     Kristelig Folkeparti og Venstre. Forslaget lyder: 

«Stortinget ber Regjeringen sørge for at studenter får tilgang til samme
                        låne- og stipendordninger for «Freshman Year» og første år av bachelorgrad i
                        ikke-vestlige land og USA som for annen høyere utdanning tatt i utlandet.»
                     

Votering:

Forslaget fra Fremskrittspartiet, Høyre, Kristelig Folkeparti og Venstre ble
                  med 51 mot 48 stemmer ikke bifalt.

(Voteringsutskrift kl. 15.06.39)

 Det voteres så over forslag nr. 13, fra Fremskrittspartiet. Forslaget lyder: 

«Stortinget ber Regjeringen komme tilbake med forslag om at studenter skal
                        få tilgang til samme låne- og stipendordninger for «Freshman Year» i USA og
                        første år av bachelorgrad i ikke-vestlige land som for annen høyere
                        utdanning tatt i utlandet, som en prøveordning fra studieåret 2009/2010 og
                        frem til og med studieåret 2011/2012.» 

Høyre, Kristelig Folkeparti og Venstre har varslet at de nå subsidiært støtter
                     dette forslaget. 

Votering:

Forslaget fra Fremskrittspartiet ble med 51 mot 48 stemmer ikke
                  bifalt.

(Voteringsutskrift kl. 15.07.08)

 Det voteres så over forslagene nr. 2–10 og forslag nr. 12, fra
                     Fremskrittspartiet, Høyre, Kristelig Folkeparti og Venstre. 

Forslag nr. 2 lyder: 

«Stortinget ber Regjeringen sørge for at støtteordningen fra Lånekassen
                        utvides til å omfatte Vg1 og Vg3, og at det gis støtte til elever på
                        videregående nivå som ønsker å studere et semester ute.» 

Forslag nr. 3 lyder: 

«Stortinget ber Regjeringen komme tilbake med forslag til hvordan en kan
                        sikre at utdanningen som elever får gjennom elevutveksling, blir godkjent i
                        Norge.» 

Forslag nr. 4 lyder: 

«Stortinget ber Regjeringen fremme forslag som sikrer tilskudd til
                        norskopplæring for fremmedspråklige elever i internasjonale skoler i Norge.»
                     

Forslag nr. 5 lyder: 

«Stortinget ber Regjeringen fremme forslag som sikrer at elever på
                        IBO-godkjente skoler mottar skolepenger under hele grunnopplæringen.» 

Forslag nr. 6 lyder: 

«Stortinget ber Regjeringen komme tilbake med forslag som sikrer at personer
                        som har et utenlandsopphold som ledd i en norsk NOKUT-godkjent
                        fagskoleutdanning, sikres skolepengestøtte på lik linje med delstudenter
                        under høyere utdanning.» 

Forslag nr. 7 lyder: 

«Stortinget ber Regjeringen oppheve kostnadsrammen for bygging av
                        studentboliger.» 

Forslag nr. 8 lyder: 

«Stortinget ber Regjeringen fremme forslag som sikrer tilskudd til
                        norskopplæring for fremmedspråklige studenter.» 

Forslag nr. 9 lyder: 

«Stortinget ber Regjeringen fremme forslag som gjør det mulig for
                        kvotestudenter å forhåndssøke studielån fra sitt hjemland.» 

Forslag nr. 10 lyder: 

«Stortinget ber Regjeringen styrke ordningen med tilretteleggingssemester og
                        sørge for en mer offensiv markedsføring av de muligheter som ligger i
                        ordningen.» 

Forslag nr. 12 lyder: 

«Stortinget ber Regjeringen heve stipendandelen i skolepengestøtten for
                        helgradsstudenter på bachelornivå til 70 pst.» 

Votering:

Forslagene fra Fremskrittspartiet, Høyre, Kristelig Folkeparti og Venstre
                  ble med 51 mot 48 stemmer ikke bifalt.

(Voteringsutskrift kl. 15.07.35)

Komiteen hadde innstilt: 

I 

Stortinget ber Regjeringen foreta en gjennomgang av systemet for finansiering av
                  internasjonale skoler som inkluderer både tilskuddsordningen og ordning for
                  finansiering gjennom Lånekassen, for å se om dagens ordninger er formålstjenlige.
               

II 

Stortinget ber Regjeringen sørge for at virksomheten til Senter for
                  internasjonalisering av høgre utdanning (SIU) blir gjenstand for en evaluering
                  tilsvarende den som ble foretatt for NOKUTs virksomhet. 

III 

Stortinget ber Regjeringen om å forlenge gjeldende praksis i Lånekassen for
                  tildeling av støtte til studenter ved Gründerskolen til og med studieåret
                  2009/2010, og samtidig vurdere hensiktsmessigheten av gjeldende regelverk. 

IV 

St.meld. nr. 14 (2008–2009) – internasjonalisering av utdanning – vedlegges
                  protokollen. 

Votering:

Komiteens innstilling ble enstemmig bifalt.

 I sakene nr. 2 og 3 foreligger det ikke noe voteringstema. 


                    
                    

 Etter ønske fra kirke-, utdannings- og forskningskomiteen vil presidenten foreslå
                  at taletiden blir begrenset til 5 minutter til hver gruppe og 5 minutter til
                  statsråden. 

Videre vil presidenten foreslå at det blir gitt anledning til fem replikker med
                  svar etter innlegg fra medlemmer av Regjeringen innenfor den fordelte taletid. 

Videre foreslår presidenten at de som måtte tegne seg på talerlisten utover den
                  fordelte taletid, får en taletid på inntil 3 minutter. 

– Det anses vedtatt. 

 (ordfører for saken): Jeg har aller først lyst til å takke komiteen for et
                  utmerket samarbeid i denne saken. Komiteen har fortsatt i det som har vært
                  kirkeforlikets ånd, og funnet gode løsninger på praktiske utfordringer. 

Denne saken har sitt utspring i kirkeforliket, hvor det bl.a. ble lagt til grunn
                  at en skulle gjennomføre en demokratireform i Den norske kirke. Et av de viktige
                  elementene ved en vellykket reform i Kirken var at en skulle kunne avholde
                  kirkelige valg samtidig med stortingsvalget til høsten. Det forliket har Kirken
                  jobbet ut fra, og den har fattet de nødvendige vedtak. Det vi har ventet på, er
                  den proposisjonen som nå ligger til behandling, nemlig finansieringen av de
                  kirkelige valg. 

Kostnadsberegningene fra Kirkerådets side og de som er lagt til grunn i
                  stortingsproposisjonen, er litt ulike. Kirkerådet anslo i sin tid at kostnadene
                  ved å gjennomføre reformen ville ligge på ca. 110 mill. kr. I proposisjonen er det
                  lagt til grunn 68 mill. kr, i tillegg til de 5 millionene som ble bevilget i
                  forbindelse med statsbudsjettet – til sammen 73 mill. kr. 

Hovedforskjellen på forslagene er at Kirken har tatt utgangspunkt i at en ønsker
                  to utsendinger til Kirkens medlemmer i forbindelse med valget, mens proposisjonen
                  tar utgangspunkt i at en nøyer seg med én. I Stortingets åpne høring om dette ble
                  det fra Kirkens side ikke pekt på at det var noen utfordring å bruke én utsending
                  til Kirkens medlemmer. Således er størrelsen på beløpet ikke omstridt. 

Det er imidlertid viktig å si at bevilgningen gis som en egen pott. Selv om det
                  foreligger et beregningsgrunnlag for hva pengene skal gå til, har både
                  proposisjonen og innstillingen vært veldig tydelig på at det kan brukes penger på
                  tvers av det som er beregningsgrunnlaget, og at det er en fleksibilitet i
                  disponeringen av pengene. 

Denne saken skal ses i sammenheng med Ot.prp. nr. 34 for 2008–2009 om en
                  lovendring som skal behandles i Odelstinget senere i dag. Innstillingen er
                  enstemmig. Med dette anbefales komiteens enstemmige innstilling. 

 Først vil jeg gi honnør til saksordføreren for en ryddig behandling av saken i
                  komiteen, en behandling helt i tråd med det kirkeforliket som ble inngått i 2008. 

Det er svært gledelig at vi i etterkant av kirkeforliket nå kan gå et skritt
                  videre med innføring av et sterkere kirkedemokrati. Bevilgningsproposisjonen vi
                  behandler i dag, er jo en direkte oppfølging av forslaget om en demokratireform i
                  Den norske kirke og vårt felles ønske om at Kirken skal få en friere posisjon i
                  forhold til staten enn det som er tilfellet i dag. 

At vi i dag bevilger 68 mill. kr til gjennomføring av valg til kirkelige organer,
                  viser at kirkeministeren har lyttet til Kirkens organer når det gjelder hva det
                  koster å gjennomføre den prøveordningen som skal innføres til høsten. I
                  statsbudsjettet for i år er det allerede avsatt 5 mill. kr, og jeg føler meg trygg
                  på at valgene kan gjennomføres på en god måte samtidig med stortingsvalget til
                  høsten. 

Jeg synes dette er spennende. Om Den norske kirke skal kunne være den folkekirken
                  vi opplever at den er i dag, også i fortsettelsen, er den demokratiseringsreformen
                  vi nå opplever, helt nødvendig. Folk som er medlemmer av det vi i dag kaller
                  statskirken, må få en reell innflytelse over hvem som sitter i de ulike kirkelige
                  organer, dersom Kirken skal ha den troverdighet og den oppslutning som er
                  nødvendig for å være en folkekirke – en folkekirke som tar opp i seg den
                  utviklingen som er i et samfunn som stadig blir mer mangfoldig, en kirke som tar
                  opp til diskusjon de utfordringene som alltid vil være i et samfunn. Det er, etter
                  mitt syn, like viktig som at Kirken skal kunne utnevne sine egne ledere, selv om
                  det er en prioritert sak for de kirkelige organer og andre. 

Senere i dag skal Odelstinget behandle Ot.prp. nr. 34 for 2008–2009, som omhandler
                  en forsøkshjemmel i kirkeloven og omtalen av Kirkemøtets vedtak om valgregler. I
                  odelstingsproposisjonen er også opprettelsen av en tolvte biskop som preses i Den
                  norske kirke omtalt. Flertallet støtter opprettelsen av en tolvte biskop og et
                  tolvte bispedømme for å styrke presesfunksjonen. Vi tror at dette også vil styrke
                  kirkedemokratiet ved at preses får bedre muligheter til å reise debatter i Kirken,
                  som nettopp vil styrke det kirkedemokratiet vi nå tar enda et skritt for å
                  utvikle. 

Ved den åpne høringen i Stortinget har det kommet fram en del bekymringer med
                  hensyn til opplæring av valgmedarbeidere og om hvorvidt samarbeidet med kommunene
                  blir godt nok til at en kan gjennomføre valgene på en god måte. Jeg tror dette vil
                  gå bra, men forstår bekymringen. Det er viktig, om vi skal øke oppslutningen
                  omkring disse valgene, både at de gjøres godt nok kjent for medlemmene i Den
                  norske kirke, og at tilgjengeligheten og gjennomføringen av valgene er god. Jeg
                  har tillit til at kirkeministeren også i sin kontakt med kommunal- og
                  regionalministeren bidrar til at det samarbeidet som må være mellom kirke og
                  kommune, vil fungere. 

Det er nødvendig at vi får enda større oppmerksomhet om valget til kirkelige
                  organer enn det vi har sett fram til nå. Der vil nok utsendelsen av valgkortene
                  hjelpe. Men samarbeidet med kommunene må også fungere når det gjelder informasjon
                  om valget. Derfor er det vesentlig at kontakten mellom kirke og kommune er god
                  over hele landet. 

 (komiteens leder): Først vil også jeg takke saksordføreren for en ryddig
                  gjennomgang av det Stortinget enstemmig har gått inn for. 

Det er egentlig ikke forferdelig mye å tilføye, bortsett fra én ting, som det er
                  viktig å presisere. Det er at mange snakker om demokratireformen som om det skulle
                  være noe materielt nytt, at det altså ikke har vært demokrati i Kirken tidligere.
                  Det har det, bl.a. gjennom lovfestingen av trenivåsystemet og ikke minst
                  etableringen av Kirkemøtet i 1980. Det ble jo i sin tid virkelig kalt for en
                  demokratireform, noe det også var. Det vi i dag diskuterer, og som Stortinget nå
                  slutter seg enstemmig til, er regler for å gjøre demokratiet mer reelt, basert på
                  den enigheten Stortinget kom fram til 10. april i fjor. 

Jeg vil også gi ros til statsråden, fordi det som nå kommer til Stortinget, er en
                  god oppfølging av det forliket vi har gått inn for, og jeg tror det vil bidra til
                  at vi ser økt valgdeltakelse i kirkelige valg. Det har vært noen praktiske
                  diskusjoner om utstedelse av ett eller to valgkort osv., men det opplever jeg som
                  mindre viktig nå. Det viktige er at vi får økonomien på bordet for å etablere de
                  valgsystemene som skal til, for forhåpentlig også å øke valgdeltakelsen, øke
                  deltakelsen i det kirkelige demokratiet, som altså er opprettet fra før. 

Vi kommer tilbake til noen spørsmål i forbindelse med den saken vi skal behandle i
                  Odelstinget senere i dag. Jeg ser derfor ikke noen grunn til å gå inn i noen
                  nærmere diskusjon om denne saken nå. 

 Det statlige kirkestyret vil være avviklet i løpet av fem–seks år, om neste
                  storting vedtar grunnlovsforslaget som det er tverrpolitisk enighet om, og som
                  ligger til behandling i løpet av neste storting. 

Bevilgningsforslaget som vi nå behandler, er en konsekvens av det politiske
                  forliket om avvikling av statskirken i sin nåværende form. Jeg tviler ikke på at
                  opplegget fram mot valgene og selve valgene – menighetsrådsvalget og direktevalget
                  til bispedømmerådet – vil bli gjennomført på en god måte. 

Kirken har etter hvert fått erfaring med direktevalg til menighetsrådene. I og med
                  at det er valgår, og disse valgene gjennomføres samtidig med stortingsvalget og i
                  tilknytning til de lokalene som skal brukes til stortingsvalget, er det grunn til
                  å håpe og tro at de vil bli gjennomført på en god måte. Det er også grunn til å
                  håpe og tro at valgdeltakelsen vil øke en del. 

Jeg er kanskje litt mer i tvil om hvor høy valgdeltakelse vi kan håpe på og regne
                  med – kanskje en fordobling eller en tredobling. Det ville være en god begynnelse.
                  Men det er flere forhold som gjør at det er grunn til å være litt nøkterne i
                  forhold til det resultatet vi kan forvente. 

Stemmeretten ved disse valgene er knyttet til medlemskap, og da må vi også
                  akseptere at det er tillatt å være medlem uten at det skal stilles krav om
                  bestemte aktiviteter. Dessuten har den demokratiske kirken en forholdsvis kort
                  historie sammenliknet med den tradisjonelle embetsmannskirken. Det tar tid å
                  innarbeide at medlemskap gir stemmerett og ikke minst innflytelse. Hvordan Kirken
                  kommer til å se ut, strukturelt og organisatorisk, er for meg – og jeg regner med
                  for de fleste her – rimelig uklart framover. I forliket er det forutsatt at det
                  offentlige skal finansiere den framtidige kirken på linje med andre tros- og
                  livssynssamfunn. 

Hvordan blir forholdet til kommunene framover? I dag har vi allerede en
                  kommunekirke i større grad enn vi har en statskirke, det er kommunene som i stor
                  grad finansierer Kirken. Derfor er det kanskje viktigere enn alle valgkort,
                  informasjonstiltak og stemmestyrer at den kirken som skal inn i en helt ny
                  framtid, får anledning til å prøve ut ulike modeller for organisering. Det som
                  burde gi grunnlag for noen refleksjoner her, er hvorvidt vi låser Kirken inn i
                  bestemte strukturer som bygger på en kirkeordning som skal avvikles, som ikke skal
                  være til stede framover. 

Det er store spenninger mange steder mellom den tradisjonelle embetsmannskirken og
                  den demokratiske delen av Kirken. Vi har ulike arbeidsgivere – noen har
                  fellesrådet, noen har staten som arbeidsgiver. Her er det flere forhold som må
                  ryddes opp i framover mot den nye kirken som vi skal se om fem–seks år. Inndeling
                  og organisering av menighetsrådene, forholdet mellom menighetsrådene og
                  fellesrådet – alt dette må utvikles og avklares i tiden framover. Det hadde vært
                  interessant om Kirken fikk muligheten til å bruke disse fem–seks årene som den har
                  fram til avviklingen av nåværende statskirkesystem, til å utvikle og gjøre
                  spennende forsøk for å finne fram til hvordan den framtidige kirken organisatorisk
                  skal være. 

Jeg tror også forholdet mellom ansatte og frivillighet vil sette den framtidige
                  kirken på store utfordringer. Vi må anta at den kirken som vil framstå om noen år,
                  vil ha behov for større frivillighet enn dagens kirke – i hvert fall hvis vi
                  sammenlikner med øvrige tros- og livssynssamfunn som er i en slik situasjon der de
                  er avhengige av stor grad av frivillighet. Derfor bør vi nå legge til rette for at
                  denne kirken kan prøve ut ulike styringsformer i tiden framover, slik at det om
                  fem–seks år kan framstå en kirke som har funnet fram til modeller som er spennende
                  og framtidsrettede. Min oppfordring er at en framover bør legge til rette for at
                  den statskirken som vi har nå – som ikke skal fortsette – får muligheten til å
                  bruke tiden til å utvikle ulike styringsmodeller. 

 Det er ikke ofte jeg sier det jeg nå har tenkt å si – men denne gangen har
                  statsråden faktisk levert i en kirkesak i tråd med hva både Kirken og Stortinget
                  har ønsket. Det er veldig bra, og statsråden fortjener ros denne gang. Jeg håper
                  vi ser begynnelsen på en ny trend der midler til viktige poster på kirkebudsjettet
                  ikke skal bevilges av Kirken selv, men gjennom friske midler. Vi ser fram til
                  framtiden. Det er også grunn til å gi honnør til saksordføreren, som har gjort et
                  godt arbeid. 

Jeg har også lyst til å berømme de kirkelige organene. Her har Stortinget jobbet i
                  ekspressfart, men det har gjort at også de kirkelige organene har måttet hive seg
                  rundt for både å levere og komme med innstillinger som gjør at vi kan klare å
                  gjennomføre denne reformen. I debatter innimellom om demokrati og
                  statskirkeforliket har det nesten hørt ut som om det er vi politikere som ønsker
                  dette. Men jeg har lyst til å understreke fra talerstolen her at demokrati er noe
                  som Kirken selv har ønsket, og ønsker, og det er derfor, tror jeg, vi ser det
                  store engasjement for å få dette gjennomført. 

Forslaget om tilleggsbevilgning baserer seg på at de kirkelige valgene
                  gjennomføres samtidig med stortingsvalget mandag 14. september 2009, og at det
                  legges til rette for at stemmestedene ved de kirkelige valgene og stortingsvalget
                  er lokalisert i umiddelbar nærhet til hverandre, at det informeres bredt om
                  valgene og at alle stemmeberettigede medlemmer av Den norske kirke får tilsendt et
                  personlig valgkort sammen med en informasjon. 

Jeg er glad for den presiseringen som en samlet komité har gitt, når det gjelder
                  hvordan en utmeldelse av Kirken skal skje. Det ble skapt noe uklarhet i starten om
                  valgkortene – at det gjennom valgkortene skulle etableres en ny måte å melde seg
                  ut av Den norske kirke på. Det er nå presisert at det er det ikke. Jeg vil
                  understreke, og jeg håper, at valgkortene vil bidra til å kvalitetssikre
                  kirkeregistrene på en god måte. Den enkelte person som er feiloppført, har
                  naturlig nok ikke ønske om å stå i registeret. Heller ikke Kirken selv er tjent
                  med å ha medlemmer som ikke ønsker å være medlemmer. Nå vil en få en henvendelse
                  gjennom kortet som gir mulighet til å oppklare eventuelle feiloppfølginger slik at
                  de det gjelder, kan melde seg ut på vanlig måte. 

Tidligere er kirkelige valg i stor grad gjennomført på dugnad. Gjennom innføringen
                  av en virkedag som obligatorisk valgdag er det nødvendig å sikre en ordning med
                  kompensasjoner for valgfunksjonærer. Det kan være grunn til å vurdere nærmere om
                  dette er tilstrekkelig tatt hensyn til i den bevilgningen som nå ligger på bordet. 

Et siste moment er opplæringen av nyvalgte representanter i kirkelige organ – for
                  når valget er gjennomført, skal demokratiet begynne. Dette beløper seg til ca. 2
                  mill. kr. I høringen var dette et moment som ble påpekt. Kirkerådet disponerer
                  hvert år 1 mill. kr til kompetansehevingstiltak, bl.a. for medlemmer av
                  menighetsråd og fellesråd. Likeledes gjennomfører bispedømmerådene vanligvis
                  innføringskurs for nyvalgte menighetsråd og fellesråd over sine ordinære
                  budsjetter. Det er viktig å se disse midlene under ett, slik at nyvalgte medlemmer
                  i ulike kirkelige organer får kompetanse til å ivareta sine verv. For at
                  demokratireformen skal lykkes, er det avgjørende at medlemmer som velges, får et
                  godt grep om arbeidet, og at de opplever at de har faktisk innflytelse. 

 I all korthet: Denne saken er en oppfølging av det utmerkede statskirkeforliket
                  fra i fjor. Det er en oppfølging av den enstemmige fagkomiteens arbeid i
                  forbindelse med budsjettet for inneværende år. Det er helt riktig, jeg skal si det
                  samme som det er sagt her før: Statsråden har levert. Og det er det grunn til å gi
                  ham ros for. Det er en tid for ros, og det er en tid for kjeft. 

Da har jeg ikke noe mer å si annet enn at jeg synes det er bra at vi har pengene,
                  og at saken er slik. Det som skal stå, står i innstillingen. Og det som skal sies
                  i neste sak, har jeg tenkt å si i odelstingsmøtet. 

 En viktig del, ja, kanskje den aller mest sentrale delen – eller nøkkelen – i
                  kirkeforliket som vi inngikk i fjor, var at det skal gjennomføres en
                  demokratireform i Kirken. Den skal skape tettere bånd mellom folk og kirke,
                  samtidig som den gir løsere bånd mellom stat og kirke. Demokratireformen og
                  gjennomføringen av kirkevalgene i 2009 vil gjøre det enklere for kirkemedlemmene å
                  få oversikt nok til at det blir attraktivt å delta i valgene, men det vil også
                  videreutvikle Den norske kirke som en åpen, inkluderende og demokratisk
                  folkekirke. 

Jeg er derfor glad for at komiteen har stilt seg bak forslaget som foreligger om å
                  bevilge 68 mill. kr til demokratireformen i 2009. Det ligger allerede inne en
                  bevilgning på 5 mill. kr i statsbudsjettet for 2009, slik at den totale
                  bevilgningen til demokratireformen blir på hele 73 mill. kr. 

Denne bevilgningen gjør at valgene kan gjennomføres etter forutsetninger som er
                  nedfelt i den politiske avtalen, i Bakkevig-utvalgets innstilling og i Kirkemøtets
                  vedtak om valgordningsforsøk. 

Det er Kirkerådet som vil disponere midlene, og som er ansvarlig for å fordele
                  bevilgningen ut til menighetene der valgene skal foregå. I proposisjonen er det
                  lagt inn noen rammer for disponeringen av bevilgningen til de ulike formål og
                  tiltak, men det er samtidig lagt opp til en del fleksibilitet for bruken av
                  midlene. Det er viktig at det gis bred informasjon om valgene, slik at velgerne
                  får reelle valgmuligheter. Valgene lokalt må organiseres slik at vi får full
                  effekt av at det holdes samtidig med stortingsvalgene. 

Alle kirkemedlemmene skal motta et personlig valgkort med informasjon om valget og
                  om de kandidatene de kan stemme på. Det er et viktig tiltak som både vil gjøre
                  valgene kjent, og i tillegg gi mulighet til å rette opp feil i medlemsregisteret.
                  Alle som mottar valgkort, men som mener at de er feilaktig oppført som
                  kirkemedlem, kan gi tilbakemelding og få ryddet opp i det. Ved utmeldinger av Den
                  norske kirke vil de vanlige prosedyrene gjelde. I budsjettforslaget inngår både
                  utgifter til produksjon og utsending av valgkort, og utgifter som eventuelt er
                  påløpt ved opprettinger av feil i medlemsregisteret. 

Etter valget i 2009 er det viktig at vi får en grundig evaluering av
                  demokratireformen. Erfaringene fra valgene i 2009 vil ligge til grunn for
                  utforming av senere valgopplegg og for det videre arbeidet med kirkeordningen og
                  utviklingen av forholdet mellom stat og kirke. Vi skal ha forskningsbaserte og
                  brede evalueringer av valgene i 2009. 

Jeg oppfatter komiteens innstilling som et nytt uttrykk for det konstruktive
                  samarbeidet mellom de politiske partiene om denne saken. Jeg vil samtidig benytte
                  anledningen til å gi honnør til det solide arbeidet som så langt er gjort fra
                  kirkelig hold. Det indikerer at den politiske avtalen fra i fjor står seg, og at
                  vi vil kunne gjennomføre reformen slik vi ble enige om. 

I dag vil det rettslige og finansielle rammeverket for reformen bli klart.
                  Parallelt med dette er Den norske kirke allerede godt i gang med å forberede og
                  gjennomføre kirkevalgene. Det er en stor oppgave. Valgordningene er
                  arbeidskrevende. Kommunikasjonsutfordringene er store. Jeg har tro på at denne
                  reformen gjør at Kirkens medlemmer ser viktigheten av å avgi stemme og å stille
                  til valg, og at hele reformen vil gi oss en kirke som er enda bedre enn i dag. 

Jeg vil også benytte anledningen til å takke for honnøren for bevilgningene. Dette
                  er jo en veldig viktig reform, og det er lagt mye prestisje i at dette skal
                  lykkes. Det er en av de største endringene i Kirkens rammebetingelser i Norge
                  noensinne, så det er viktig at vi lager gode rammebetingelser rundt dette. Og
                  denne behandlingen lover godt for det. 

 Ingen har bedt om ordet til replikk. 

Flere har heller ikke bedt om ordet til sak nr. 4. 

(Votering, se side 2689) 

Eirin Faldet gjeninntok her presidentplassen. 





                    

 Stortinget skal nå votere i sakene nr. 1 og nr. 4 på dagens kart. 





                
                
                

Voteringen i en sak finnes i slutten av referatet for hver enkelt sak.


            


            

 Dermed er dagens kart ferdigbehandlet. 

Forlanger noen ordet i henhold til forretningsordenens § 37 a før møtet heves? –
                  Møtet er hevet. 





                    
                    
                    

