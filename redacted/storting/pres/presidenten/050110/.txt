 Ærede medrepresentanter!

Det er tungt å hilse det nye året velkommen.
Sjelden har det vært vanskeligere å åpne Stortingets vårsesjon.

Alle bærer vi preg av den verste naturkatastrofen
i vår tid. De enorme lidelsene og ødeleggelsene, ofrene og de pårørende
er kommet oss nær innpå livet - de er blitt en del av vår hverdag.
Alle har vi følt smerten. Alle har vi kjent tomheten og maktesløsheten.
Katastrofen setter dype og varige spor i oss alle.

Tallet på omkomne og savnede har nådd en ubeskrivelig
størrelse. Ødeleggelsene er nesten ikke til å fatte. Flodbølgen
har rammet så mange mennesker og så store områder at det knapt er
til å forstå.

Nordmenn som var på ferie, ble revet bort i
bølgene. Mange omkom. Mange ble skadet. Mange er påført store lidelser
og sorg. For altfor mange i vårt land kommer 2005 til å bli det
tyngste år noensinne.

For mennesker og land i Sørøst-Asia har tilværelsen endret
seg dramatisk til det verre. Uten forvarsel er hundretusener av
mennesker omkommet eller blitt skadet. Millioner har mistet alt
de eide - millioner av mennesker har mistet sitt livsgrunnlag. Katastrofen
er så stor at den for mange er total.

Og midt i katastrofen opplever vi håpet og
troen på framtiden. Den hjelpsomhet som innbyggerne i de rammede
land har vist våre landsmenn, andre lands turister og hverandre,
er imponerende og gripende. Måten de igangsatte det vanskelige hjelpearbeidet
på i Thailand, Indonesia, Sri Lanka og India, setter et eksempel
for oss alle.

Også her hjemme er det imponerende å se folks
dugnadsånd og givervilje. Hver enkelt giver viser gjennom sin deltakelse
at mennesker av i dag slett ikke bare tenker på seg selv, men deler
med hverandre når nøden rammer.

Katastrofen visker ut landegrenser. Når nøden
er stor, 

må

 hjelpen komme fra en hel
verden. Uavhengig av breddegrad og lengdegrad, uavhengig av religion
eller politikk, viser vi at vi kan hjelpe hverandre. Vi bebor den samme
jord, og det er ved felles anstrengelser og i fellesskap vi kan
hjelpe.

Katastrofens omfang er så enorm at det vil
også handle om utholdenhet i givervilje og bistandsarbeid. Det trengs
store ressurser for å hjelpe ofrene i lang tid framover. FN leder
arbeidet, og de frivillige hjelpeorganisasjonene er i full gang
med å sette inn sine profesjonelle apparater. Men de omfattende
ødeleggelsene som har funnet sted, vil stille krav til innsats over
lang tid, fra FN, fra den norske stat og fra hver enkelt nordmann.
På vegne av Stortinget ønsker jeg også å takke de mange som ut fra
ulike forutsetninger måtte rykke ut og bistå så godt som det var
mulig.

Ord blir fattige overfor sorgen, overfor dem
som mistet livet, og overfor dem som har mistet sine kjære. Vi deler smerten
og sorgen med dem som er rammet. Våre tanker går til pårørende og
til dem som er skadet. Vi føler med dem som lever i uvisshet fordi
deres nærmeste er savnet.

Å leve med uvissheten er en stor påkjenning,
og vi deler deres påkjenning. I fellesskap må vi dele den vanskelige
tiden med hverandre, og vi må støtte hverandre i en tid med sorg
og savn, fortvilelse og smerte. Vi må holde sammen og bry oss om
hverandre i de uker og måneder som ligger foran oss. Vårt felles
hjelpeapparat her hjemme må vise den nødvendige omtanke og fleksibilitet
som er påkrevd for å hjelpe dem som er rammet, særlig nå den første
tiden.

 Om man slutter å smile og ikke hjelper hverandre, forvitrer
hjertet , sa en thailandsk kvinne som ble intervjuet. Hun hadde
mistet sine nærmeste og stod midt i hjelpearbeidet for norske og
svenske turister. Hun satte ord på hvorfor hun - som selv hadde
mistet alt - gjorde så mye for andre. I sorgen strålte hun også
av varme og engasjement for sine medmennesker.

Vårt løfte for det nye året må være at vi skal
alle være medmennesker i ordets rette forstand. Hver enkelt av oss må
vise omsorg, bry oss om hverandre og dele de vonde tingene med hverandre
- også i hverdagen, ikke bare når katastrofen inntreffer.

Året 2005 innledes med sorg, men bærer også
i seg løfter om nye muligheter.

La oss minnes de mange ofrene med to minutters
stillhet.

Vi lyser fred over deres minne.

Representantene påhørte stående presidentens
minnetale.

 Representantene Vidar 

Bjørnstad

, Julie 

Christiansen

, Siri
Hall 

Arnøy

, Morten 

Høglund

,
Ågot 

Valle

, Hallgeir H. 

Langeland

,
Bror Yngve 

Rahm

, Ivar 

Østberg

 og
Hans Kristian 

Hogsnes

, som har vært permittert,
har igjen tatt sete.

Den innkalte vararepresentant for Sør-Trøndelag
fylke, Jørund 

Leknes

, har tatt sete.

Med hjemmel i forretningsordenens   26 fjerde
ledd vil presidenten foreslå at det oppsatte ukeprogram for inneværende
uke endres med hensyn til dagens og morgendagens møteplan slik at
dagens oppsatte møte i Odelstinget flyttes til tirsdag 11. januar.

Ingen innvendinger er kommet mot presidentens
forslag. - Det anses da vedtatt.





                    
                    
                    

