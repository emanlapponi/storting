 Skal representanten ta opp forslaget som Høyre har i innstillingen? 

 Ja takk, representanten vil gjerne ta opp det forslaget. 

 Da har representanten Elisabeth Røbekk Nørve tatt opp forslaget fra Høyre. 

 Jeg skal ikke forlenge debatten noe særlig. Saksordføreren redegjorde for det som
                  er opposisjonens syn i saken, og det gjorde hun på en god måte. 

Nå er det jo sånn at byggenæringen vel er den næringen som først opplever
                  virkninger når det er økonomiske svingninger. Det gjelder ikke bare i den
                  krisesituasjonen som man er inne i nå, man har også opplevd det tidligere. 

Så er det sånn at det mange ganger blir fremmet en stortingsmelding i perioden. Vi
                  har nettopp, i dag, behandlet Nasjonal transportplan, som kommer én gang i
                  perioden. Man har også andre typer meldinger som kommer med jevne mellomrom, som
                  meldingen om rikets miljøtilstand og en del andre. 

Jeg synes det på mange måter er ganske merkelig at det ikke er et samlet storting
                  som vil ha en slik stortingsmelding, rett og slett fordi det er svingninger i
                  bransjen, og det også er store etterslep i offentlige bygg. Bare innenfor
                  kommunesektoren skal man investere for 100 milliarder kr de neste ti årene.
                  Innenfor skole er det 65 milliarder kr, og når det gjelder offentlige sykehus, er
                  investeringsbehovet 7 milliarder kr hvert eneste år. At man ikke har en mer
                  bevisst strategi fra Regjeringen i så måte, synes jeg er litt forunderlig, og det
                  er også litt forunderlig at regjeringspartiene ikke kan støtte oss i denne saken.
                  Men det er jo blitt en tradisjon, dessverre, at samtlige forslag som opposisjonen
                  fremmer, stemmer regjeringspartiene ned. Det synes jeg er trist, for jeg tror også
                  denne næringen har behov for å kunne få litt mer oppmerksomhet og litt mer stabile
                  og forutsigbare tiltak innenfor offentlig sektor. 

Til slutt vil jeg ta opp forslaget som Fremskrittspartiet har i innstillingen
                  sammen med Venstre. 

 Representanten Øyvind Korsberg har tatt opp det forslaget han refererte til. 

 Jeg skal bare kort si noen ord om hvorfor vi ikke støtter forslaget. Det er rett
                  og slett fordi at da vi laget Soria Moria-erklæringen, trakk vi fram mange
                  næringer som vi sa vi skulle prioritere ved å lage egne meldinger for og trekke
                  dem fram på forskjellige andre måter. Det betyr på ingen som helst måte at vi ikke
                  mener at byggenæringen er viktig, men vi følger Soria Moria-erklæringen i vår
                  regjeringsperiode disse fire årene, og så får vi komme tilbake igjen etter valget
                  med en ny runde på forskjellige områder. 

Det som er viktig å si om byggenæringen, er at er det en næring som har fått føle
                  at vi har en regjering som har villet føre en aktiv politikk, så er det nettopp
                  byggenæringen. Vi har gjennomført veldig mye i dialog med byggenæringen, som har
                  utviklet næringen, sørget for at byggenæringen ikke opplever nedgangstider, og vi
                  har støttet de seriøse delene av byggenæringen. Det er nok å nevne at vi i disse
                  svingende konjunkturtider har sørget for å putte inn mye penger, bl.a. gjennom
                  Husbanken, som har vært viktig for byggenæringen. Hadde det vært opp til Høyres og
                  Fremskrittspartiets programmer i forrige periode, hadde vi ikke hatt Husbanken som
                  en motkonjunkturbank å bruke i disse tider. Vi har sørget for å innføre nye
                  byggeforskrifter i samarbeid med byggenæringen, som nettopp har sørget for at vår
                  byggenæring er en av dem som beveger seg veldig sterkt og i riktig retning når det
                  gjelder miljø og klima. Vi har sørget for nye regelverk rundt planlovgivningen,
                  som er viktige for at byggenæringen skal få forutsigbarhet og langsiktighet i
                  forhold til planloven. I forbindelse med krisepakken har vi også lagt fram tiltak
                  knyttet til avskrivningssatser for investeringer som er gjort i år, som har vært
                  viktige. Vi har også tatt grep for å støtte opp under den seriøse delen av
                  byggenæringen gjennom vår politikk for allmenngjøring av tariffavtaler, ved å
                  følge opp at man skal ha skikkelige lønns- og arbeidsvilkår i byggenæringen, noe
                  som nettopp er viktig for å sørge for at useriøse ryker ut, og at de seriøse
                  klarer seg godt i konkurranse med andre. 

Så byggenæringen har vi alle, både finanskomiteen, næringskomiteen og
                  boligkomiteen osv., hele tiden hatt et tett og godt samarbeid med, for å sørge for
                  å fremme det beste for byggenæringen som næring og i forhold til langsiktighet og
                  stabilitet. Derfor sier vi at byggenæringen er en bra næring og en viktig næring
                  for Norge, men vi har ikke valgt å gå inn for en egen stortingsmelding for
                  byggenæringen i denne omgang. Vi støtter ikke opposisjonens forslag, rett og slett
                  fordi vi mener at det ikke er nødvendig. 

 Flere har ikke bedt om ordet til sak nr. 13. 

(Votering, se side 3600)

Sigvald Oppebøen Hansen tok her over presidentplassen.
               

 Etter at det var ringt votering, sa 

 Stortinget skal da votere i sakene nr. 1–13. 

Sidan presidenten har delteke i ein debatt tidlegare i dag, vil han i samsvar med
                  § 35 fjerde ledd i forretningsordenen be om samtykke frå Stortinget til at han
                  likevel leiar voteringa. 

Ingen innvendingar har kome til det, og det er vedteke. 





                    
                    
                    

