 Den innkalte vararepresentant for Akershus
fylke, Harald 

Espelund

, har tatt sete.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsråd Laila Dåvøy

statsråd Ingjerd Schou

statsråd Ansgar Gabrielsen

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første
hovedspørsmål, fra representanten Olav Gunnar
Ballo.

 Jeg har et spørsmål til sosialministeren.

I forbindelse med statsbudsjettet for 2002
vedtok Stortinget en rekke tiltak som skulle gjennomføres
i regi av Regjeringen, og som man bad Regjeringen om å ta initiativ
til når det gjaldt rusmiddelmisbrukere.

Stortinget bad Regjeringen om å bedre
tilbudet i kommunene til rusmiddelmisbrukere. Man bad om at det
ble utarbeidet helhetlige tiltakspakker for et omsorgs- og behandlingstilbud
for rusmiddelmisbrukere. Stortinget bad også om
en full lovgjennomgang knyttet til psykisk helsevern og
lov om sosial omsorg, samt andre lover
der rusmiddelmisbruk er omtalt, ut fra mål om at behandlingsansvaret også skal
tillegges helsepersonell. Det er vel sjelden at Stortinget har gitt
klarere signaler om at tilbudet til rusmiddelmisbrukere må bedres.
Sosialministeren har også vært høyt
på banen og flagget at man skal ta initiativ
overfor rusmiddelmisbrukere.

Nå ser vi at man gjør retrett
i regi av Regjeringen og sosialministeren på område etter
område, og dette er områder
som Stortinget har vedtatt at Regjeringen skal følge opp.
Hva har sosialministeren tenkt å gjøre for å følge opp
på de tre områdene som jeg har nevnt nå,
og på andre områder
som knytter seg til rusmiddelmisbruk?

 Det er nødvendig å styrke spesialisthelsetjenesten
for rusmiddelmisbrukere og også tydeliggjøre
spesialisthelsetjenestens ansvar for denne gruppen. Dette står
fast. Dette tok også denne regjeringen fatt i
ved tiltredelsen. Helsedepartementet fikk allerede fra 1. januar
i år ansvaret for helsetiltak for rusmiddelmisbrukere,
som legemiddelassistert rehabilitering og lavterskel helsetilbud.
Det ble også foreslått betydelige økninger
av bevilgningene til disse formålene, som Stortinget også sluttet
seg til.

Det er også blitt sendt
på høring et forslag om å overføre
spesialisthelsetjenesten for rusmiddelmisbrukere fra fylkeskommunen
til staten ved de regionale helseforetakene.
Overføring av ansvaret må skje på en
måte som sikrer et oppegående og godt tilbud til
brukerne. De helseforetakene som skal overta ansvaret
for spesialisthelsetjenestene, må også være
i stand til det. Helseforetakene står nå overfor
store utfordringer knyttet til gjennomføringen
av sykehusreformen og har bedt om mer tid til å forberede
overtakelsen av disse rusinstitusjonene.

På bakgrunn av disse synspunktene
i høringsrunden legges det opp til gjennomføring
1. januar 2004.

Det er fullt trøkk på arbeidet
med lovforslaget som skal fremmes for Stortinget. Det er viktig
at vi får en plassering av ansvar for tiltak som har karakter
av spesialisthelsetjeneste. Det er overføringen av ansvaret
som utsettes. Og det er ikke slik at misbrukere nå må vente
lenger på nye tiltak. Denne saken gjelder hvor tjenesten
skal ligge og ansvarsdelingen mellom sosialhelsetjenestene.

En rekke av dem som ble hørt i høringsrunden,
har også påpekt at de ønsket
en fremtidig endring av organiseringen av de øvrige
rustiltakene, og at dette skulle gjøres samtidig. Utsettelsen
gjør også dette mulig.

Vi jobber også med at vi
skal få en helhet i rustjenesten, at ansvaret skal være
tydeliggjort, at det skal være stor nok kapasitet,
at kvaliteten skal være god nok og at ansvaret
er tydelig og klart.

 Jeg oppfatter sosialministerens svar som en
forklaring på hvorfor Regjeringen ikke følger
opp Stortingets vedtak i den grad og i det tempo som Stortinget
har forventninger om. Jeg registrerer også at
Stortinget har tatt utgangspunkt i at det må være
en nærhet i behandlingstilbudet, nettopp ved
at det er boligtilbudet som skal bedres, og at det er et helhetlig tilbud
det er snakk om, også når det gjelder
det psykiske helsevernet.

Hvordan vil sosialministeren da forklare at
man nå støtter Oslo kommune, som vil
konkurranseutsette rusmiddelomsorgen, og at man eventuelt også vil
gi det tilbudet at behandlingen skjer i Sverige?

 Jeg er veldig glad for det tilleggsspørsmålet,
for utgangspunktet for Regjeringens politikk er at vi skal ha tilstrekkelig
kompetanse og kapasitet her hjemme. Behandling i utlandet vil være
en nisje – et tilbud som kan passe for enkelte.
Men det skal være unntaket, ikke regelen.

Jeg har stilt meg åpen for at man
vurderer behandling i utlandet dersom det kan gi brukerne et bedre
tilbud, og dersom tilbudet holder faglig mål. Dette er
knyttet til Danmark og Sverige fordi lovgivningen der
er tålig lik vår.

Utgangspunktet må være
brukernes behov. Når det gjelder enkelte tilbud som f.eks.
akutt avrusning, kan tilbud i utlandet være aktuelt
for enkelte. Når det gjelder mer langvarige behandlingsløp,
sosial rehabilitering, vil tilbud i utlandet være
dårlig egnet. Når man skal tilbakeføres
til samfunnet, få hjelp til å bo, komme i arbeid, etablere
sosiale nettverk og være inkludert,
må det skje i lokalsamfunnet her hjemme.

 Det blir oppfølgingsspørsmål – Sigbjørn Molvik.

 I forbindelse med framleggelsen av Regjeringas økonomiske
opplegg for neste år, kommuneøkonomiproposisjonen,
innrømmet kommunalministeren at det stramme økonomiske
opplegget for 2003 kunne bety et dårligere velferdstilbud
i kommunene. Omsorg og tilrettelegging av tiltak, f.eks. når
det gjelder boliger for rusmiddelmisbrukere, er i stor grad et kommunalt
ansvar. Derfor er vi avhengig av godt fungerende kommuner for å få fortgang
i dette arbeidet. Spørsmålet blir da: Tror sosialministeren
at et økonomisk opplegg for norske kommuner neste år
som ifølge kommunalministeren vil gi innstramminger av
velferdsordningene, er et godt utgangspunkt for å bedre
situasjonen for rusmiddelmisbrukere?

 For i år er det lagt inn 250 mill. kr
mer enn det forrige regjering hadde lagt opp til, og det
er lagt inn i kommuneøkonomiproposisjonen 2-2,5 milliarder kr
til det som går på frie inntekter. Senere
korrigert av statsråden, jf. side 2865 Men jeg
legger heller ikke skjul på at det er en utfordring
i forhold til det arbeidet kommunene gjør når
det gjelder velferdstjenester. Målet er uansett at det
skal være mulig å prioritere, og det
er også vist at kommunene har evne
til å prioritere, f.eks. både rustiltak og særlig
eldreomsorg, til tross for stramme økonomiske rammer. Men
det er klart dette er en utfordring.

 Ola D. Gløtvold – til
oppfølgingsspørsmål.

 Sosialministeren signaliserte tidlig etter
at hun hadde tatt over departementet, at det skulle skje mye i forbindelse
med rusmiddelomsorgen. Så ser vi at bl.a. ansvarsreformen eller
ansvarsovertakelsen blir skutt ut i tid. Det vil gå over
et og et halvt år fra nå før det er avklart
hvordan staten skal ta over ansvaret. Er det å følge
opp på en riktig måte? Hva skjer i dette vakuumet
som det nå vil bli fram til 1. januar 2004? Det var et
argument ved innføringen av sykehusreformen at det måtte
skje raskt, slik at man ikke fikk et slikt vakuum. Nå vil
dette inntre for hele rusmiddelomsorgen.

Så sier også statsråden
at det skal satses. Hvordan harmonerer det med forslaget i revidert
nasjonalbudsjett der man tar flere millioner fra tiltak for rusmiddelmisbrukere og
flytter over i dette nye direktoratet, istedenfor å bruke det
på utøvende tiltak for rusmiddelmisbrukere?

 Det står fast at Regjeringen har tilbud
til rusmiddelmisbrukere i fokus, og at de tiltak som allerede er
foreslått fra Regjeringen i 2002, vil følges opp.

Når det gjelder oppfølgingen
av det som går på rusreformen, står også det
fast. Høringsuttalelsene sikrer også samtidig
ikrafttredelse av rusreform I og II, at dette skal gjennomføres
samtidig. Vi har kommet langt i arbeidet med rusreformen. Vi har
fått mange nyttige innspill. Det vi jobber med nå,
er en gjennomgang og en innarbeiding, og vi har også foreslått
i revidert nasjonalbudsjett 5 mill. kr nettopp
for å gjennomgå de institusjonene som er berørt
av dette arbeidet. Vi vil også fremme forslag
for Stortinget som muliggjør en gjennomføring
samtidig.

 John I. Alvheim – til oppfølgingsspørsmål.

 La meg først si meg glad for at sosialministeren
stilte seg positiv til avrusning og behandling i utlandet. På det
området er de mye bedre både i Danmark
og i Sverige enn vi er i Norge.

I forhold til ansvarsreformen og overføring
av spesialisthelsetjenesten for rusmiddelmisbrukere til foretakene, synes
Regjeringen her å begå et gedigent løftebrudd.
Så sent som den 20. mars i år bekreftet helseministeren
i Stortingets spørretime at dette skulle skje fra 1. januar 2003.
Mitt spørsmål er: Foreligger
det skriftlig dokumentasjon på at foretakene ikke ønsker
denne reformen fra 1. januar 2003, og er disse dokumenter
tilgjengelig for Stortinget?

 Helseforetakene som skal overta ansvaret, må være
i stand til det, og dette er Regjeringens samlede vurdering. Når
helseforetakene står overfor store utfordringer knyttet
til gjennomføring nettopp av sykehusreformen
og har bedt om mer tid for å forberede overtakelsen
av disse rusinstitusjonene, har Regjeringen også lagt
det til grunn når vi har sagt at 2004 er det aktuelle år
for gjennomføringen. Men jeg fastholder at dette er en
totalvurdering Regjeringen har gjort, og at intensjon
og ambisjon om at vi skal ha en gjennomføring av rusreformen
hvor ansvaret er tydeliggjort, står fast.

 Vi går videre til neste
hovedspørsmål.

 Jeg har et spørsmål til statsråd Dåvøy.

Den gangen kontantstøtten ble innført,
var hovedargumentet at det skulle gi bedre tid til foreldre
og barn sammen. Det er et mål som Arbeiderpartiet
deler fullt ut. Vi må sørge for at det er mulig å kombinere
arbeid og det å ta seg av sine egne
barn. Derfor var 1980- og 1990-tallet en historie
om en kraftig utvidelse av fødselspermisjonen, en større
mulighet for å ta ut tidskontoordningen, en større
mulighet til å ta seg av sine egne
barn.

Så i 1997 fikk vi over bordet uten
forutgående utredning et forslag om å innføre
en kontantstøtte til en kostnad av 3 milliarder kr.
Hovedbegrunnelsen var ifølge Valgerd Svarstad Haugland,
den daværende barne- og familieministeren, i et stortingsmøte
onsdag den 10. juni 1998 at det var et svar på den
tidsklemma, 1990-tallets tidspress, som mange foreldre
føler. (Presidenten klubber). Nå viser det seg
ifølge Dagsavisen i dag at …

 Tiden er ute. Spørsmålet
må komme nå.

 … at foreldre ikke
har mer tid med barna. Og da spør jeg statsråden:
Vil hun revurdere kontantstøtteordningen når målet ikke
er oppnådd?

 For det første er utgangspunktet
for spørsmålet feil. Det er blitt mer tid sammen med
barna. Det er 1 300 årsverk mer sammen
med barna. Det betyr at tusenvis av foreldre
har mer tid med barna, kanskje ikke i fulle stillinger,
for å si det slik, men de har redusert arbeidstiden. Det
vet vi. Stortinget har også nylig behandlet en
evaluering av kontantstøtten der dette fremkommer,
og sannsynligvis medfører det samme tall, bare
det at der sier undersøkelsen at foreldre
bruker ca. 2,5 timer mer i uken på barna sine. Så kan noen
synes at dette er for lite. Men vi hadde tre mål med kontantstøtten.
Det ene var mer tid – det er riktig. Det andre
var valgfriheten for foreldrene. Det tredje var at man ønsket større
rettferdighet for dem som ikke hadde barnehageplass i
forhold til dem som hadde fått barnehageplass og således
ble subsidiert fra statens side. Så vi har hatt tre formål
med kontantstøtten, og alle er i større eller
mindre grad innfridd.

Det viktigste for meg er
at valgfriheten for foreldrene er til stede. Jeg tror at foreldre
vet hva som er best for deres barn. Muligheten til å få mer
tid til barna er det svært mange som benytter seg av. Det
er i dag faktisk 75 pst. av foreldre
som har barn i kontantstøttealder, som tar ut kontantstøtte
i større eller mindre grad. Det sier
meg at dette også er et ønske
fra foreldrene. Men valgfriheten blir ikke helt og fullt
ivaretatt før vi har full barnehagedekning, og det jobber
vi i fellesskap for å sørge for.

Kontantstøtten vil ikke
bli avviklet hvis det er opp til meg.

 I samme debatt i 1998 sa daværende
barne- og familieminister
Svarstad Haugland at «tidspresset vil bli mindre, og høvet
til å bruka meir tid på omsorgsoppgåvene
vil bli større. Dette er sjølve kjernen i det
vi ynskjer å oppnå med kontantstøtta».

Statsråden sier nå at
man får 1 300 årsverk av dette. Det
betyr at man betaler ca. 2,5 mill. kr pr. årsverk
man får sammen med barna. Finnes det ikke bedre
måter å bruke de pengene på,
som sørger for at mange flere får mer tid sammen
med barna sine, at det iallfall kan gjøres justeringer
i kontantstøtten slik at vi oppnår bedre
tid foreldre og barn imellom?

Samtidig vet vi at barnehageutbyggingen fikk
en bråstopp da kontantstøtten kom. Den
gikk fra 10 000–12 000 plasser i året
på 1980- og 1990-tallet til ca. 3 000 plasser
i året. Det er det som har ført til at valgfriheten ikke
er reell, for man har rett og slett ikke en barnehageplass å gå til.

 Jeg tror jeg deler representanten Giskes bekymring
for tidsklemmen. Vi vet at småbarnsforeldre er i tidsklemmen,
og mange ville nok ønsket å være
mer sammen med barna. Men vi har gitt en mulighet. Den muligheten
var ikke til stede før kontantstøtten
kom. Man må iallfall ikke gi inntrykk av etter
den nye undersøkelsen at omtrent alle milliardene
som går til kontantstøtten, går til disse
som nå er litt mer hjemme med barna sine. Det er faktisk
75 pst. av foreldrene som bruker kontantstøtten
i dag i større eller mindre grad.

Så har jeg lyst til å si
at samtidig som vi fikk kontantstøtten, kom 6 åringsreformen.
Jeg ser ikke bort fra at også det har
hatt stor betydning for barnehageutbyggingen. Ellers kjenner representanten
Giske utmerket godt til alle problemstillingene knyttet
til hvorfor vi ikke har nok barnehager. Det er bl.a. at
virkemiddelbruken ikke har vært god nok. Det
jobber vi i fellesskap for å søke å løse.

 Det blir oppfølgingsspørsmål – Eirin Faldet.

 Det er nok slik at vi er uenige om hvilket
politisk virkemiddel som skal benyttes for å skape en bedre
hverdag for ungene våre. Det er vel derfor vi er i forskjellige
partier også. Så det må vi bare leve
med.

Men jeg vil be statsråden tenke seg
om enda en gang når det gjelder kontantstøtten,
for nå sitter Regjeringen med nøkkelen til om
vi kan bruke pengene på en mye bedre
måte. Det det koker ned til med denne undersøkelsen
og evalueringen av kontantstøtten som vi nylig har gjennomført,
er jo faktisk at det foreldrene etterspør, er en barnehageplass.
Selvsagt jobber alle partiene intenst for å finne
løsninger på hvordan vi skal få full
barnehagedekning. Men her er det altså 3 milliarder kr
som går til noe som vi (presidenten klubber) nå er
meget uenige om er den beste løsningen. Det er,
som det heter (presidenten klubber igjen) i fjellvettreglene, ingen
skam å snu.

 Det later til at også spørsmålsstillere
kan rammes av tidsklemmen, ikke bare småbarnsforeldre.

 Jeg har lyst til å slå fast
at det faktisk ikke er slik i dag at de som tar ut kontantstøtte,
i det alt vesentlige er foreldre som ikke
har fått barnehageplass. Jeg har lyst til å slå det
fast. Det er faktisk en del foreldre som skriver
brev til barne- og familieministeren der de gir uttrykk for at de
er svært glad for å få kontantstøtte,
som faktisk har gitt dem mulighet enten til å jobbe litt
mindre eller til i perioder å være
sammen med barna. Så det er ikke slik. Jeg vet
at Arbeiderpartiet har ønsket å få flest
mulig i barnehage, men det er noen som ønsker å ha
alternativer, og det er jeg glad for at vi har.

Det er en litt spennende diskusjon vi har akkurat
i dag etter den nye undersøkelsen, for jeg satt
som leder i Sykepleierforbundet den gangen kontantstøtten
ble innført, og det som den organisasjonen og også Arbeiderpartiet var
bekymret for den gangen, var jo at vi skulle miste svært
mye arbeidskraft, at de fleste ville løpe hjem
og være hjemme med barna sine. Det har jo ikke
slått til. Folk ønsker å jobbe
noe, og kanskje være litt mer sammen med barna, hvilket også har
skjedd.

 May Hansen – til oppfølgingsspørsmål.

 SV er det eneste parti som i sitt budsjett
fjernet kontantstøtten, fordi vi mente at den ikke fungerte etter
intensjonen. Under evalueringen av kontantstøtten, som
statsråden var inne på, kom det fram
at det særlig er mødre ansatt i helse- og sosialsektoren
som arbeider mindre. Det er også et trekk i utviklingen
at kontantstøtten fører til mer deltid og mindre
heltid i arbeidslivet for kvinner. SV synes ikke
dette er en ønsket utvikling, fordi det sementerer kvinner
som lavtlønte med dårlig tilknytning til arbeidsliv
og dårligere muligheter til å opptjene seg likeverdig
pensjon i forhold til menn. Undersøkelsen viser også at
det er mødre som har tilpasset seg i form av redusert arbeidstid.
Det har vært hevdet at det finnes et ubrukt omsorgspotensial
blant fedre. Kontantstøtten mobiliserer ikke
dette. Mener likestillingsstatsråden at dette
er ok, at det er en heldig utvikling, og at dette er et uttrykk
for valgfrihet for foreldrene?

 Jeg skulle veldig gjerne ønske at
langt flere menn benyttet seg av den muligheten som ligger i mer
tid sammen med barna. Dessverre har ikke det
skjedd i henhold til evalueringen av kontantstøtten, men
som jeg tidligere har påpekt i Stortinget i forbindelse
med andre spørsmål, er det også andre
problemstillinger knyttet til hvorfor det er flest kvinner som er
hjemme når barna er små. Mange av oss har nok
opplevd det samme: å være gift med menn
som tjener langt bedre enn oss. Som likestillingsminister
må jeg derfor også jobbe intensivt – og
gjør det – når det gjelder utviklingen
på likelønnssektoren. Jeg håper
at det arbeidsvurderingsprosjektet som nå er igangsatt,
og som pågår med full entusiasme, vil gjøre
at vi også her litt etter litt vil
se en mye større rettferdighet, slik at også fedre
vil kunne ha råd til å være hjemme med
barna, og at det ikke går for mye ut over økonomien.

Ellers har jeg nok en gang lyst til å påpeke
mulighetene vi har – valgfriheten til foreldrene. Den er
viktig.

 Åslaug Haga – til oppfølgingsspørsmål.

 Jeg tror nok at den avgjørende grunnen
til at kontantstøtten ble vedtatt, var at man betraktet
kontantstøtten som en tidsreform. Nå ser vi, uansett
hvordan vi snur og vender på tallene, at det er begrenset
i hvilken grad det er blitt mer tid til samvær mellom
foreldre og barn.

Regjeringen pleier å være
opptatt av at ordninger en etablerer, skal være
målrettet. Det synes ikke å være
tilfellet i denne saken, og jeg mener at det opplagte å gjøre når
vi nå har fått en god del tall på bordet,
er å begrense kontantstøtten slik at man sier
at bare de som velger å være
hjemme med barna, skal ha kontantstøtte. Og mitt spørsmål
til statsråden er om det vil være en ordning som hun
vil reflektere over, ikke minst for at vi skal kunne sikre
at vi på sikt har en kontantstøtteordning som
nettopp bidrar til det den var ment å være,
nemlig en tidsreform.

 Nok en gang vil jeg påpeke at det
var tre forskjellige målsettinger med kontantstøtten. Jeg
skal ikke gjenta dem. Og jeg har lyst til å slå fast
at foreldre er mer hjemme med barna. Det kan
ha vært ulike forventinger til hvor mye dette skulle slå ut,
men det viser i alle fall at foreldre
er sammen med barna 2 ½ time mer pr.
uke etter at kontantstøtten ble innført. Det er også en
realitet.

Det spørsmålet representanten
Haga tar opp, har vært drøftet. Og nei, jeg har ikke
hatt og har ikke planer om å ta det spørsmålet
opp igjen. Det har vært drøftet blant de politiske
partiene tidligere, og jeg ser ingen grunn til
at ikke foreldrene også på dette
området skulle ha en valgfrihet når det gjelder
hvordan de vil bruke kontantstøtten.

Igjen: Jeg har den genuine oppfatning at foreldre
vet hva som er best for deres barn, og det var også viktig
når det gjaldt statlige subsidier, å likestille økonomisk
de som hadde barnehageplass og de som ikke hadde det.

 Vi går til neste hovedspørsmål.

 Jeg har et spørsmål til statsråd
Dåvøy.

Vi har i den senere tid kunnet lese, bl.a.
i Dagbladet søndag 12. mai, at statsråden
mener at barn skal bestemme mer i
hverdagen sin, og at statsråden i forbindelse med revidering
av barneloven bl.a. vil foreslå at mindreårige
barn skal ha bestemmelsesrett når det gjelder hvem av foreldrene
barnet ønsker å bo hos.

Vi har også hørt
fra faglig hold at det er uhørt at f.eks. en syvåring
skal måtte velge enten mor eller far ved et samlivsbrudd.
Burde ikke dette være en sak mellom
foreldrene, uten at man forventer at et barn skal ha meninger om
saken?

Vi vet at en rekke konflikter oppstår
i barnefordelingssaker, og at konfliktene hardner til når
det gjelder hvem som skal ha den daglige omsorgen for barnet. Mener
statsråden at f.eks. en syvåring skal bestemme
hvor han eller hun skal bo? Og tror ikke statsråden
at dette kan komme til å sette en syvåring
i en alvorlig lojalitetskonflikt?

 Først har jeg lyst til å slå fast at
jeg mener ikke at barn skal ha bestemmelsesrett
i slike saker. Men det som er mitt utgangspunkt, er at artikkel 12
i FNs barnekonvensjon pålegger
medlemslandene å

«garantere
et barn som er i stand til å danne seg egne synspunkter, retten
til fritt å gi uttrykk for disse synspunkter i alle
forhold som vedrører barnet, og gi barnets synspunkter
behørig vekt i samsvar med dets alder og modenhet».

Vi snakker altså om barns rett og
mulighet til å uttale seg i saker som angår dem.
Og i den forbindelse jobber vi med en proposisjon med endringer
i barneloven. Jeg ønsker å reise dette
spørsmålet som en del av arbeidet med den loven,
og eventuelt foreslå en endring i tråd
med FNs barnekonvensjon. Men det er ikke snakk om at barna
skal ha beslutningsmyndighet. Det må voksne ha.

 Jeg takker statsråden for svaret.

Vi har allikevel sett mange grelle eksempler
fra riksdekkende TV hvor barnet har blitt brukt som våpen
i foreldrenes kamp, og det er veldig mye å forlange av
en syvåring at han eller hun – uansett
om det er en rett eller en mulighet til å uttale
seg – skal velge side etter et opprivende
samlivsbrudd.

Dette problemet kunne vært
løst på en langt smidigere måte
ved at Stortinget f.eks. vedtar et forslag fra Fremskrittspartiet
om automatisk delt omsorg, som en del både fra Høyre
og Kristelig Folkeparti har tatt til orde for før.
Og da vil jeg spørre statsråden: Vil automatisk
delt omsorg være en del av endringen i barneloven
når denne legges frem?

 Jeg er enig med representanten Woldseth i at
vi har sett mange problematiske saker når familier går
i oppløsning, der barn i ulike sammenhenger blir revet mellom
foreldrene. Barn blir uansett sterkt berørt av konflikter
i familien, også når familier går
i oppløsning. Jeg snakker ikke om at barn nødvendigvis
må uttale seg, men mange barn, selv om de er under 12 år,
har faktisk en del meninger og ønsker kanskje ved hjelp
av gode omsorgspersoner å få lov til å gi
uttrykk for egne meninger. Det er det spørsmålet
vi reiser, i forbindelse med revisjon av barneloven. Så vil
dette komme på høring, og vi vil få inn
en rekke synspunkter. Debatten blir sikkert stor. Jeg har allerede
merket meg en del avisinnlegg, og det synes jeg er positivt.

Når det gjelder delt omsorg, er det
selvsagt noe som vi kommer til å følge opp. Hva
vi ender på, er det for tidlig for meg å si, men
det blir reist som en problemstilling, og det vil bli kvittert ut,
for å si det slik, i forbindelse med barneloven.

 Det blir oppfølgingsspørsmål – Ulf
Erik Knudsen.

 Som stortingsrepresentant og
medlem av familiekomiteen får man en rekke henvendelser
om konflikter mellom foreldre ved
samlivsbrudd. Det er tragiske og vonde saker som går ut
over både barn og voksne. Mange land har gått
i retning av delt omsorg som hovedregel ved samlivsbrudd. Dette
tar bort mye av kampen om barnet, og det tvinger foreldrene til
et samarbeid. Det setter barna i sentrum og tar hovedhensyn
til dem.

Jeg oppfatter at statsråden ennå ikke
har konkludert med hensyn til hva som vil stå i den nevnte
revisjon av barneloven. Mine spørsmål
er: Hvilke grunner kan statsråden se for at man eventuelt ikke
vil gå inn for delt omsorg? Når kan vi forvente
at den konkrete saken om barneloven kommer til Stortinget?

 Saken kommer til Stortinget til høsten.

Jeg tror representanten Knudsen og jeg er enige
om at det er klokt og riktig at barn har kontakt med begge foreldrene.
Det er utgangspunktet for alt det arbeidet vi gjør. Jeg
er av den genuine oppfatning at uansett om foreldrene lever sammen eller
ikke, er det viktig at barnet har kontakt med begge foreldrene, både
mor og far.

Når det gjelder spørsmålet
om delt omsorg, har jeg ikke på dette tidspunkt
lyst til å forskuttere noe i forhold til det som kommer
til høsten. Jeg kan ikke svare eksakt på det,
men jeg tar selvfølgelig med meg de synspunktene som kommer
fra talerstolen i denne sal.

 Vi går til neste hovedspørsmål.

 Jeg ønsker å følge
opp noe mer i forhold til at Oslo kommune ønsker å konkurranseutsette
deler av rusmiddelomsorgen, og jeg har følgelig et spørsmål
til sosialministeren.

Sosialministeren sa i dag at denne behandlingen
i utlandet skulle være unntaksvis og tilpasset
den enkelte. Men når det blir konkurranseutsetting og man
bruker anbudsprinsippet, er det vel mer pris og de målbare
enhetene der som teller, enn det å skreddersy et opplegg
for en spesiell person. Tiltakene for rusmiddelmisbrukere er mange.
Behandling under avrusing og avvenning er én ting, men
samtidig må det til en oppbygging av en rusfri, normal
livssituasjon med skikkelig bosted,
arbeid, ofte med forutgående behov for utdannelse
og yrkestrening – i det hele tatt et sosialt
nettverk i det nærmiljøet rusmiddelmisbrukeren
er i og ønsker å være
i i framtiden. Ved å konkurranseutsette dette, flytte det
til utlandet, får man ikke den nærheten.

Dette med tilsynsoppgaven har jeg lyst til å følge
opp, men statsråden skal få svare på det
første spørsmålet nå.

 Først vil jeg si at jeg har blitt
gjort oppmerksom på at jeg har kommet med en feil opplysning,
som bør rettes. Det ble sagt at kommunene fikk 2–2,5 milliarder kr
mer i frie inntekter, men det er samlede inntekter.

Så til spørsmålet.
Mitt utgangspunkt er at vi skal ha tilstrekkelig kompetanse, og
vi skal også ha kapasitet og kvalitet på tilbudet
i forhold til rusomsorgen her hjemme. Når det gjelder den
spesielle situasjonen i Oslo kommune, er det grunn til å presisere
at kommunen ikke driver konkurranseutsetting på rusområdet,
men kjøper tjenester etter lov om offentlige
anskaffelser. Oslo kommune er den absolutte foregangskommune
når det gjelder å kvalitetssikre tiltak for rusmiddelmisbrukere.
Og med utgangspunkt i et svensk datasystem er det utviklet et kvalitetssikringssystem,
godkjent av bystyret, basert på svensk forskning, som anses
ledende i verden på dette området. Men hovedpoenget
er at tilbudet skal være godt nok og stort nok,
og at det er tilbud her hjemme som har førsteprioritet.
Når det gjelder langvarig behandlingsløp og sosial
rehabilitering, vil tilbud i utlandet, også i Sverige
og Danmark, være veldig dårlig egnet.
Når man skal tilbakeføres til samfunnet, skaffes
nettverk, hjelp til å bo og komme i arbeid, må det
skje i lokalsamfunnet her hjemme. Dette er et ansvar for kommunene
og for fylkeskommunene, men også for staten.
Slik sett forstår jeg at intensjonen er den samme hos spørreren
som hos svareren.

 Jeg deler nok ikke alle
synspunktene til sosialministeren. Men når det gjelder
dette med kvalitetssikring, og at Oslo kommune er spesialister på å kvalitetssikre
tiltak for rusmiddelmisbrukere, får vi håpe
at de også er spesialister i forhold til å kvalitetssikre tiltak
for eldre, i forhold til konkurranseutsetting der. Vi har i media
i den senere tid fått en del eksempler
på at konkurranseutsatt eldreomsorg i dette området ikke
er av det beste.

Så til dette med tilsyn og kvalitetssikring.
Det er ifølge media en klar uenighet mellom fylkeslegen
i Oslo og statsråden når det gjelder
tilsynsmyndighet i forhold til utenlandske institusjoner.
Statsråden har nå fått noen
dager på seg til å klargjøre
dette. Hva har statsråden å si i dag om mulighetene
ved slik konkurranseutsetting til å gå inn og
sikre at tilbudet er godt nok, at en fylkeslege f.eks. eventuelt
kan gå inn og følge tilbudet og ha mulighet til å kvalitetssikre?

 Jeg presiserer nok en gang at Oslo
kommune ikke driver konkurranseutsetting på rusområdet,
men kjøper tjenester etter lov om offentlige anskaffelser.

I svenske institusjoner, som man
har noe erfaring med i forhold til Oslo kommune, er det
vel lensstyrelsen som har tilsynsmyndighet, også dersom
det er norske klienter på institusjonene. Praksis
er dessuten at rusmiddeletaten gjennomfører tilsynsbesøk én
gang pr. år, enten institusjonen ligger i Norge, Sverige eller
Danmark. Sosialtjenesten lokalt, altså bydelen for Oslos
del, gjennomfører dessuten flere oppfølgings-
og tilsynsbesøk. Men dette er et område som jeg
kommer til å følge nøye, slik at vi har klarhet
i dette for fremtiden.

 Det blir oppfølgingsspørsmål – Harald T.
Nesvik.

 Det forundrer vel ikke noen når
jeg sier at jeg har et litt annet synspunkt enn både
den siste og den foregående spørreren som tok
opp dette med eventuell konkurranseutsetting og bruk av
andre lands tjenester i rusomsorgen. Vi må jo
bl.a. erkjenne at det tilbudet som vi gir i Norge, ikke
er godt nok, det er lange ventelister. Vi trenger også inspirasjon
fra utlandet, vi trenger inspirasjon fra andre miljø,
jf. også en del av modellene som vi bruker i Norge
når det gjelder avrusing og avvenning, som Minnesota-modellen
og en del andre ting som Norge ikke
har utviklet.

Er statsråden villig til å se
på det norske tilbudet, at man sørger
for at vi også i Norge har et tilstrekkelig
antall plasser for dem som har behov for det? Vil statsråden raskt
sørge for at vi får en betydelig utbygging for
flere klienter i forbindelse med bruk av metadon og Subutex? Og
videre: Er statsråden enig i at det ikke spiller noen rolle
på hvilken side av den norsk-svenske grensen
man får et tilbud, så lenge rusmiddelmisbrukeren
får et tilbud?

 Som jeg understreket tidligere, er det viktig
at vi har tilstrekkelig kapasitet i det norske tilbudet,
at det er god nok kvalitet og flyt i behandlingskjeden og et tydeliggjort
ansvar her hjemme. Det er også viktig her hjemme å drive
med forskning på området, fordi vi kan
for lite i forhold til hva som faktisk virker av tilbud
i rustjenesten, og hva som er riktig dosering for å få effekt.
Det har vært et mål for oss i 2002, det bærer også budsjettet
for dette året bud om, og vi kommer til å følge
opp den satsingen vi hadde i forhold til metadon, særlig
for 2002, i vårt videre arbeid.

Når det gjelder om det spiller noen
rolle på hvilken side av grensen man er, så er
det viktig å understreke at Danmark og Sverige – dette
er unntaksvis – er de to landene som har en lovgivning
som er tålig sammenlignbar med den norske. I tillegg er
det slik at jeg tror ikke man skal sende rusmiddelmisbrukere
til tilbud der man ikke har sikret kvaliteten, kapasiteten
og effekten, og at det er like viktig som motivasjon.

 Vi går til neste hovedspørsmål.

 Jeg vil stille et spørsmål til
nærings- og handelsministeren.

I Dagens Næringsliv sist fredag slo
forskningssjef Ådne Cappelen i Statistisk sentralbyrå fast
at utviklingen for norsk industri har vært
mye verre enn ventet de siste årene. I revidert nasjonalbudsjett
slår Regjeringen selv fast at industriproduksjonen i fjor
falt, og at konkurranseevnen er betydelig svekket.

Arbeiderpartiet
er opptatt av å forhindre en slik utvikling. Men det virker ikke
som om Regjeringen tar situasjonen alvorlig nok. Etter
forslagene og uttalelsene som kommer, virker det som det er tvert
imot. Regjeringen har kuttet massivt i overføringer for
utvikling av ny industri, og pengebruken i revidert nasjonalbudsjett øker bekymringsfullt.

Ser statsråden alvoret i situasjonen?
Og hvis han gjør det, hvorfor har tiltakene latt vente
på seg? Og planlegger Regjeringen å gjøre
noe for å bedre situasjonen?

 Som spørreren antydet, har sysselsettingen,
industriproduksjonen og konkurransekraften til norsk industri
blitt svekket utover hele 1990-tallet. Det er det flere årsaker
til. Vi har hatt en dårligere produktivitetsvekst enn våre
konkurrenter, vi har hatt en mindre økning i
teknologiinnholdet i våre produkter, vi har hatt
et høyere rentenivå, vi har hatt høyere lønns-
og prisstigning. Det er mange ting som påvirker konkurransekraften
til norsk industri.

Nå ville det vel være
ganske drøyt om man skulle gi denne
regjeringen skylden for den situasjonen som har vært vedvarende
på 1990-tallet, i forhold til hva denne regjeringen kunne
ha utrettet i løpet av de seks månedene den har
vært på plass. Men det jeg i hvert fall kan si,
er at vi er mer enn opptatt av at konkurransekraften til norsk industri
skal opprettholdes, men det er da som sagt mange forhold som påvirker.

Nå antydet vel ikke spørreren
direkte hva det var han tenkte på når det gjaldt
massive kutt i det som skulle til for å få fart
på industrisysselsettingen. Men jeg føler meg i
hvert fall helt overbevist om at det aller viktigste
for at norsk industri skal kunne være
en del av den viktige distriktssysselsettingen vi har hatt, er at
vi har generelle rammevilkår for den industrien som er
konkurransedyktig i forhold til de land vi konkurrerer med. Det
er det mange ting som påvirker. Det kanskje aller viktigste
av alt er at vi holder orden på finanspolitikken, at vi
har et rentenivå som nå ikke løper
løpsk, og at vi har en kostnads- og lønnsutvikling
for øvrig som ikke tar helt av i forhold til våre
konkurrenter. Og selvfølgelig: For konkurranseutsatt norsk
næringsliv og ikke minst for den kraftkrevende
industrien vil det være viktig hva vi foretar oss i forbindelse
med ESA-saken knyttet til elavgift.

 Jeg tolker svaret som at Regjeringen ikke
har tenkt å foreta seg noe konkret. Det Regjeringen imidlertid
har gjort i revidert nasjonalbudsjett, er jo å utnytte
maksimalt de økonomiske mulighetene som de har. Det i seg
selv vil føre til at vi i Norge fortsatt
vil ha en altfor høy rente. På toppen av det har
Regjeringen lagt fram en klimamelding med kvotehandel som vil ramme
industribedriftene selektivt. Finansminister Per-Kristian Foss har
vært ute og varslet at industrien skal få elavgift.
Og så har vi altså en historisk høy kronekurs.
Næringsministeren har tidligere uttalt at han er imot særnorske
avgifter. Betyr svaret til næringsministeren nå at
han ikke har gjennomslag i sin egen regjering?

 Jeg antar at det siste spørsmålet
forventer ikke spørreren svar på.

Når det gjelder elavgift eller ikke
elavgift, så vil jeg i hvert fall minne om hva som skjedde
i denne salen for et år siden. Da var jeg i hvert fall
en av dem som var med på å drive tilbake arbeiderpartiregjeringens
forslag om å innføre elavgift for industrien.
Jeg ser definitivt at de totale skatte- og avgiftsbelastningene
som norsk industri blir utsatt for, er en viktig
bit når man skal måle konkurransekraften,
herunder også selvfølgelig elavgiften.
Nå er det jo slik at vi er i dialog med ESA for å lage
ordninger som er innenfor rammen. Innenfor
et slikt system er det flere alternative løsninger som
er gangbare, både ordninger som innebærer
elavgift, og ordninger hvor man ikke innfører
elavgift. Regjeringens syn på det vil Stortinget bli presentert
antakeligvis første uke i oktober.

 Det blir oppfølgingsspørsmål – Tore Nordtun.

 Jeg hørte i foregående svar
at næringsministeren mener at renten er en viktig
faktor, og det er jeg helt enig med ham i. Men mener ministeren
at revidert nasjonalbudsjett som nå er lagt fram av Regjeringen,
peker i riktig retning når det gjelder å få ned
renten?

Men til mitt hovedspørsmål,
hvor jeg skal gå konkret inn på to industribedrifter: Odda
Smelteverk er en bedrift som nå har store utfordringer,
og som er i ferd med å stoppe helt opp. De har tatt et
initiativ til en omlegging av sin produksjon
som er sterkt miljøvennlig, og som vil bringe den inn på et
helt nytt spor. Det er en bemerkelsesverdig passivitet fra næringsministeren
og Regjeringens side i det spørsmålet.
Jeg kan nevne den andre bedriften som nå ser
ut til å gå en dårlig fremtid i møte, nemlig
Braathens" flyverksted på Sola, det eneste flyverkstedet
vi har i Norge. I SAS er staten medeier – igjen en utrolig
passivitet (presidenten klubber) fra Regjeringen og ministerens side
i forhold til å bakke litt opp og være med
og finne løsninger på disse store utfordringene
vi har. Hva har næringsministeren tenkt å gjøre? Eller
skal han fortsatt være en passiv tilskuer?

 Presidenten minner om at man må strukturere sine
innlegg slik at man rekker å stille spørsmålet.

 Det høres fornuftig ut, president.
Men selv om representanten ikke hadde fått stilt
spørsmålet, skjønte jeg hvor han ville
hen.

Til Odda Smelteverk og passivitet:
Nå melder jeg ikke daglig til representantene
hva jeg foretar meg. Men i den grad det skulle ha interesse
hva som har foregått av initiativ knyttet
til Odda Smelteverk, kan jeg si at det har vært
møte med opp til flere statsråder. Det har vært møte med
Miljøverndepartementet, med Kommunal- og regionaldepartementet
og med Nærings- og handelsdepartementet knyttet til den
faktiske situasjonen for Odda Smelteverk. Jeg har hatt
møte med styret, med dem som er i administrasjonen, med
de ansatte og med eierne for å se på de mulighetene
som foreligger, knyttet til enkeltprosjekter som har vært
der. Konklusjonen var at det ikke var noen grunn
til at Næringsdepartementet skulle gripe inn eller
henstille til Stortinget å bevilge spesielle beløp til Odda
Smelteverk.

Når det gjelder Braathens, som er
en del av SAS, vil jeg bare henvise til at det er eier
og styret som gjør jobben.

 Morten Lund – til oppfølgingsspørsmål.

 Nyvalgt styremedlem i Høyre, Jens
Petter Ekornes, sa på et møte i SND
at industrien på Sunnmøre er bygd opp utelukkende
fordi staten har vært hjelpsom med lån og støtte.
Og han snakket om et alternativ til utflagging. Han var optimistisk.
Det går an å få det til, men alternativet
til utflagging er å bli enda bedre. Men vi trenger
statlig hjelp. Både lån og støtte
fra SND trengs fortsatt. Han advarte sterkt mot bare forbedring
av de generelle rammevilkårene.

Prosessindustrien sier det samme:
Vi må beholde de særlige vilkårene som
vi har. Hvis ikke går det galt. De maritime næringene sier
det på samme viset: Vi må ha andre skattevilkår
enn andre næringer i Norge; uten det går
det ikke. Alle disse krever altså selektive virkemidler i
tillegg til gode rammevilkår.

Jeg vil da spørre statsråden:
Hvem er det som henvender seg til statsråden og Regjeringen,
og som gjør at en konkluderer med at nå er det
kun gode rammevilkår som skal berge norsk industri?

 Morten Lund har noen relativt feilaktige
premisser når han spør om grunnen til at det kun
er generelle rammevilkår denne Regjeringen har som virkemiddel
for å få til nyetableringer og videreutvikling.
Det er rett og slett komplett feil. Vi bruker milliardbeløp
på selektive tiltak i norsk industri, i norsk næringsliv,
for å få fart på innovasjon og nyskaping.
Det vi har sagt, er at vi i den gjennomgangen vi har av virkemidlene,
vil justere fokus i større grad på oppstart – for
i større grad å få til nyetableringer.

Når det gjelder Ekornes, titulerte
representanten ham som nyvalgt medlem av sentralstyret i Høyre,
som jo er riktig. Og som det har fremgått av media, var
jeg en betydelig bidragsyter i forhold til å få det
til. Jeg tror det er viktig at man også i politiske
partier tar med folk fra næringslivet – det
er de som har skoen på. Det vil jeg anbefale også andre
partier.

Jeg tror det vil være veldig
feil å si at Sunnmøre-industrien utelukkende er
blitt til på grunn av SND og statlige tiltak. Det synes
jeg er en fornærmelse mot industrien på Sunnmøre.

 Vi går til neste hovedspørsmål.

 Internasjonal markedsføring av Norge
som turistland er Nærings- og handelsdepartementets ansvarsområde.

På et statsbesøk i Canada
nylig holdt Dronning Sonja et innlegg. Så vidt jeg vet,
var også statsråd Gabrielsen til stede
der. I spørsmålsrunden ble Dronningen spurt om Norge
gjorde nok for å markedsføre landet turistmessig. Svaret
fra Dronningen var:

«Nei,
vi er ikke gode nok. Vi har så mye
mer å tilby enn det som blir vist i dag.»

Vi har mye mer å tilby når
det gjelder kunst, kultur, historie, tradisjon – og av
det moderne Norge. Så mitt spørsmål til
statsråden blir: Hvordan vil han følge opp dette?

Jeg vil minne om at det var et vedtak i Stortinget
i fjor om en opptrapping av dette med markedsføring og
merkevarebygging av Norge, en femårsplan. Hvordan vil statsråden
da følge opp dette i statsbudsjettet og i tiden fremover?

 Det er helt riktig at jeg hadde den glede og ære å være
med Kongen og Dronningen på statsbesøk til Canada,
hvor det også ble holdt mange næringslivsarrangementer
og et meget vellykket arrangement i regi av Norges Turistråd,
der Dronning Sonja holdt et innlegg og promoterte Norge
på en aldeles utmerket måte.

Det Dronningen sa i oppfølgingen,
som representanten Hedstrøm refererte til, overhørte
jeg ikke selv. Men jeg ser selvfølgelig ikke
bort fra at Dronningen har sagt at vi ikke gjør
nok for å få frem de kvalitetene vi har i dette
landet, noe jeg tror det er ganske stor enighet om. Jeg
vet nøyaktig hvor mye vi bruker pr.
innbygger og pr. sysselsatt i denne industrien
i forhold til andre land, og jeg vet at vi ligger lavere
enn en del andre land.

Jeg er også fullstendig
klar over Stortingets synspunkter når det gjelder denne
opptrappingsplanen, og jeg er selvfølgelig beredt på at
de skal avspeiles i det statsbudsjettet som skal legges fram til
høsten. Jeg mener definitivt at det å promotere Norge
som turistland, er fornuftig og effektfullt. Jeg synes også den
omleggingen som skjer i Norges Turistråd, er veldig gunstig
i forhold til dette med en større grad av generell markedsføring – det å bygge
merkevaren Norge. I så måte var dronning
Sonjas innlegg på dette turistseminaret i Canada faktisk
meget nyttig og meget bra. Det er for øvrig gledelig at både Kongen
og Dronningen deltar så aktivt i å promotere Norge.

 Jeg er enig med statsråden i at Norge
har et stort potensial som turistland, og særlig gjelder
dette distriktene, der vi har en betydelig uutnyttet kapasitet og
mange kvinnearbeidsplasser. Så her er det enorme muligheter
for Norge. Det som er kjedelig, er jo at våre
konkurrenter, naboland ute i Europa, tar større andeler
av disse markedene, mens Norge taper. Andelen av utenlandske
turister til Norge går nedover. De andre
landene bruker større beløp og har en mer aggressiv
markedsføring.

I Fremskrittspartiet
har vi lenge hatt dette som et satsingsområde også på vårt
utenlandsbudsjett. For det som er et poeng her, er at Norge
kan bruke en del penger internasjonalt uten at det virker
inflasjonsdrivende. Og dette er et generelt virkemiddel, for det
kommer mange bransjer, bedrifter og næringer til gode.

Vil statsråden ta dette med seg til
Regjeringen og forsøke å gjøre dette
til et satsingsområde og trappe opp investeringene internasjonalt?

 Det er helt riktig som representanten Hedstrøm
sier, at turisme er meget viktig for norske distrikter.
7 pst. av sysselsettingen er i denne næringen,
mens næringen bare bidrar med 4 pst.
av BNP. Det er 130 000 mennesker som jobber i denne næringen. Det
er en av de aller viktigste distriktsnæringene.
Det er også riktig at turistveksten og veksten
i denne næringen er mindre i Norge
enn i land det er naturlig å sammenlikne seg med. Vi ser
at turismen fra utlandet ikke har steget så mye
som den har gjort i andre land.

Nå er det sikkert mange årsaker
til det. Jeg tror ikke bare det skyldes nivået
på markedsføringen. Jeg tror faktisk – eller
jeg vet av rapporter – at det avgiftsnivået vi har
bl.a. på alkohol, er en medvirkende årsak til
akkurat dette. Det er som sagt mange årsaker til dette.
Men jeg er selvfølgelig innstilt på at Regjeringen
skal følge opp det Stortinget har sagt om en opptrapping
hva gjelder å promotere Norge som turistland.

 Vi går til neste hovedspørsmål.

 Jeg ønsker å stille
et spørsmål til barne- og familieministeren.

I forbindelse med debatten om modernisering,
effektivisering og forenkling av offentlig sektor
31. januar 2002 ble det fattet følgende vedtak:

«Stortinget
ber Regjeringen sikre offentlig sektors evne til å rekruttere
og beholde arbeidskraft gjennom likelønn for kvinner og
menn og en offensiv lønns- og arbeidsgiverpolitikk».

I spørretimen 8. mai 2002 svarte statsråd
Victor D. Norman på et spørsmål fra Karin
Andersen at et tiltak for å oppnå større
lønnslikhet mellom kvinner og menn er å sørge
for at kvinner som kommer ut i arbeidslivet, nå skal ha like gode
valgmuligheter, og at de like lett skal kunne få de
stillinger de ønsker seg, som tilfellet er for menn.
Det må være en total misforståelse
fra Regjeringas side hvis man tror at f.eks. sykepleiere
og andre yrkesgrupper som kjemper for likelønn
og bedre arbeidsvilkår, ønsker seg andre
yrker. De har lang utdanning og ivaretar viktige samfunnsoppgaver,
som Regjeringa ikke har signalisert at man skal fjerne.

På hvilken måte
vil statsråd Laila Dåvøy følge
opp likestillingslovens vedtak om likelønn og
vedtaket gjort i Stortinget 31. januar?

 Jeg tror vi må jobbe på flere plan
hvis vi skal klare å oppnå likelønn for
kvinner. Men det er også en realitet
det som statsråd Victor D. Norman var opptatt av i sitt
svar, nemlig at kvinner skal ha like store valgmuligheter.
I dag ser vi jo dessverre at når det gjelder
lederstillinger, som kanskje også er de høyest
betalte, er det svært få kvinner som innehar disse.
Jeg tenker kanskje spesielt på næringslivet.
Vi har også hatt en debatt gående
om hvordan vi skal få flere kvinner i styrerom, som også representanten
kjenner godt til.

Jeg har lyst til å henvise til at
barne- og familieministeren, som også er likestillingsminister,
selvfølgelig ikke kan blande seg direkte opp
i lønnsoppgjørene, hvilket Stortinget er kjent
med. Men det jeg har gjort som likestillingsminister, som jeg var inne
på tidligere i dag i forbindelse med et annet spørsmål,
er å sette i gang et arbeidsvurderingsprosjekt. Og det
er et svært omfattende prosjekt. Det har kommet godt i
gang. En rekke bedrifter både fra offentlig og
privat sektor har valgt å være med der.

Jeg tror at vi i langt større grad
må synliggjøre verdien av det arbeid
kvinnedominerte yrkesgrupper gjør. Arbeidsvurderingsprosjekter
har vært gjennomført med stort hell i en del andre
land, og har faktisk hatt betydning. Jeg er enig med representanten
i at det ikke er nok bare å gjøre én
bit. Vi må faktisk gjøre flere ting. Det er ikke
nok bare å si at kvinner må få like gode
valgmuligheter. Men det er et viktig punkt det også.

 Jeg takker for svaret.

SV har stilt ulike spørsmål
til ulike statsråder om hvordan man skal rekruttere personell
til viktige samfunnsoppgaver, for det er det dette dreier
seg om. Og som jeg var inne på i mitt spørsmål,
har man ikke sagt fra Regjeringas side at man
skal legge ned disse ulike yrkesgruppene. Det vi har stilt spørsmål
om, er hvordan man skal oppnå likelønnsutvikling,
og svarene spriker i ulike retninger.

Statsråden var i sitt svar til meg
i stad om kontantstøtte inne på den
uheldige virkningen vi har sett i den forbindelse, hvor det er kvinnene
som velger å være hjemme. Hun svarte
meg da at det er fordi de har mindre lønn enn
menn, derfor velger kvinner å være hjemme.
Det er dette lønnsnivået vi må gjøre
noe med, sa hun i det samme svaret.

Statsråden har ansvaret for likestilling.
Statsråden har ansvaret for likelønnsutvikling.
Hvilke tiltak vil hun iverksette helt konkret?
Og hvordan vil hun samle Regjeringa rundt det viktige spørsmålet
som vi nå er inne på?

 Det er et viktig spørsmål. Som
representanten vet, er jeg svært opptatt av likelønn, og
jeg mener fortsatt at selv om vi har hatt en bedring
i enkelte sektorer, er det faktisk et godt stykke igjen. Vi har
fortsatt en diskriminering av en del kvinner og en del kvinnedominerte
yrkesgrupper.

Jeg tror ikke det er bare
ett svar på dette spørsmålet. Jeg tror ikke
at det bare er ett eneste tiltak som skal til. Når
det gjelder likelønn og likestilling, er det generelt også et
ansvar for alle. Det er et ansvar for alle statsråder, det
er et ansvar for alle arbeidsgivere.

Vi har ulike tiltak vi har satt i gang i departementet når
det gjelder å fokusere på likelønn. Vi
har ulike likelønnsprosjekter i nordisk sammenheng. I EU-sektoren
bidrar vi også med likelønnsprosjekter.
Det er ulike prosjekter, de har ulike vinklinger, de har ulike målsettinger – dvs.
de har ikke ulike målsettinger, alle
har som målsetting å bedre likelønnsmulighetene.
Det vi mest aktivt (presidenten klubber) jobber med akkurat nå,
er arbeidsvurderingsprosjektet. Men det er mulig – hvis
jeg får si en setning til, president – at man
på en eller annen måte skulle ha samlet alle
tiltakene, for det er vel egentlig det May Hansen etterlyser. Kanskje
jeg skal ta det med meg tilbake, og se om vi kan få gjort
det.

 Presidenten vil bemerke at det var
en lang setning.

 Ja, det var det.

 Da går vi til siste hovedspørsmål.

 Jeg har et spørsmål til sosialministeren.

I Bondevik-regjeringens budsjettforslag for
2002 sier man følgende om Regjeringens politikk
for å bekjempe fattigdom:

«Det
er ikke behov for nye tidkrevende utredninger eller
omfattende plandokumenter som er til hinder for handling.»

Statsråden har nå ledet Sosialdepartementet
i sju måneder, og ifølge Regjeringens egne
ord er det altså ikke behov for nye plandokumenter
og utredninger når fattigdom skal bekjempes. Kampen mot
fattigdom skulle være en flaggsak for den nye
Bondevik-regjeringen, men ingenting skjer. Dag etter dag,
uke etter uke går uten at det kommer noen
forslag fra sosialministeren. Hva er det hun venter på?

 Denne regjeringen har satt kampen mot fattigdom
på dagsordenen ved tiltredelsen. Vi har også foreslått
tiltak som fikk støtte i forhold til budsjettet for 2002.
Det er derfor ikke riktig det representanten Olsen er inne
på, at vi venter. Vi har allerede handlet. Dessuten
har vi også hele tiden sagt at vi jobber med
en tiltaksplan, så vi er på tiltakssiden, og vi
jobber med en målretting, fordi vi vil at det skal virke.

Det er gledelig å se at Arbeiderpartiet
nå ikke lenger bruker ordene «generelle
ordninger», men ordet «skreddersøm»,
og ikke lenger bruker ordet «grupper»,
men «individ». Dette er et godt utgangspunkt for
det arbeidet vi sammen skal gjøre i forhold til handlingsplanen
mot fattigdom. Den kommer til høsten.

Vi har definert det som går på hvem
det er som er fattige. Dette arbeidet har tatt tid, nettopp
fordi vi vil at det skal virke, og dette er en del av det som vi
kommer med i forhold til handlingsplanen. Bare for å nevne
noe omfatter fattigdomsbegrepet dem med lav inntekt, det har med varighet å gjøre,
det har med manglende økonomiske ressurser å gjøre,
det går på dårlige levekår,
manglende tilknytning til arbeidslivet og dårlige
boforhold. Så svaret på spørsmålet
er: Vi har gjort noe i 2002. Vi kommer med nye tiltak. Vi har lovet
en tiltaksplan. Den kommer i forbindelse med det arbeidet vi skal
gjøre til høsten.

 Jeg takker for svaret.

I debatten om det samme budsjettforslaget fra
Bondevik-regjeringen heter det:

«Vi
har råd til å forhindre fattigdom i Norge
dersom vi er villige til å se med nye øyne
på gamle velferdsordninger.»

Regjeringen har nå nettopp
lagt fram et revidert nasjonalbudsjett. Der øker Regjeringen
statens utgifter med om lag 6 milliarder kr. Ikke en eneste
av disse kronene går til å bekjempe fattigdom.
Regjeringen sier altså at vi har råd
til å forhindre fattigdom, og at det ikke trengs planer
og utredninger. Til tross for dette, og til tross for at det er
lagt inn penger i revidert nasjonalbudsjett, fremmes det altså ikke
et eneste forslag for å gjøre noe med fattigdommen.
Hva skyldes det?

 Jeg gjentar: Tiltak er foreslått for
2002. Det er vedtatt for 2002. Revidert nasjonalbudsjett er for å revidere
et budsjett. Vi jobber med en tiltaksplan. Den kommer til høsten.
Den skal være målrettet.

Jeg er svært glad for de utspillene
som Arbeiderpartiet har kommet med
i forhold til at arbeid skal lønne seg, og ser frem til
et videre samarbeid på dette området.

 Tiden for den muntlige spørretimen
er omme. Vi går over til den ordinære spørretimen.





                    
                    
                    

 Det blir to endringer i den oppsatte spørsmålslisten.
Presidenten viser i den sammenheng til den oversikt som er omdelt
på representantenes plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 16, fra representanten
Ågot Valle til barne- og familieministeren, bortfaller, da spørreren
har sykdomsforfall.

Spørsmålene 18 og 19, fra
henholdsvis representantene Anita Apelthun Sæle
og Arne Sortevik til utdannings- og forskningsministeren,
blir etter anmodning fra statsråden flyttet og
besvart etter spørsmål 12.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 18


    
        

Spørsmål 19


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 24


    
        

Spørsmål 25


    
        

Spørsmål 26


    
        

Spørsmål 27


    



                    

 Dette spørsmålet
bortfaller.





                

 Det foreligger ikke
noe referat.





                    
                    
                    

