 De talere som heretter får ordet, har en taletid på inntil 3 minutter.




 Jeg har merket meg gjennom pressen at representanter for Kristelig Folkeparti har signalisert at det er naturlig at det spørsmålet vi behandler i dag, kommer tilbake til Stortinget. Jeg har da lyst til å spørre om dette er et felles syn for regjeringspartiene. Når vi i dag hører statsråden og representanten Kristiansen, blir jeg jo i tvil. Er disse av en annen oppfatning enn den Kristelig Folkeparti har gitt uttrykk for i pressen? Dersom det er slik at saken ønskes tilbake til Stortinget, hvorfor støttes ikke forslaget om nettopp dette, som ligger i innstillingen? Betyr det representanten Kristiansen og statsråden nå sier, at avgjørelsen om at denne omsetningen skal ligge utenfor råfiskloven, allerede er tatt? Og hvordan er da fiskerinæringen tatt med på råd i dette spørsmålet? Er de hørt i denne saken?




Jeg tolker representanten Kristiansen slik at han langt på vei er enig i Fremskrittspartiets syn når det gjelder råfiskloven. Og jeg må da spørre: Oppfatter representanten Kristiansen det slik at råfiskloven er et problem for fiskerinæringen i sin nåværende form, eller totalt sett?




 Egentlig beklager jeg å forlenge debatten, som vel er avsluttet, men representanten Arnesen stiller noen interessante spørsmål om behovet for å få saken tilbake til Stortinget. Dette er et Dokument nr. 8-forslag, og jeg vil tro at det er muligheter for omkamper. Vi ser stadig vekk at det blir gjennomført mer eller mindre fortløpende også i Stortinget.




Jeg anser denne saken som avsluttet her og nå. Det som går på oppfølging, kontroll og videreutvikling av oppdrettsnæringen generelt, og i særdeleshet torskeoppdrett, vil vi stadig få muligheten til å komme tilbake til Stortinget med. De politiske avveiningene når det gjelder organiseringen, vil jeg tro at de fleste også vil ha mulighet til å kunne komme tilbake til.




Men siden ordet «tvil» ble brukt i representanten Arnesens innlegg, kan jeg ikke med min beste vilje se annet enn at også Arbeiderpartiet må ha atskillig tvil i denne saken om hvorvidt råfisklovens fortreffelighet er det som skal løfte norsk torskeoppdrett videre opp og frem, slik som man har valgt å formulere seg. Man har altså såpass sterk tvil at man ber en Høyre-statsråd – jeg skjønner jo godt behovet for det – om å sette seg ned og utrede dette spørsmålet for Arbeiderpartiet. Hvis man hadde tatt seg en runde til aktørene i norsk oppdrettsnæring, særlig til de aktørene som nå skal utvikle norsk torskeoppdrett, og spurt dem om råd, ville jeg tro at det unisone rådet og den unisone tilbakemelding som vil bli gitt, og som også må være kommet representanten Arnesen i hende, er: For alt i verden, ikke bland råfiskloven inn i dette spørsmålet. Hvis man leser råfisklovens forretningsidé og statutter, vil man se at den ene og alene er etablert i en tid da man først og fremst skulle ivareta interessene til fiskeren om bord i båten. Det var ikke forespeilet at det skulle være et lovverk som skulle ivareta oppdrettsnæringens interesse primært.




Det å diskutere råfisklovens fortreffelighet med tanke på villfangst, vil jeg avstå fra her og nå. Det vil vi sikkert også få anledning til å komme tilbake til. Jeg er ikke en representant som ser det formålstjenlig å stå og fordømme råfiskloven. Det vil jeg aldri komme til å gjøre. Men jeg føler at vi alle sammen er i stand til å diskutere innholdet, og det skulle også bare mangle at vi ikke skulle gjøre det når det er tid og anledning for det.




 Flere har ikke bedt om ordet til sak nr. 5.




Etter ønske fra kommunalkomiteen vil presidenten foreslå at sakene nr. 6 og 7 behandles under ett. – Det anses vedtatt.





                    

 Under debatten har Lodve
Solholm satt fram et forslag på vegne av Fremskrittspartiet.
Forslaget lyder:

«Dokument
nr. 8:145 (2001-2002) – forslag fra stortingsrepresentantene
Marit Arnstad og Åsa Elvik om at omsetning av oppdrettstorsk skal
legges inn under råfiskloven – bifalles ikke.»

Votering:

Forslaget fra Fremskrittspartiet
ble med 68 mot 18 stemmer ikke bifalt.

(Voteringsutskrift kl. 21.27.34)

Komiteen hadde innstillet:

I

Stortinget ber Regjeringen foreta en helhetlig
vurdering av den framtidige omsetning av oppdrettstorsk, og melde
tilbake til Stortinget i egnet form.

 Presidenten regner med at Høyre,
Fremskrittspartiet, Kristelig Folkeparti og
Venstre ønsker å stemme imot.

Votering:

Komiteens innstilling ble med 52 mot 39 stemmer ikke bifalt.

(Voteringsutskrift kl. 21.27.57)

Videre var innstillet:

II

Dokument nr. 8:145 (2001-2002) – forslag
fra stortingsrepresentantene Marit Arnstad og Åsa Elvik om at omsetning
av oppdrettstorsk skal legges inn under råfiskloven – vedlegges
protokollen.

Votering:

Komiteens innstilling bifaltes enstemmig.


                    
                    

