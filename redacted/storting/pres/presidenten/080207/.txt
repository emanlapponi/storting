  Ærede medrepresentanter! 

Tidligere
stortingsrepresentant for Arbeiderpartiet Laila Kaland er død. Hun
ble 68 år. 

Laila Kaland representerte Møre og Romsdal
på Stortinget i fire perioder, altså i mer enn 16 år.
I denne perioden var hun med i fire forskjellige stortingskomiteer: kirke-
og undervisningskomiteen, sjøfarts- og fiskerikomiteen, finanskomiteen
og kontroll- og konstitusjonskomiteen. 

I det sivile var Laila Kaland
sykepleier, og hun var sykepleiesjef i Sykkylven kommune da hun første
gang ble valgt inn i Stortinget, i 1985. Hun møtte imidlertid flere
ganger som vararepresentant også i perioden 1981-1985. 

Vi husker
Laila Kaland som en politiker med et brennende engasjement og med stor arbeidskapasitet.
Det må man ha når man skal kle rollen som rikspolitiker, lokalpolitiker,
yrkeskvinne, husmor, mor og ektefelle. 

Hun var spesielt opptatt av
omsorg for særlig svake grupper. Hun stod i første rekke i
kampen for kvinners reelle likestilling med menn. «Likeverd»
var et ord Laila Kaland gjerne brukte. Alle som kjente henne, vil huske
hennes jordnære holdning til livet og hennes evne til empati. Hun
knyttet stadig nye kontakter med folk fra ulike samfunnslag. 

Laila
Kaland var også svært engasjert i regionen der hun bodde. Hun
brant for alle saker som kunne sikre lokalsamfunnets framtid. Hun var medlem
av Sykkylven kommunestyre i mange år og satt i Møre og Romsdal
fylkesting fra 1979 til 1985. Hun hadde en lang rekke offentlige og politiske
verv. I flere år var hun medlem av og leder for Møre og Romsdal
Arbeiderparti og satt i partiets landsstyre fra 1981 til 1985. 

Laila
Kaland var en meget bestemt dame og var ofte veldig direkte på talerstolen.
Hun kalte en spade for en spade. Vi husker henne som en fargerik person
med et smittende humør og en meget hørbar latter. Faktum var
at om vi ikke alltid kunne se Laila Kaland, kunne vi alltid høre
henne. 

Dessverre ble hun alvorlig syk den siste tiden hun levde.
Hun slet, men var tapper og maktet å vise omsorg for andre til det
siste. 

Vi takker Laila Kaland for en lang arbeidsdag for parti og
samfunn. 

Representantene påhørte stående
presidentens minnetale. 

 Det foreligger to permisjonssøknader:

fra representanten Borghild 

Tenden

 om velferdspermisjon i tiden fra og med 11. februar til og
med 16. februar 

fra representanten Line Henriette Holten


Hjemdal

 om permisjon i tiden fra og med 11. februar
til og med 16. februar for å delta i studiereise til USA om amerikansk
politikk og samfunn 

Etter forslag fra presidenten
ble enstemmig besluttet: 

Søknadene
behandles straks og innvilges. 

Følgende vararepresentanter
innkalles for å møte i permisjonstiden: 

For Akershus
fylke: Inge Hallgeir 

Solli

For Østfold
fylke: John 

Thune

John Thune
innvelges i Lagtinget for den tid han møter for representanten Line
Henriette Holten Hjemdal. 





                    
                    
                    

 Stortinget går da til votering.

Votering i sak nr. 4

Komiteen hadde innstilt: 

Stortinget samtykker
i godtakelse av forordning (EF) nr. 863/2007 om opprettelse av beredskapsteam
for grensekontroll (vedtak om videreutvikling av Schengen-regelverket).

Votering:

Komiteens innstilling ble enstemmig bifalt.





                
                
                

Voteringen i en sak finnes i slutten av referatet for hver enkelt sak.


            


            

 Det foreligger ikke noe referat. 

Dermed er dagens kart ferdigbehandlet.

Forlanger noen ordet i henhold til forretningsordenens § 37a
før møtet heves? - Møtet er hevet. 





                    
                    
                    

