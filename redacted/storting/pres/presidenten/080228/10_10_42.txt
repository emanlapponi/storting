 Representanten Ulf Leirstein har tatt opp de forslagene han refererte til. 




 Det kan være mange årsaker til at folk får gjeldsproblemer. Noen mangler oversikt over økonomien sin. De skaffer seg dyre kredittkort for å betale regninger eller finansiere videre forbruk. Når de ikke klarer å betjene lånet, tar de opp stadig nye forbrukslån for å kunne betjene gammel gjeld. Snøballen begynner å rulle, og etter hvert har man satt seg selv i en veldig vanskelig situasjon som det er enda vanskeligere å komme seg ut av. 




Det finnes mange enkeltmennesker med mange ulike historier, og årsakene til at de ender opp med store gjeldsproblemer er mange. De fleste av dem har etter min oppfatning én ting til felles: Det er et ønske om å komme seg ut av den umulige situasjonen, betale tilbake gjelden sin og bli skyldfrie. 




Folk som har problemer med å betjene gjelden sin, er i utgangspunktet i en veldig vanskelig situasjon. Mange faller utenfor når de får gjeldsproblemer. Da er det viktigere enn noe annet at disse menneskene får mulighet til å komme tilbake i arbeidslivet og gjennom ulike ordninger få hjelp til betalingsproblemene sine.




Høyre er av den oppfatning at det er viktig å sette inn forebyggende tiltak for å få bukt med gjeldsproblematikken. Et viktig forebyggende tiltak mot gjeldsproblemer, særlig blant ungdom, er f.eks. undervisning i personlig økonomi i skolen. Dette er i dag innført både i grunnskolen og i den videregående skolen og omfatter bl.a. undervisning om konsekvensene av låneopptak. Det er også viktig at markedsføring av lånetilbud, isolert sett og f.eks. i forbindelse med salg av boliger, er både nøkterne og tilstrekkelig veiledende. 




Mange av dem som rammes av en gjeldskrise, er ofte mennesker som i utgangspunktet er ressurssvake. Folk som opplever seg selv som fattige, rammes også av gjeldsproblemer. Jeg husker fra siste stortingsvalgkamp at Kristin Halvorsen på TV 2s folkemøte i august uttalte at det jo ikke er vanskelig å bekjempe fattigdommen. Det handler om politisk vilje. 




Fattigdomsdebatten hører vi ikke mye til om dagen. Dessverre ser det ut til at Regjeringen ikke makter å gå løs på denne krevende utfordringen, og det er synd. Det er synd, for selv om dette er krevende, handler det etter Høyres syn om å gi mennesker en ny sjanse i livet. I den sammenhengen er det veldig positivt det forslaget som representantene fra Fremskrittspartiet nå har fremmet. Høyre er i utgangspunktet positiv til flere av forslagene som ligger i dette Dokument nr. 8-forslaget. Derfor støtter vi intensjonen bak forslaget fullt ut. Men fordi forslagene samlet sett vil få konsekvenser som det vil være veldig krevende å få et overblikk over uten nærmere utredning, er det vanskelig å gå inn for hvert enkelt av dem. Noen av enkeltforslagene er vi også noe skeptiske til, som det framkommer i merknadene. Men i det store og hele er det flere av forslagene det er aktuelt å se nærmere på. Dette gjelder bl.a. forslaget om at reglene for fri rettshjelp også kan gjelde i tvistesaker med ligningskontorene, at lovgitte frister i forbindelse med behandling av gjeldsordning skal overholdes, og at tiltak som kan bidra til reduksjon av inkassosalærene iverksettes, i tillegg til en vurdering av en lovendring som i større grad gir anledning til å sette gjeldsperioden til null år. 




Forskning viser at gruppen som søker gjeldsordning, er ressurssvak. Mange har utfordringer knyttet til helse, rus og økonomisk evne. Etter Høyres oppfatning tilsier hensynet til de menneskene dette gjelder, at det foretas en viss oppmykning i lovens krav. For særlig ressurssvake skyldnere vil utsiktene til positive endringer i gjeldsordningsperioden være små, og vi kan ikke se at en viss oppmykning i loven på dette punktet vil redusere den generelle betalingsmoralen eller virke støtende for kreditorene. 




Helt avslutningsvis vil jeg si at Høyre har merket seg de innspillene som har kommet fra de ulike instansene som har vært på høring i denne saken. Spesielt Juss-Buss og Gjeldsoffer-Alliansen vil jeg gi en honnør for den hjelpen de gir til mennesker i en vanskelig situasjon, til de menneskene som kanskje trenger denne hjelpen aller mest.




 La meg også gi honnør til Fremskrittspartiet for det forslaget som er fremstilt her, og som i stor grad får positiv omtale i merknadene fra et stort flertall. Så kan man selvfølgelig ønske at man fikk votert over hvert enkelt forslag, men jeg synes også det har noe med seriøsiteten å gjøre at vi ser på dette samlet sett og får en samlet vurdering. Det som også ble sagt, at det var en slags marsjordre fra flertallet, synes jeg er en god beskrivelse, og i hvert fall slik jeg oppfattet det, er statsråden selv opptatt av gjeldsofrenes situasjon. Det er jo ikke alltid det går på selve lovteksten, men på hvordan den enkelte som forvalter offentlig myndighet, opptrer i møte med gjeldsofre. Hvis man har ønske om å opptre med fleksibilitet, kan kanskje mye gjøres uten at man trenger å endre for mye på ulike lovtekster. 




Målet må jo være å løse problemene sammen med skyldnerne, ikke å knekke dem. Samtidig er det selvsagt heller ikke i samfunnets interesse å svekke den allmenne betalingsmoralen. Å påta seg gjeld medfører ansvar som det nødvendigvis må forventes skal følges opp. Men gjeldsproblemer oppstår også uten at det er betalingsmoralen som er årsaken. I slike situasjoner vet vi at det er skyldneren, ikke kreditorene, som oftest er den svake part i dag. 




I sin vurdering av de enkelte forslagene har statsråden bl.a. vist til høringen som pågår når det gjelder organiseringen av offentlig innkreving, og til pågående arbeid med gjeldsordningsloven. Vi vet, som det ble sagt også av saksordfører, at her er flere departement involvert, så en god samordning er absolutt å håpe på. 




Når vi da fra Kristelig Folkepartis side ikke voterer positivt over de enkelte forslag, men omtaler dem positivt i merknadene, gjør vi det i forvissning om at intensjonen tas på alvor. I de pågående høringsprosesser som nå skjer, forventer vi at både dette forslaget og et tidligere forslag fra Kristelig Folkeparti som ble behandlet for ett år siden, og som omhandler mye av det samme, blir tatt med og vurdert samlet i Regjeringen, f.eks. «grønt nummer» for gjeldsrammede, frarådningsplikt ved kredittkjøp og bedre beskyttelse av gjeldsrammede. Det handler ikke bare om tiltak for å få personer ut av gjeldsfellen, men vel så mye om å hindre at personer havner der i utgangspunktet. 




Jeg tror at både regjeringspartier og opposisjonspartier har et felles ønske om å gjøre situasjonen bedre, og hvis vi nå nærmer oss en periode med mer rusk - for å kalle det det - i nasjonaløkonomien, er det absolutt grunn til å være på vakt. Regjeringen har et stort faglig apparat som den kan bruke for å få utredet og foreslå effektive tiltak som gir gjeldsrammede bedre beskyttelse, og jeg håper at det er grunnlaget for det arbeidet Regjeringen nå gjør. 




 Som flere har gjort, vil også jeg takke Fremskrittspartiet for Dokument nr. 8-forslaget. Det er en viktig og svært krevende sak. Det er et veldig stort dilemma som Stortinget som lovgiver står overfor her, fordi vi som lovgiver sjølsagt er opptatt av at folk skal betale for seg. En skal gjøre opp for seg. En skal være et myndig økonomisk menneske som tar det ansvaret det er å kjøpe en tjeneste eller en vare. Samtidig må vi jo som lovgiver gi folk i økonomisk problematiske situasjoner en real sjanse til å komme ut av den situasjonen de er i. Dersom vi strammer til for sterkt på den ene eller den andre sida her, vil det føre til en ny atferd fra f.eks. dem som selger en vare eller en tjeneste, som lett kan føre til at de som er minst bemidla, vil komme vanskeligere ut i forhold til å få del i de godene som bedre bemidla mennesker får. 




Det som vel er formålet med denne diskusjonen, er å sikre at færrest mulig kommer i en slik situasjon. Samtidig kommer flest mulig ut av det, dersom de sjøl vil - og jeg vil understreke det: dersom de sjøl vil. De dilemmaene vi står oppe i her, er jo parallelle til andre dilemmaer vi står oppe i i samfunnet når det gjelder reaksjoner og mulighet for rehabilitering i vanskelige situasjoner en av ulike grunner kan komme opp i. Det er en balansegang mellom ansvaret for den gjeldstyngde en har i forhold til sin egen innsats, og ansvaret de som gir kreditt, har. De som er kredittgivere, har en større risiko for å tape penger, ved å selge på avbetaling, eksempelvis. Myndighetenes lover og regelverk balanserer disse interessene. 




Det som kanskje spesielt opprører en del, er myndighetenes opptreden som innkrever av ubetalt skatt eller avgift. Jeg har mange eksempler på at det er vanskeligere å få til gjeldsordninger, avbetalingsordninger og akkorder i forhold til det offentlige enn i forhold til privatpersoner eller bedrifter som har gitt de gjeldstynga kreditt. Det er mange enkeltmennesker som har kommet i et økonomisk uføre hvor det ut fra årsaken til problemene er for vanskelig å komme økonomisk på beina igjen, og det er jo det som er poenget til dem som har stilt forslaget. 




Det er gode innspill fra Gjeldsoffer-Alliansen ved komiteens behandling, og jeg synes, som flere har sagt, at holdninga fra Regjeringa ved finansministeren er positivt søkende for å avbalansere dette. Vi i Senterpartiet føler oss godt bekvemme med at dette er et prioritert område fra Finansdepartementets side, og vi er svært glade for det. 




 Jeg tar ordet for å understreke at det som er hensikten med dette Dokument nr. 8-forslaget og engasjementet som ligger bak, deles av Regjeringen, og vi holder på med et viktig arbeid om dette som involverer flere departementer. Det framgår av mitt svar til komiteen også. 




I tillegg har jeg bare lyst til å understreke noe av det som flere talere har vært innom i debatten, nemlig hvor viktig det er å fokusere på det forebyggende arbeidet på disse områdene. Når problemene først har vokst en over hodet, er man inne på mange av de løsningene som Fremskrittspartiet tar opp, men jeg tror at kanskje særlig offentlig sektor på et mye tidligere tidspunkt kan ta kontakt med folk som en ser vegrer seg for å ha kontakt. Det er dette som er utgangspunktet for rapporten skattemyndighetene har laget, og som egentlig ble laget på bakgrunn av et initiativ fra Jon Skau. Han fortalte hvordan han som enkeltperson klarte å komme inn i et problem som bare vokste og vokste og ble helt uhåndterlig fordi han vegret seg for å åpne vinduskonvolutter, ikke torde å ringe til ligningskontoret, ikke ble oppsøkt av ligningskontoret når de så at han hadde problemer, osv. 




Skattemyndighetene har tatt dette veldig på alvor på den måten at man nå ønsker å komme i aktiv kontakt med personer som på grunn av sykdom eller ting som skjer i familien eller ellers i livet, ikke klarer å forholde seg til ligningsmyndighetene. 




Det er en del som har det sånn. Hvis man kan klare å komme i kontakt på et tidlig tidspunkt, kan man forhindre at problemene blir store. Jeg er veldig glad for at skattemyndighetene har startet på det arbeidet, for det betyr at vi får færre mennesker som ender i store gjeldsproblemer knyttet til å betale skatten sin. 




Vi skal selvfølgelig også ha fokus på de andre forslagene, som først og fremst dreier seg om dem som har fått problemer likevel. Men jeg tror at det er enormt mye vi kan hente ved å ha et forebyggende perspektiv, en vennlig og konstruktiv tone og å prøve å løse problemer i samarbeid med skattytere - istedenfor at problemene bare vokser og vokser. 




 Flere har ikke bedt om ordet til sak 2. 

(Votering, se side 2222) 





                    

 Under debatten har Ulf Leirstein
satt fram 8 forslag på vegne av Fremskrittspartiet. 

Forslag
nr. 1 lyder: 

«Stortinget ber Regjeringen
gjennomgå og kvalitetssikre ligningsmyndighetenes saksbehandlingsrutiner
med sikte på å redusere antall tilfeller av maktmisbruk overfor
skattyter til ingen, og herunder: 

-legge frem forslag der det vurderes hvorvidt bevisbyrden i skjønnsligningssaker
i større grad legges på ligningskontorene, 

-endre reglene slik at skattyter får fradrag for utgifter pådratt
i forbindelse med tvistesaker med ligningskontoret, 

-vurdere
å la reglene om fri rettshjelp også gjelde i tvistesaker med
ligningskontorene, 

-utrede og vurdere tiltak for å
generelt forbedre skattyters stilling i tvistesaker med ligningsmyndighetene,
og tilhørende behandling i nemnder, med sikte på å bedre
skattyters posisjon.» 

Forslag nr. 2 lyder: 

«Stortinget ber Regjeringen gjennomgå
det offentliges rutiner og opptreden som kreditor, med sikte på å
skape bedre, ensartede og mer humane rutiner.» 

Forslag nr. 3 lyder: 

«Stortinget
ber Regjeringen 

-gjennomgå
de tilfeller der det offentlige har forrang som kreditor eller panthaver,
vurdere hensiktsmessigheten og på bakgrunn av dette fremme nødvendige
forslag om endringer, 

-vurdere en lovendring som gir det
offentlige lavest prioritet ved konkurser, 

-vurdere hvorvidt
særnamsmennene i større grad burde gi informasjon til andre
kreditorer om sine utleggstrekk, og bli pliktig til å tinglyse sine
utleggstrekk.» 

Forslag nr. 4 lyder: 

«Stortinget ber Regjeringen 

-fremme forslag om at gjeldsordningsloven gir skyldner rett, men
ikke plikt, til å forsøke å få til en ordning med
fordringshaverne, 

-vurdere mulige forbedringer ved sentralisering
av namsmannsoppgaven, med sikte på bedret kompetanse og mer effektiv
saksbehandling, både i tid og kostnad, 

-gjennomgå
offentlige gjeldsrådgiveres oppgave med sikte på å sørge
for en enda bedre tjeneste overfor debitor, 

-sørge
for at frister i forbindelse med behandling av gjeldsordning overholdes
i forhold til lov og dagens fastsatte krav, slik det også ble påpekt
i Riksrevisjonens rapport Dokument nr. 5:3 (2005- 2006).» 

Forslag nr. 5 lyder: 

«Stortinget
ber Regjeringen vurdere: 

-hensiktsmessigheten
av å slå sammen de ulike trekkinstanser i gjeldsforhold til
én trekkinstans, 

-å opprette én veiledende
felles sats for livsopphold, 

-utredning av hvordan markedet
for inkassovirksomhet virker i Norge i forhold til i andre land, samt fremme
forslag til tiltak som kan bidra til reduksjon av inkassosalærene,

-et system for inkassogebyrer liknende det man har i Sverige,
der kreditorene betaler en andel av inkassogebyret, 

-å
endre forskriften for fastsettelse av inkassogebyrer slik at gebyret ikke
øker med det utestående beløpets størrelse, 

-å unnta inkassosalær for merverdiavgift, 

-å avvikle totrinnssystemet for inkassosalær,

-å sette ned multiplikatoren for utlegg ytterligere
fra 1,85 ganger rettsgebyret slik at gebyret kommer ned mot 1 000 kroner,

-endring i reglene slik at ikke pant for skatt kan tas
i depositum for leilighet, 

-å fremme forslag som
medfører at ikke pensjonspoeng blir trukket fra når skatt ikke
blir betalt innen tre år, dersom skatten senere blir betalt.»

Forslag nr. 6 lyder: 

«Stortinget ber Regjeringen gjennomgå ordninger og markedet
for gjeldsrådgivning, og vurdere hvorvidt det er nødvendig
med bedre tilrettelegging for mer velfungerende markedsmekanismer, og om
dette eventuelt kan gjøres bedre av private tjenesteytere utenfor
kommunen.» 

Forslag nr. 7 lyder: 

«Stortinget ber Regjeringen vurdere en lovendring, som i større
grad gir anledning til å sette gjeldsordningsperioden til null år,
i tilfeller hvor skyldneren har drevet næring og størstedelen
av gjelden er næringsgjeld.» 

Forslag nr. 8
lyder: 

«Stortinget ber Regjeringen
vurdere å fjerne muligheten for trekk i lønn for «Andre
krav» i dekningsloven § 2-8.» 

Votering:

Forslagene
fra Fremskrittspartiet ble med 81 mot 24 stemmer ikke bifalt.

(Voteringsutskrift kl. 12.36.02)

Komiteen hadde innstilt: 

Dokument
nr. 8:16 (2007-2008) - representantforslag fra stortingsrepresentantene
Ulf Leirstein, Gjermund Hagesæter, Kari Kjønaas Kjos og Karin
S. Woldseth om bedring av skattyters stilling i tvistesaker og bedring av
situasjonen for mennesker med gjeldsproblemer - vedlegges protokollen. 

Votering:

Komiteens innstilling ble enstemmig bifalt.

 I sakene nr. 3 og 4 foreligger det ikke noe
voteringstema. 


                    
                    

