 Representanten Bjørn Jacobsen har satt fram det forslaget han refererte til.




 Som saksordføreren sa, har det både utenfor og innenfor dette hus, tidligere, og nå også i år, vært et engasjement for å få FN-dagen som offisiell flaggdag, for å markere FNs internasjonale betydning. Blant annet har FN-sambandet engasjert seg i dette spørsmålet. Derfor var jeg som en av forslagsstillerne opptatt av å samle et bredt politisk flertall bak et slikt forslag, og politikere fra ulike partier ble kontaktet om å stille seg bak. Når representantene fra regjeringspartiene sammen med SV stod bak forslaget, var jeg derfor optimistisk i forhold til at et flertall her i Stortinget ville gi uttrykk for en klar vilje overfor Regjeringa om å gjøre det som var nødvendig for at FN-dagen fra og med i år skulle komme på lista over offisielle norske flaggdager.




I den innstillinga fra utenrikskomiteen som vi behandler i dag, gir en samlet komite uttrykk for at FN spiller en helt sentral rolle for internasjonal fred og sikkerhet, og komiteen er enig med forslagsstillerne i at det er viktig å bringe det globale perspektivet inn i Norges 100-årsmarkering av sjølstendighet og unionsoppløsning. En samlet komite gir også gledelig nok uttrykk for at å gjøre FN-dagen til offisiell flaggdag ville være en god symbolsk måte å markere Norges FN-engasjement på. En samlet komite ber også om at det i det pågående arbeidet med revisjon av flaggforskriften vurderes å innføre FN-dagen som offisiell flaggdag, og gir uttrykk for at en er enig i at det blir særskilt flagging 24. oktober i år, for på den måten å markere at FN nå i 2005 feirer sitt 60-årsjubileum. Dette er synspunkter og holdninger jeg deler fullt ut.




Men til tross for alle disse positive merknadene fra en samlet utenrikskomite konkluderer altså komiteens flertall, alle unntatt SV, i den foreliggende innstillinga med at forslaget avvises – en konklusjon som i svært liten grad, slik jeg ser det, er i overensstemmelse med de positive merknadene som ligger i innstillinga. Derfor er jeg veldig glad for at alle partiene her i salen nå i tolvte time ser ut til å ha samlet seg om det forslaget som representanten Bjørn Jacobsen nettopp fremmet, og som går ut på at Dokument nr. 8-forslaget blir vedlagt protokollen. Det har også som konsekvens at SV ikke fremmer sitt primærforslag, et anmodningsforslag, som er inntatt i innstillinga, slik også Jacobsen gjorde rede for. Ved at forslaget nå vedlegges protokollen, vil Stortingets klare vilje, slik den kommer til uttrykk i merknadene fra en samlet utenrikskomite, måtte ha stor betydning for departementets konklusjon i den revisjonen av flaggforskriften som nå pågår. Mitt berettigede håp er derfor at vi vil få se at det blir flagget både fra offentlige bygninger og gjerne også fra private flaggstenger på FN-dagen til høsten, og at dette også vil skje hvert år den 24. oktober.




 Flere har ikke bedt om ordet til sak nr. 14.

(Votering, se side 2947)





                    

  Under debatten har Bjørn Jacobsen
satt fram et forslag på vegne av Arbeiderpartiet, Høyre,
Fremskrittspartiet, Sosialistisk Venstreparti, Kristelig
Folkeparti og Senterpartiet. Forslaget er omdelt på representantenes
plasser i salen.

Presidenten gjør oppmerksom på at
forslaget fra SV som er inntatt i innstillingen, ikke
er tatt opp.

Når det gjelder det omdelte forslag,
kommer det til erstatning for innstillingens forslag til vedtak.
Forslaget lyder:

«Dokument
nr. 8:78 (2004-2005) – forslag fra stortingsrepresentantene Ågot
Valle, Sigbjørn Molvik, Jan Olav Olsen og Åse
Gunhild Woie Duesund om å gjøre FN-dagen, 24.
oktober, til offisiell flaggdag i Norge – vedlegges
protokollen.»

Votering:

Forslaget fra Arbeiderpartiet, Høyre, Fremskrittspartiet,
Sosialistisk Venstreparti, Kristelig Folkeparti
og Senterpartiet bifaltes enstemmig.


                    
                    

