 Representanten Morten Høglund har tatt opp det forslaget han refererte til.




 Senterpartiet er enig med Fremskrittspartiet i at det er ønskelig med en større debatt i Norge om de veivalgene vi gjør i utenrikspolitikken, og de veivalgene vi kan velge å gjøre i utenrikspolitikken. Vi er slett ikke enig i alle premissene som legges til grunn i det dokumentet som er til behandling, men vi syns det er bra at debatten reises, og at man også kommer med innspill til hvordan vi kan få denne typen debatt om veivalgene opp.




Når man hører på representanten Lønning, får man inntrykk av at verden er statisk, men det er jo faktisk ikke slik. Internasjonalt samarbeid gjennomgår store endringer. Verden framstår i mange henseender som ustabil. Det er et faktum at det tradisjonelle skillet mellom innenrikspolitikk og utenrikspolitikk i stadig større grad viskes ut. Derfor mener vi at det er en klok tanke å invitere til en brei debatt om norsk utenrikspolitikk. Og det er behov. For oss i Senterpartiet kan det synes som om vi er på ei sklie når det gjelder folkeretten. Vi trenger en debatt om hvordan vi skal håndtere aspekter knyttet til folkeretten framover. Vi trenger definitivt en debatt om hvordan vi skal utnytte det handlingsrommet som vi har i forhold til EU, for å nevne noe.




Det er riktig som forslagsstillerne sier, at man innen de fleste politikkområder foretar analyser og kommer med anbefalinger fra en gruppering av mennesker – anbefalinger som kommer til det politiske miljøet – og så er det sjølsagt det politiske miljøet som forholder seg til dette og trekker konklusjonene av det. I så måte har vi hatt et godt eksempel her i salen i dag. Det er utvilsomt sant at Orheim-utvalgets innstilling har vært nyttig for det arbeidet som har vært gjort i nordområdepolitikken.




Jeg syns det er mye klokt i å legge til rette for en brei debatt om veivalgene i norsk utenrikspolitikk, og at man søker hjelp i de miljøer hvor man har stor kunnskap, til å lage et utgangspunkt for den debatten. Men så er poenget at det må være opp til regjeringa å ta initiativ til at man får en slik prosess på plass, og derfor kan ikke vi støtte det forslaget som ligger her fra Fremskrittspartiet. Det er ikke noe poeng i å tre dette nedover hodet på ei regjering, dette må regjeringa finne ut av sjøl. Men i det jeg sier, ligger det også en klar anbefaling: Det er kloke tanker som ligger i forslaget til Fremskrittspartiet.




 Jeg tolker vel representanten Høglunds innlegg slik at selv heller ikke han er veldig sterk i troen på at det forslaget som er fremsatt, er midt i blinken, for å si det med et understatement. Det synes jeg er redelig og greit.




Det var imidlertid fra Høglunds side en beskrivelse av det som er tilstanden når det gjelder behandlingen av utenrikspolitikken i Stortinget, som jeg synes var så ufullstendig at den må korrigeres. Høglund sa at det er riktig at vi har generelle utenrikspolitiske redegjørelser fra statsrådens side med jevne mellomrom, og det er vel og bra. Og det er riktig at det finnes et konsultasjonsorgan, og det er vel og bra. Og vi har en rekke enkeltsaker, og det er vel og bra. Men det han da glemmer, er at Stortinget bare i løpet av det siste halvåret har fått presentert flere meget betydningsfulle stortingsmeldinger med tilhørende grunnlagsarbeid. Senest har vi brukt storparten av dagen i dag på å behandle en slik melding, som er utarbeidet på grunnlag av ekspertise, kompetanse og vanlig politisk bearbeidelse hvor Regjeringen flagger nettopp sine prioriteringer og sine synspunkter – i dette tilfellet på nordområdepolitikken.




En tilsvarende enda mer bred og omfattende debatt har vi hatt om hele utviklings- og bistandspolitikken, som er et annet helt sentralt saksfelt innenfor norsk utenrikspolitikk. Hvis man overser dette, blir bildet direkte misvisende, og da blir begrunnelsen for det fremsatte forslag også tilsvarende svak.




Så hadde jeg et øyeblikk under representanten Hagas innlegg en viss tvil om hvorvidt Senterpartiet egentlig hørte hjemme i flertallet i komiteinnstillingen eller egentlig støttet mindretallet i komiteen. Jeg forstod jo at man til sist landet på at man vedstår seg at man er en del av flertallet i innstillingen, men med en rent formalistisk begrunnelse. Det overrasker meg litt, må jeg si, for det kan jo hende når man etterlyser grunnleggende debatter om utenrikspolitiske veivalg og prioriteringer, som representanten Haga gjorde, at grunnen til etterlysningen er at man simpelthen ikke selv har deltatt i de viktige debatter vi har hatt i salen om veivalg, senest den meget omfattende debatten om Regjeringens avtale med Sverige og Finland om en felles innsatsstyrke under EU. Så vidt jeg husker, befant representanten Haga seg ikke i salen i det hele tatt da man behandlet det viktige veivalget.




Så til sist: Grunnen til at jeg for min del synes at tanken om et offentlig utvalg, nedsatt av enten regjering eller storting, med det formålet som forslagsstillerne ønsker seg, blir feil, er at dette nettopp ikke dreier seg om en delutredning. Det dreier seg ikke om spesialkompetanse, men det dreier seg om det mest omfattende av alt, nemlig den totale profil på norsk utenrikspolitikk.




Der er det selvfølgelig riktig at man skal lytte til alle røster, også de røstene som representanten Høglund siterte – det skulle bare mangle, det er jo derfor vi har en offentlig debatt – men det er ingen rimelig grunn til at man skulle invitere deltakerne i den offentlige debatt til å sitte sammen i et utvalg som skal foreta prioriteringer. Det er og blir de politiske partienes – jeg hadde nær sagt – forbannede plikt. Man kan jo f.eks. begynne med å bestemme seg for å ha en oppfatning av norsk medlemskap i EU. Det ville være en god begynnelse.




 Ja, det var «nær sagt».




 Ja, det er vår plikt å ha meninger og oppfatninger og stake ut kursen for norsk utenrikspolitikk, men vi synes altså det kunne være en god idé å trekke inn disse kreftene utenfra.




Representanten Lønning impliserte nærmest at jeg ikke hadde tro på eget forslag. Man kan ikke gjøre et forslag om å nedsette et utvalg til et prinsipielt være eller ikke være. Jeg tror det er flere veier frem til det målet, og målet her er jo viktig, det å få den sektorovergripende debatten. Jeg tror det er ulike måter å få til det på. Inntil jeg ser andre forslag som jeg synes kan være gode i så måte, synes jeg det forslaget som vi har fremmet, i hvert fall er et konstruktivt innspill, og det beste innspill jeg har sett i så måte.




Jeg beklager at jeg ikke nevnte meldingen spesielt. Vi hadde en god diskusjon rundt nordområdemeldingen, så all ære for at den er kommet, men den er allikevel sektororientert, og den tar således ikke tak i det som var vårt ankepunkt, nemlig å få den overordnede debatten.




 Representanten Lønning sier til min store forundring at Senterpartiet melder seg ut av de store utenrikspolitiske debattene i denne sal. Da må jeg rett og slett få be om at Lønning presiserer hva det er han mener. Hvilke store utenrikspolitiske debatter er det han mener at Senterpartiet har meldt seg ut av?




Nå er det slik i Senterpartiet, jeg aner ikke hvordan det er i Høyre, men det er slik i Senterpartiet at der mener vi faktisk omtrent de samme tingene, enten det er en parlamentarisk leder som drar en debatt, eller om det er et medlem av utenrikskomiteen som drar en debatt. Og Inge Lønning skal leve i trygg forvissning om at når vår parlamentariske leder, Marit Arnstad, håndterer spørsmålet om EUs kampgrupper i denne sal, så er det et uttrykk for Senterpartiets holdninger, inkludert mine. Jeg forstår at det ikke nødvendigvis fungerer på samme måte i Høyre. Det får vi ta til etterretning.




Jørgen Kosmo hadde her gjeninntatt presidentplassen.




Jeg har lyttet til debatten, men jeg er ikke helt sikker på om jeg får tak i den, for den tar for det første ikke høyde for at representanten Høglunds Dokument nr. 8-forslag jo omfatter vesentlig mer enn det debatten til nå har dreid seg om. Og de sidene som nå ikke er trukket frem i debatten, er jo kanskje også de største svakhetene ved dette Dokument nr. 8-forslaget. Jeg synes det er fortjenstfullt at vi ikke går runder om den delen av det, men jeg vil bare peke på at det er én viktig side ved denne debatten.




Når det så dreier seg om norsk utenrikspolitisk debatt i sin alminnelighet, tror jeg det er veldig viktig at man nå ikke skaper seg myter om myten om at det ikke foregår en grundig utenrikspolitisk debatt i Norge. Det er på det rene at det forskes mye i Norge. Det skrives mye i forskermiljøer. Det som skrives, danner ofte grunnlag for debatter, og det er nok slik at politikere bare i begrenset grad kan regissere debattene. Her er vi på mange måter prisgitt både at det finnes medier som er villige til å ta den, og at det finnes mennesker som er villige til å delta i den, men jeg har ikke opplevd noen politiske partier som særlig tungbedte når det gjelder å delta i utenrikspolitiske debatter.




Vi er nå oven i kjøpet i en fireårssyklus hvor partiene nettopp har foretatt sine grundige programbehandlinger, hvor man nettopp har tatt det overordnede grepet på hva man mener bør være landets utenrikspolitikk. Og det er jo det overordnede grepet som nå skal testes i det valget som kommer. Så her har vi altså hatt både mye tenkning og mye debatt.




Når vi nå får en debatt her i salen som nærmest bygger på det premisset at intet debatteres, blir det hele ganske eiendommelig. Og når vi attpåtil har fått levert eksempler ved dette møtets åpning, nemlig en debatt som nettopp tok utgangspunkt i at vi anmodet forskere om å komme med en del synspunkter, så viste det seg at heller ikke den delen av virkelighetsoppfatningen bekreftes av det som rent faktisk skjer ute. Vi har altså også brukt fagfolk for å skaffe oss underlag for debatten. Men det at man ikke har et overordnet grep, det vil jeg reservere meg mot. Det er noe partiene virkelig tar på det største alvor, og det er vel derfor vi har orientert oss som vi har gjort, fordi vi mener at vi i den løpende debatten som er, har et godt grep på hva hovedprioriteringen måtte være.




Det er også ganske instruktivt at i innstillingen gir alle partiene et kraftfullt svar på den oppfatningen Fremskrittspartiet har om hvordan prioriteringen er. Det svarer jo nettopp komiteen på i komiteinnstillingen, og det er et uttrykk for både at dette er gjennomtenkt, og at debatten finnes.




 Debatter om hvorvidt det finner sted en debatt, er sjelden de mest givende debatter. Men forslagets art og begrunnelse gjør det nødvendig, fordi hele forslaget jo bygger på den forutsetning at det ikke er en kvalifisert utenrikspolitisk debatt i Stortinget, og derfor må man ta et slikt initiativ.




Jeg bad om ordet bare for å replisere til representanten Haga. Grunnen til at jeg gjorde det, var at hun selv i sitt innlegg beklaget at det ikke var debatt om viktige utenrikspolitiske veivalg. Da synes jeg det var nærliggende å minne om at vi hadde en slik debatt for meget kort tid siden i Stortinget, og det til og med om et veivalg som hennes eget parti prioriterer høyere enn noe annet, hvis jeg har forstått det riktig, altså kampen mot et forpliktende norsk samarbeid med EU i sikkerhets- og utenrikspolitiske spørsmål. Da tillot jeg meg å antyde at forklaringen på at hun savner en debatt om veivalg, simpelthen kan ha vært at hun ikke fant anledning til å være til stede.




Det blir desto mer påfallende, siden hun som partileder skrev i landets største avis umiddelbart før den debatten fant sted i Stortinget, at flertallet av partier i denne sal opptrer grunnlovsstridig – det er en ganske sterk beskyldning – ved å foreta det utenrikspolitiske veivalg det her dreier seg om. Blant de partier som ble beskyldt for dette, er det partiet hun selv har annonsert at hun ønsker å samarbeide med i regjering, og det gjør det jo enda mer oppsiktsvekkende. Vanligvis forutsettes det at dersom folkevalgte opptrer grunnlovsstridig, bør det gjøres til gjenstand for riksrettstiltale. I hvert fall er det vel vanlig å forutsette at den som vurderer det slik at andre opptrer grunnlovsstridig, finner grunn til å begrunne hvorfor. Det var det jeg påpekte, at det blir ganske påfallende når man ikke finner grunn til å begrunne det, ikke finner grunn til å delta i det hele tatt i debatten om det veivalget, og så etterpå etterlyser debatt om veivalg.




 Det burde egentlig være helt unødvendig å ta dette innlegget, men nå tror jeg det er på tide å be representanten Lønning om å besinne seg og ta seg en pause.




Det representanten Lønning gjorde i sitt forrige innlegg, var rett og slett å anklage Senterpartiet for ikke å være interessert i en internasjonal debatt fordi Åslaug Haga ikke var i salen. Det var en debatt etter en redegjørelse av forsvarsministeren, der undertegnede som forsvarspolitisk talskvinne deltok. Det var en debatt der Senterpartiet deltok ved sin parlamentariske leder. Jeg så ikke Høyres parlamentariske leder et eneste øyeblikk i salen den dagen, men jeg kunne sjølsagt ikke av den grunn drømme om å anklage Høyre for ikke å være interessert i den debatt som foregikk i salen.




Nå er det på tide å ta det med ro!




 Den omtalte debatt var en særdeles viktig utenriks- og sikkerhetspolitisk debatt. Det ble markert ved at alle andre partier i denne sal definerte den som nettopp det, en utenrikspolitisk debatt. Da blir det litt spesielt når det partiet som ikke definerte det slik da, åpenbart, etterlyser nettopp en prinsipiell debatt om utenrikspolitiske veivalg. For det vil jeg gå ut fra at man kan være enige om enten man sitter i den ene eller annen fagkomite på Stortinget, eller har den ene eller annen tittel, at det er sakens innhold og hvorledes man prioriterer viktigheten av sakens innhold, det dreier seg om.




Jeg har ikke registrert at Høyres parlamentariske leder har etterlyst debatt. Det har derimot Senterpartiets leder gjort, til og med på en helt demonstrativ måte. Det er da jeg synes at man må ha lov til å stille den forventning tilbake at i de debatter som faktisk foregår, prioriterer man å delta, og især når man overfor den norske offentlighet umiddelbart før vedkommende stortingsdebatt har beskyldt flertallet på Stortinget for å opptre grunnlovsstridig. Da skylder man etter mine begreper å begrunne det standpunktet der hvor det hører hjemme: i Stortinget, og ikke i avisene.




 Flere har ikke bedt om ordet til sak nr. 13.

(Votering, se side 2947)





                    

  Under debatten har Morten Høglund
satt fram et forslag på vegne av Fremskrittspartiet. Forslaget lyder:

«Stortinget
ber Regjeringen oppnevne et bredt sammensatt utvalg for å gå gjennom
de utenrikspolitiske utfordringer Norge står
overfor og foreslå prioriteringer og innretting av norsk
utenrikstjeneste for å møte disse utfordringene.»

Det voteres alternativt mellom dette
forslaget og innstillingen fra komiteen.

Komiteen hadde innstillet:

Dokument nr. 8:67 (2004-2005) – forslag
fra stortingsrepresentantene Carl I. Hagen, Siv Jensen, Morten Høglund
og Christopher Stensaker om refokusering av
norsk utenrikspolitikk og modernisering av utenrikstjenesten – avvises.

Votering:

Ved alternativ votering mellom komiteens innstilling og
forslaget fra Fremskrittspartiet bifaltes
innstillingen med 81 mot 16 stemmer.

(Voteringsutskrift kl. 15.39.51)


                    
                    

