 Representanten Jorunn 

Ringstad

, som har vært permittert,
har igjen tatt sete.

Valg av settepresident

 Presidenten vil foreslå at
det velges en settepresident for Stortingets møte
i dag – og anser det som vedtatt.

Presidenten ber om forslag på settepresident.

 Jeg foreslår Elisabeth Røbekk Nørve.

 Elisabeth Røbekk Nørve
er foreslått som settepresident. – Andre
forslag foreligger ikke, og Elisabeth Røbekk
Nørve anses enstemmig valgt som settepresident for dagens møte
i Stortinget.

Representanten Ola D. Gløtvold vil
fremsette et privat forslag.

 På vegne av Åslaug Haga, Morten Lund
og meg selv vil jeg fremme forslag om dekning av opparbeidet gjeld
i helseforetakene for 2002 og 2003.

 Forslaget vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

		statsråd Valgerd Svarstad
Haugland

		statsråd Lars Sponheim

		statsråd Svein Ludvigsen

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første
hovedspørsmål, fra representanten Inge
Ryan.

 Jeg ønsker å stille
et spørsmål til landbruksministeren.

I dag legges det ned tolv gårdsbruk
i Norge. Dette skjer hver eneste dag 365 dager i året.
Til sammen er det over 4 000 nedlagte gårdsbruk
i år, eller 10 pst. av alle bruk
som legges ned på ett år. Dette er etter
SVs mening svært dramatisk.

Er landbruksministeren fornøyd
med denne utviklingen? Dersom svaret på spørsmålet
er ja, er det bare å sitte rolig, for det blir
nok også lagt ned minst 4 000 gårdsbruk
neste år. Dersom landbruksministeren ikke er
fornøyd med utviklingen, ønsker jeg å spørre
landbruksministeren om hva han har tenkt å gjøre
med denne alvorlige situasjonen.

 Presidenten konstaterer at landbruksministeren ikke
har tenkt å sitte rolig. Han har allerede reist seg.

 Jeg forstår det slik at det er anledning
til å svare mer enn ja og nei på denne talerstolen.
Jeg velger da å gjøre det ved å si at
det er rett at det ifølge den foreløpige statistikk
vi har for søknadsomgang pr. utgangen av juli
når det gjelder å søke staten
om tilskudd til landbruksdrift, har vært et noe større
fall i antall søkere enn det vi har hatt i de siste årene – knappe 5 pst.
i gjennomsnitt de siste fire–fem årene, og nå opplever
vi at det er 1,8 pst. høyere enn det.

Denne endring forstår vi,
og vi vurderer det slik i Landbruksdepartementet at det har sammenheng
med to forhold. Det ene forholdet er at det er denne gangen vi fanger
opp at det nå er nye regler som sier at de med
en årlig omsetning på under 30 000 kr, eller
en månedlig omsetning på 2 500 kr, ikke
lenger kan søke om tilskudd. Det fanges opp i
denne runde. Det vil ikke fanges opp i nye runder, for
det tas ut ved én omgang.

Det andre er at vi har et betydelig økt
omfang når det gjelder det at det etableres samdrifter. Fire
ordinære bønder slår seg sammen i én
samdrift, og mange av dem søker gjennom én søknad.
Er da fire bønder blitt til én bonde
ved at de fortsatt bor på gardene sine, driver jorda si og
kjører sin egen traktor, eller er det fortsatt fire
bønder? Denne statistikken
fanger da opp at fire bønder er blitt til én
bonde. Det forklarer denne spesielle situasjonen.

Så må vi bare slå fast
at vi helt siden krigen har hatt et betydelig fall i antallet bruk
i tradisjonell landbruksdrift i Norge. Den utviklingen stopper ikke
opp. Jeg tror det er umulig å stoppe den. Det viktigste
virkemiddelet fra landbrukets organisasjoner har vært å øke
bøndenes inntekter. Nå har vi hatt to år
med rekordhøye inntekter til bøndene. Like
fullt fortsetter utviklingen, og det har nok helt
andre sammenhenger i økonomien.

Mitt svar er at skal vi ta vare på bosettingen
og aktiviteten på gardene, må vi skaffe tilleggsaktivitet
til den ordinære landbruksdriften. Bønder må foredle
mat mer, bønder må drive med reiseliv – bønder
kan drive med en helt annen type næring. Jeg
synes faktisk det er bra å få bygder i Nord-Trøndelag
og andre steder der bønder driver med 20 mål
og IT og ikke bare 100 mål
og ku, hvis vi vil bebo bygdene og ta vare på grendene
våre.

 Presidenten vil anta at
statsråden med «krigen» siktet til annen
verdenskrig.

 Det er vel vanlig det, president!

 Jeg er enig med statsråden i at man må ha
en aktiv politikk for at landsbygda også skal
få andre typer næringer i tillegg til
det med vanlig matproduksjon. Så der er vi enige.

Men jeg har et tilleggsspørsmål
til statsråden. Et flertall i Stortinget støtter
Regjeringas forslag til den største liberaliseringen
av konsesjonsloven noensinne. Det betyr at prisregulering og boplikt
forsvinner for eiendommer under 100 dekar. Det er Fremskrittspartiet
som gir Regjeringa støtte i denne saken. Spørsmålet
mitt er: Er landbruksministeren tilfreds med at Fremskrittspartiet
er Regjeringas eneste allierte i denne viktige landbrukspolitiske
saken?

 Jeg er veldig tilfreds med at Regjeringen får
gjennomslag for nok et punkt i Sem-erklæringen, som etter
mitt skjønn vil ha positiv effekt for bygdene. Vi snakker
altså om garder som har inntil 20 dekar dyrket
mark. Det betyr at vi knapt rører borti dem vi snakket
om i forrige spørsmål, om hvem som søker
om tilskudd. Det er altså garder som folk lever for og ikke
av. Denne hevingen gjør at man kan få en pris
for disse gardene, slik at de kanskje kommer i omsetning, og at
de som er interessert, kan kjøpe dem. I dag vil disse prises
så lavt gjennom tradisjonell landbrukstaksering at svært
mange av dem ikke blir omsatt, men blir sittende med eiere
som ikke er veldig engasjert i eiendommene, som gjør
at mange av dem forfaller. Det ser vi alle når
vi reiser rundt omkring i norske bygder. Det er den viktigste endringen.
Så boplikten avvikles ikke. Den nasjonale
boplikten avvikles for disse eiendommene, men
kommunene har frihet til å vedta en arealgrense på null
og boplikt hvis de ønsker det. Og Regjeringen
tror på lokaldemokratiet.

 Det blir tre oppfølgingsspørsmål – først Øystein
Hedstrøm.

 Med den landbrukspolitikken som statsråden
nevnte, og som har vært ført etter krigen,
tilføres landbruket enorm støtte og enorme subsidier,
bortimot 19 milliarder kr hvert eneste år,
når vi inkluderer skjermingsstøtten. Til tross
for denne kostbare politikken har vi hatt den største
folkeforflytningen i Norges historie fra distriktene
til sentrale strøk. Vi har fått en rasering i
antall bønder, uavhengig hva man legger til grunn. Man
har ikke klart å tilfredsstille bosettingsmålsettingen eller
inntektsmålsettingen. Denne politikken er åpenbart
mislykket. Må vi ikke nå se til de andre
nordiske land, som har tatt konsekvensen av en tidligere feilslått
politikk og tilpasset seg virkelighetens verden, f.eks. Finland,
der veldig mye kan sammenliknes med Norge, der bøndene
har fått tilbake fremtidstroen? De har fått noen
færre bønder, men produksjonen holdes oppe,
og matvareprisene går ned. Må ikke også Norge
nå gjennomføre tilsvarende reformer? Bør ikke
det skje relativt raskt, før tollmurene faller?

 Jeg er uenig med representanten Hedstrøm,
som sier at det ikke har vært en vellykket
politikk. Det er bare å reise rundt omkring på landsbygda
i Norge, så ser en at det bor folk der. Det er velstelte
jordbruksarealer. Det er velstelte og nymalte bygninger. En kan
ta en tilsvarende tur i Sverige og Finland, og da vil
en se landsbygder som definitivt ikke har det samme preg
av et aktivt jordbrukslandskap. Dette har det vært verdt.

Så til subsidiene. Overføringer
over statsbudsjettet til norske bønder utgjorde
midt på 1980-tallet knappe 7 pst. av statsbudsjettets
uttelling. Nå er det på ca. 2 pst.
Så kostnadene for det norske samfunnet med å ta vare
på dette velstelte jordbrukslandskapet over hele Norge
har faktisk utgjort en stadig mindre andel av budsjettet.

Jeg tror vi skal holde fast ved en utvikling
som går i retning av færre tradisjonelle bruk,
mot mer robuste bruk, ved at de tjener mer, men kombinerer det med
at vi tilfører annen næringsvirksomhet til bygdene.
Da kan vi være et annerledesland i den forstand at folk ikke bare
bor i byer, men også bor i livskraftige bygder
i dette landet.

 Åsa Elvik – til oppfølgingsspørsmål.

 Eg har lyst til å følgje
opp med eit spørsmål til fiskeriministeren.

Det hovudspørjaren sitt spørsmål
handlar om, er i siste instans busetjing. Vi har altså sett
ei parallell utvikling i fiskerinæringa til det vi har
sett i landbruksnæringa, med ein stor nedgang i talet på einingar også i
fiskerinæringa, slik det har vore i landbruksnæringa – frå 1988 med
22 000 fiskarar på blad B til 2001 med 14 000 fiskarar
på blad B. I dag har vi ei arbeidsløyse
i mange fiskeriavhengige kommunar som er opp mot 10 pst.
Dette er ei dramatisk utvikling. Regjeringas svar på det
var i fjor at ein kutta i løyvingane til Fiskerinæringens
Kompetansesenter. I år kuttar ein i tryggingsopplæringa
for fiskarane, og ein har i år prioritert å kvitte
seg med endå fleire av dei minste båtane, noko
som får følgjer for tilskotta til føring
av fisk frå små mottaksanlegg langs
kysten til fiskeforedlingsanlegg. Dette er ikkje ein politikk
som legg til rette for busetjing og arbeidsplassar i
distrikta, tvert imot. Er fiskeriministeren bekymra over utviklinga
i busetjinga som konsekvens av utviklinga i primærnæringane?

 Fiskerinæringen har en viktig oppgave
knyttet til det å opprettholde
bosetting og arbeidsplasser langs kysten. Det er også viktig
for å kunne utnytte de lokale ressursene. Vi ser at både
antall fiskere og antall fartøy har blitt redusert over
en lang periode, ja, faktisk i hele perioden etter
siste verdenskrig. Det har sammenheng med flere forhold, bl.a. at
vi på 1990-tallet hadde rekordlave kvoter, som igjen har
hatt konsekvenser for lønnsomheten, som igjen har hatt
konsekvenser for rekrutteringen, som igjen har hatt konsekvenser for
bosettingsmønsteret. Vi ser nå at ressursene er økende, ikke
minst takket være den forvaltning som har vært. Det
vil bidra til å sikre råstoffgrunnlaget for industrien. Og
vi ser at vi gjennom de strukturtiltak som Stortinget har gitt sin
tilslutning til, vil kunne øke lønnsomheten og få til
en fornyelse av flåten, som gjør at vi kan utnytte ressursene
100 pst., for det er litt av den store utfordringen vi
står overfor. Så er det viktig at vi gjennom reguleringer
klarer å få til en jevn flyt av råstoff
til industribedriftene, for det er selve ryggraden i bosettingsmønsteret. Og
det å få en større grad av industriell
tenkning inn i næringen, er en hovedutfordring.

 Marit Arnstad – til siste
oppfølgingsspørsmål.

 Jeg skal bevege meg tilbake til Venstres leder
og landbruksministeren i mitt spørsmål.

Jeg er helt enig med representanten Elvik i
at dette samlet handler om hvilken politikk denne Regjeringen fører
innenfor primærnæringene, både
fiske og landbruk, når det gjelder sentralisering og bosetting.
Det er nå mye som tyder på at denne Regjeringen ikke
prøver å stanse sentraliseringen, men tvert imot
legger til rette for helt bevisste tiltak for å øke
sentraliseringen. Konsesjonspolitikken innenfor
landbruket er et eksempel på det. Det som
skjer innenfor struktureringen av fiskeriene
og føringstilskuddet nå sist, er et annet eksempel
på det innenfor fiske. Og spørsmålet
en må stille seg, er hvilket landbruk og hvilket fiskeri
det egentlig er denne Regjeringen ønsker vi skal ha. Alle
erkjenner at vi har hatt nedgang i antall bruk også tidligere,
og at det har vært en sentralisering. Alle erkjenner
at det også har vært nedgang i fiskeriene.
Men det som vi nå må spørre oss om, er
om det er en villet politikk fra denne regjeringen at en faktisk
skal få en fraflytting fra de mindre brukene
og fra de mindre fiskeriene, med de følger det
får for kulturlandskap og for arbeidsplasser.

 Presidenten vil anta at
det er landbruksministeren som er rette vedkommende, og ikke
Venstres leder.

 Det er slik at Regjeringen arbeider for å få til
et desentralisert jordbruk som er robust og ikke bare
omtales i festtaler, men faktisk skal være en
realitet. Inntektsutviklingen som har vært i jordbruket
de siste to–tre årene, er den høyeste
vi har registrert på veldig lang tid. Alle
som har deltatt i denne debatten de siste 10–30 årene,
har sagt at det viktigste virkemiddelet for å sikre
bosetting på norske garder er å sikre et
godt inntektsgrunnlag. Det gjør vi. Men til tross for det ser
vi at mange flere bønder velger å gjøre
andre ting. De fleste blir boende på gardene sine – det
er lys i husene på bygdene – men de gjør
andre ting. Kanskje naboen driver jorda, man
driver annen næring selv eller tar lønnsarbeid.
Det er utviklingen. Regjeringens politikk er å sikre
at vi skal beholde folk boende på gardene, selv om man
må ha et utvidet inntektsgrunnlag, leve av andre ting.
I et samfunn med et så høyt velferdsnivå som Norge
har, og som vi kommer til å utvikle
videre, er det mange nye produksjonsområder landbruket
kan arbeide innenfor ved å levere tjenester
til det norske samfunn. Og det arbeider Regjeringen for
gjennom prosjektet Landbruk Pluss.

 Vi går videre til neste
hovedspørsmål.

 Jeg har et spørsmål til kulturministeren.

Et av kjennetegnene ved det langstrakte Norge
er at vi har en fantastisk flora av små lokalaviser. Vi
har 140 fådagersaviser med nesten 2 millioner
lesere. Det er aviser som betyr enormt mye for identitet, lokal
kultur, demokrati og for debatt, og i dette landstrakte landet sendes
de fleste av disse avisene ut gjennom Posten. Det er få plasser
i Norge man kan ha et effektivt budvesen, slik man har
i de store byene.

Nå har Posten økt portoen
for disse avisene fra 1. januar 2004 med flere titalls
millioner. Samtidig vet vi at mange av disse avisene balanserer
akkurat på kanten av det de kan klare. Det kan bety
at veldig mange lesere rundt omkring i Norge kan risikere å miste
sin lokalavis. Jeg lurer på hva kulturministeren har tenkt å foreta
seg for å sikre at disse avisene kan fortsette å komme
ut.

  Representanten Giske tek opp ei problemstilling
som er svært alvorleg, og som sjølvsagt vedkjem
meg som kulturminister, men hovudansvaret ligg hos samferdselsministeren. Det
veit sikkert òg representanten.

Dette gjeld porto, og det gjeld Posten. Det
har vore forhandlingar mellom avisbransjen og
Posten. Desse forhandlingane er no ferdige. Det som er utgangen
av dei, er at frå nyttår går
prisane til avisdistribusjon opp med gjennomsnittleg 17 pst.

Eg veit at ein har bedt om eit møte
med samferdselsministeren om denne problemstillinga. Eg veit ikkje
utfallet av det. Det er vanskeleg for meg å gå i
detaljar. Men denne avgjerda har vi akkurat fått på bordet,
og vi veit enno ikkje korleis vi skal gå vidare
med ho. Vi hadde håpt at det skulle vera noko
meir velvilje frå Posten til å inngå gode
avtalar med avisene, fordi dette er viktig for distribusjonen. Og
vi er nøydde til å følgja nøye
med på kva som skjer med avisene. Vi skal ikkje
trekkja konklusjonane no. Det er viktig at forhandlingsinstituttet
her får gå sin gang. Eg må berre avventa
møtet som skal vera mellom samferdselsministeren
og avisene, og så får vi i neste omgang sjå kva
Regjeringa kan gjera, men vi har ikkje noko
svar på det i dag.

 Jeg takker for svaret, selv om jeg finner det
litt lite tilfredsstillende når vi snakker om
at det er åtte uker til denne nye portoen trer
i kraft og de økte kostnadene kommer for disse
avisene.

Vi har hatt samferdselsministeren her tidligere,
og samferdselsministeren viser til at mediepolitikken er kulturministerens
ansvar. Det holder ikke å skyve ansvaret over
på hverandre, så her må Regjeringen sammen
ta et tak så vi sikrer alle disse lokalavisene.

Det er ganske dramatisk hvis folk
rundt omkring i Norge skal miste avisen sin fordi staten
gjennom Posten skal ta inn mer i porto. Det koster ikke
mer å bringe ut disse avisene enn det det gjorde tidligere,
likevel øker man portoen. Da må det
jo være mulig enten å ta økt
utbytte fra Posten og bruke det på tilskudd til
disse avisene, instruere Posten, eller endre
konsesjonsvilkårene. Hvilken metode man bruker, er ikke
det viktigste for dem som får avisen.
Det viktigste er at man fortsatt får
beholde lokalavisen, som betyr noe både for bosetting,
identitet og demokratisk ordskifte lokalt.

Jeg oppfordrer kulturministeren om å være
litt mer konkret i forhold til hvordan de åtte
ukene fram til nyttårsskiftet skal brukes.

 Eg ber om at representanten tek på alvor
kvar ansvaret ligg. Mediepolitikken er mitt ansvar. Vi har lagt
fram eit statsbudsjett ut frå det som var situasjonen då vi
la det fram, og det skal handsamast her i Stortinget.

Så har det vore forhandlingar,
og det er Postens ansvar. Eg vil minna representanten om at Posten
vart gjort om til eit AS for nokre år sidan. I og med at
det er gjort om til eit AS, har Posten andre og friare
verkemiddel enn då det ikkje var eit AS. Eg kan òg
minna representanten om kva hans eige parti stemte for
då ein gjorde Posten om til eit AS.

Vi har pr. dags dato ikkje
full oversikt over kva dette vil få for konsekvensar for
lokalavisene, fordi forhandlingane akkurat er ferdige. Eg skulle
gjerne hatt eit verkemiddel til å dirigera Posten, men
det verkemidlet er faktisk teke frå Regjeringa.
Representanten ristar på hovudet, men då har han
ikkje særleg greie på korleis desse tinga
fungerer. Vi kjem til å følgja nøye
med, og så må vi sjå i neste omgang kva
vi kan gjera. Denne regjeringa er like oppteken av lokalavisene
som spørjaren er. Så får vi ha ein samtale
med samferdselsministeren om f.eks. dei forslaga som representanten
kjem med, om dei kan vera ein måte å løysa
problema på.

 Det blir oppfølgingsspørsmål – Magnar Lund
Bergo.

 Jeg regner med at statsråden, som
vi i SV, har en målsetting om å beholde lokalavisfloraen
i Norge og ivareta meningsmangfoldet. Skal det være
mulig, må de også har forutsigbarhet
i det de foretar seg. Det rår stor usikkerhet i avisbransjen
for tiden. Det skjønner vi godt.

Gode posttjenester til fornuftige
priser må være en viktig del av infrastrukturen
i landet. Riktignok har Posten blitt privatisert, men de står
i en monopolsituasjon, og de opererer på konsesjon. Posten sier
nå at de ikke har kulturpolitisk ansvar. Mener
statsråden at det er et greit utsagn?

Og videre: Det er tre måter som i
hvert fall statsråden kan bidra på. Statsråden
kan bidra med kompensasjon, med portostøtte eller
med produksjonstilskudd. Er disse tiltakene vurdert, og vil de eventuelt
bli vurdert? I SV mener vi at Postens hovedoppgave
er å gå med posten, og ikke gå med
overskudd.

 Eg er ikkje heilt ueinig i det siste
representanten sa. Det er opplagt at når vi får
klarlagt kva konsekvensane blir, må vi sjå på kva
verkemiddel vi har. Representanten trekte fram nokre måtar å løysa
dette på, og representanten Giske har trekt fram andre
måtar. Eg ynskjer å gå i ein dialog
med Samferdselsdepartementet og òg i Regjeringa for å finna ut
kva vi kan gjera, for vi er opptekne av at desse lokalavisene
framleis skal kunna vera eit tilbod rundt omkring i lokalmiljøa,
og ikkje minst at folk som flyttar frå heimplassen,
skal ha moglegheit til å få lokalavisa,
og at ho ikkje skal gå dukken.

Som sagt – forhandlingane er akkurat
avslutta. Eg veit at det skal vera eit møte mellom
samferdselsministeren og avisene. Eg veit ikkje når
det møtet skal vera. Men vi har ein tett dialog
om dette, og vi må sjå på korleis vi skal
handtera dette i framtida. Men vi har ikkje fasiten klar
i dag.

 Ulf Erik Knudsen – til oppfølgingsspørsmål.

 Man skal ikke kunne mye om økonomi
for å forstå at det som har skjedd innenfor dette
området, vil kunne være en katastrofe
for de enkelte virksomhetene og de enkelte avisene.

Statsråden henviser til forhandlingsmulighetene
på dette området. Etter hva jeg erfarer,
er det ført forhandlinger over rimelig lang tid uten at
de har ført frem. Det har buttet mot, for Posten sier,
som jo rett er, at den ikke har noe ansvar for kulturpolitikken.
Hovedproblemet i denne sammenhengen ligger i den monopolsituasjonen som
Posten har. Man har ikke noe alternativ å gå til,
man har ikke noe alternativ å forhandle med.
Og noe av dette skyldes at Posten har et monopol på en
god del av denne virksomheten.

Hva vil statsråden gjøre
for å øke hastigheten med hensyn til å få til
konkurranse i dette markedet, slik
at det blir mulig å få ned prisene for de enkelte
avisene?

 Dette er eit spørsmål som
eg ikkje reknar for å vera under mitt
ansvarsområde, så eg vel å la den som
har ansvaret for det, svara på det.

 Torny Pedersen – til
oppfølgingsspørsmål.

 Jeg hørte på svaret som ble
gitt til Trond Giske, og vil ta opp litt fra det.

Staten eier Posten 100 pst.
Da synes jeg det blir litt feil at man skal gjemme seg bak at det
er et AS. Det er jo vi som bestemmer konsesjonsvilkårene.
Forhandlingene mellom Posten og avisene er ferdig, og
Posten har bestemt seg. Nå synes jeg at Regjeringen
egentlig bør gripe inn. Og da spør jeg: Hva er
det egentlig de vil gjøre? Vi har ikke så lang
tid på oss. Og hva er det egentlig de vil gjøre
for at det skal bli bedre forhold for avisene, ikke minst
distriktsavisene? Det er jo ytringsfriheten vi egentlig snakker
om. Det er jo distriktsavisene som egentlig får de største
problemene. Problemene gjelder ikke bare Posten,
men for meg som kommer fra nord (presidenten klubber), så gjelder
det også merverdiavgiften og arbeidsgiveravgiften,
så problemene er store. Hva har statsråden tenkt å gjøre
i denne sammenhengen?

 Presidenten må minne om
at taletiden er 1 minutt.

 Eg vil fyrst minna representanten om at når
det gjeld meirverdiavgiftsreforma, så var det den førre
regjeringa som la fram den saka, og ikkje den sitjande
regjering. Vi har følgt opp det Stortinget har vedteke
på det området. Dessutan er det nullmoms
når det gjeld media, nettopp fordi det òg
er viktig å tryggja det økonomiske grunnlaget
til avisene.

Så er det ikkje snakk om å gøyma
seg bak at Posten har blitt eit AS. Posten er eit AS, og når
ein har eit AS, har ein ei rekkje spelereglar, spelereglar som òg
Posten må følgja, og ikkje minst Regjeringa.
Det er ikkje slik at vi berre kan AS-ifisera det eine
selskapet etter det andre og dersom dei gjer noko
vi ikkje er samde med dei i, så skal vi begynna å styra
dei. Det fungerer ikkje slik. Difor er vi nøydde
til å følgja dei spelereglane vi har i forhold til
AS.

Og igjen: Det er brot i forhandlingane mellom
Posten og avisene. Det brotet har nyleg skjedd, og Regjeringa har enno
ikkje sagt kva ho kan gjera. Det må vi koma
tilbake til når vi har fått drøfta det.
Eg kan òg gjenta at samferdselsministeren skal ha eit møte
med avisene og deira organisasjonar, og så får
vi ta saka ut frå det. Men eg kan ikkje koma
med eit svar på kva vi skal gjera, nokre få dagar etter
at brotet er eit faktum. Eg vil minna representanten om at brotet
kom den 3. november, og det er ikkje så veldig
mange dagar sidan.

 Eli Sollied Øveraas – til
siste oppfølgingsspørsmål.

 Eg synest det er veldig godt å høyre
at kulturministeren bekreftar at det er ho som er ansvarleg for
mediepolitikken, og at ho vil inn i ein dialog med samferdselsministeren.

Eg vart svært uroleg då samferdselsministeren
brukte argumentet om ein treårig overgangsperiode
når det gjeld portoauken, som eit argument for at han kunne
setjast i verk.

Eg går ut frå at statsråden
er godt kjend med St.meld. nr. 57 for 2000-2001, «I ytringsfrihetens
tjeneste. Mål og virkemidler i mediepolitikken»,
der det ikkje minst blir vektlagt at eit mangfald av aviser
i alle landsdelar skal vere med på å ta vare
på demokratiet.

Mitt spørsmål til kulturministeren
er: Ser kulturministeren dette som det overordna målet
i mediepolitikken òg i denne saka?

 Det å ha eit mangfald av aviser i Noreg
er veldig viktig, det har vi heldigvis, og det vonar eg inderleg
vi skal fortsetja med. Som eg har sagt, har vi ikkje analysert
kva desse 17 pst. i portotillegg vil ha å seia
for den enkelte avisa, så langt har vi ikkje
kome. Vi har ikkje hatt så mange dagar på oss,
og det vil eg gjerne streka under ein gong til.

Eg vil sjølvsagt gå i dialog
med samferdselsministeren for å finna fram til kva vi kan
gjera. Samferdselsministeren er òg veldig oppteken av den
problemstillinga, men vi har ikkje dei same
verkemidla i forhold til Posten som vi hadde før. Men det
er fleire måtar å løysa dette på.
Kva vi kjem til å konkludera med, veit eg ikkje, men det
kjem Stortinget til å bli gjort kjent med når
den konklusjonen er gjort.

 Vi går videre til neste
hovedspørsmål.

 Jeg har et spørsmål til landbruksministeren.

Matvareprisene øker sterkt i Norge – så mye
at flere og flere forbrukere har problemer med å akseptere
det. SIFOs tall viser at matvareprisene i Norge økte
med 6,5 pst. siste år, mens prisene på andre
varer økte med 3,5 pst. Dette slår
negativt ut på landbrukssektoren, som blir mindre
konkurransedyktig. Det er selvfølgelig negativt for forbrukerne.

Jeg vil minne om at da vi 1. juli 2001
fikk en halvering av matmomsen, var det en forutsetning at disse
avgiftskuttene skulle komme forbrukerne til gode. Så mitt spørsmål
blir: Vil landbruksministeren gjennomføre marginundersøkelser
i alle ledd av matvarekjeden for å se hvem som
har «spist» mest når det gjelder avgiftskuttene
i forhold til matmomsen?

 Ja, det vil jeg gjøre. Det varslet
jeg da disse tallene fra SIFO kom og vi hadde debatten om dem.

Ved årsskiftet vil det være
tre år siden vi innførte den halve matmomsen.
Vi fikk den øyeblikkelige virkningen som skulle være
der. Det er nok et noe uklart bilde med hensyn til hva som har skjedd
etterpå. Slik vi forstår det tallgrunnlaget vi
har pr. i dag, er i det alt vesentlige reduksjonen av matmomsen
fortsatt på forbrukernes hender, om en kan si det slik.
Men det er helt tydelig at også de ulike ledd
har «spist» mer av dette.

Da man innførte halv matmoms, mente
man ikke å fryse prisnivået. Det er
en kostnadsutvikling og
en løpende utvikling i samfunnet som fortsatt skal fange
opp dette. Men det er fortsatt viktig for Regjeringen å sørge
for at en vesentlig del av halveringen av matmomsen skal slå ut
i prisene til forbrukerne. Derfor vil vi ha en full gjennomgang – når
vi nå har tre års erfaring med halv matmoms – for å se
hvilke ulike ledd som har stukket av gårde med de prisøkningene
som har vært i perioden.

 Prisene i Norge stiger altså betydelig,
mens Lidl og andre bidrar til at prisene i f.eks. Sverige
og Finland holdes nede. I en situasjon der landbruksministeren
har tatt til orde for lavere matvarepriser i Norge, eller – ifølge
Sem-erklæringen – for reduksjon av prisforskjellene,
vil han samtidig øke kjøttkontrollavgiftene i
Norge, som fra før av har ligget på europatoppen.

Jeg som opposisjonspolitiker har vanskelig
for å forstå sammenhengen her. På den
ene siden skal man redusere prisforskjellene eller få lavere
matvarepriser. På den andre siden øker
man kjøttkontrollavgiften til det dobbelte – og
ligger på europatoppen. Hvordan henger dette sammen? Hvordan
skal man da klare å utvikle en konkurransedyktig
foredlingsindustri/landbrukssektor i Norge når
det gjelder priser?

 For det første vil jeg si
at det viktigste virkemiddelet for å holde
prisene på et lavest mulig nivå med
vårt kostnadsbilde er å ha en virksom konkurranse.
For vi har fått dokumentert ganske tydelig at
vi også på helt andre områder
enn mat har høyere priser på produkter i Norge
enn man har i f.eks. Sverige. Derfor er det å sørge
for konkurranse på alle
plan et viktig virkemiddel.

Regjeringen har i sitt forslag til statsbudsjett
foreslått å øke matavgiftene samlet,
med et proveny på 195 mill. kr, for å klare å finansiere
det nye mattilsynet.

Det er slik at kjøtt i alle år
har vært en gratispassasjer når det gjelder løpende
tilsyn. Vi har en egen kjøttkontrollavgift, som er noe
annet enn generell næringsmiddelavgift. Det er betaling,
timesats, for veterinærer som står ved samlebåndet
og kontrollerer. Dette skal etter loven finansieres av
brukerne. Men så har da kjøtt sluppet annen avgift
gjennom alle disse årene. Det er det vi nå får – den
samme type avgift på tilsyn fra jord til bord
som alle andre næringsmidler har. Det
er ingen urimelighet. Kjøtt har i alle år
vært gratispassasjer på dette området.

 Det blir oppfølgingsspørsmål – Grethe Fossli.

 Trygg mat er også god helse
og god forebygging av helse. Det er ikke bare
et forbrukerspørsmål. Derfor står også Helsedepartementet
bak den nye matloven.

Det nye mattilsynet har mange oppgaver. Blant
annet skal det drive med utredningsoppgaver, med internasjonalt
arbeid, kontakter osv. Dette koster penger. Bør det ikke være
statens ansvar å bidra til god helseforebygging og godt
helsearbeid ved nettopp å finansiere
det nye mattilsynet i større grad enn det som foreslås?

 La meg først få presisere at
det er tre departementer som står ansvarlig
for det nye mattilsynet – og hele matområdet.
Det er foruten Helsedepartementet, som er ansvarlig
for loven og for en vitenskapskomite, Fiskeridepartementet og Landbruksdepartementet,
som deler det operative mattilsynsansvaret.

Jeg deler den oppfatningen at det er et betydelig
offentlig ansvar å sørge for at vi har et velfungerende
offentlig mattilsyn. Det gjelder ikke minst det som har
med regelverksutvikling på dette området å gjøre.
Det er heller ikke foreslått å velte
det over på brukerne.

Når det gjelder det løpende
tilsyn, det å direkte tilføre tilleggsverdier
til dem som tilvirker for å selge mat, synes
jeg det er naturlig at det er de enkelte som bidrar til å betale
dette. Det har Regjeringen foreslått. Alternativet er selvsagt
budsjettuttellinger. Vi vet det er krevende øvelser å skaffe
penger, ikke minst under behandlingene i dette huset.

Jeg vil advare sterkt mot å foreslå å redusere
det ambisjonsnivået vi nå har for Mattilsynet,
med de kostnader som er foreslått i neste års
budsjett. Det vil være dramatisk for norsk mattrygghet.

 Inge Ryan – til oppfølgingsspørsmål.

 SV vil ikke delta i hylekoret om
at maten er så dyr i Norge. Vi vil faktisk gi honnør
til landbruksministeren fordi han setter fokus på kvalitet
og på å være opptatt av trygg
mat.

Men jeg vil reise et spørsmål
i forhold til dette med kontroll. Når vi har hatt høringer
i komiteen, har det ikke vært noen
tvil om at kontrollbiten er svært dyr i Norge. Vi vet at
vi på mange områder er et
kostbart land, og at vi blir regulert av mange avtaler som vi ikke
rår over sjøl. WTO, EØS osv. gir oss klare føringer
for hva vi må gjøre i landbrukspolitikken – dessverre.
Men på kontrollsiden har vi noe større handlefrihet.
Da blir det for mange av oss veldig rart at vi på en måte
skal være det desidert mest kostbare landet – i
hvert fall i Europa – på kontrollsiden.
Er det ikke mulig å få ned kostnaden
på kontrollen av næringa, slik at vi på en måte
kommer på samme nivå som andre
land i Europa, og at staten tar en større del av denne
kostnaden?

 Jeg vil gjerne igjen få presisere – for
vi snakker om litt ulike ting: Kjøttkontrollen er en egen
pålagt virksomhet vi skal drive, som skal betales av brukerne.
Det er det vi kjenner som den offentlig ansatte veterinæren
som står ved ethvert slaktebånd i Norge
og kontrollerer at dyrene ikke har trikiner og andre
ting vi ikke ønsker å få i
oss, og som setter et offentlig stempel. Og vi vet at det er en
høy timesats å ha en veterinær stående
der. Det finansieres gjennom et eget fond og koster i dag 50 øre
pr. kilo kjøtt. Det er ikke det generelle
tilsynet for å sikre at vi har trygg mat, som starter på jordet,
som starter med rester av sprøytemidler osv., og som sikrer
at den maten vi får, er trygg. Det er det i tillegg det
samlede Mattilsynet som skal gjøre. Der har ikke
kjøttsektoren så langt betalt noe, mens alle
andre har betalt knappe 2 pst. av råvarepris.
Det Regjeringen inviterer til, er at også kjøttsektoren
skal betale det samme som andre næringsmiddelgrupper
betaler for det samlede tilsyn, men som ikke har med den
lovpålagte spesifikke kjøttkontrollen  på 
båndet  å  gjøre.  Dette  handler  om ca.
 41  øre  i  statsbudsjettet.  Og  i  forhold  til  trygg
 mat – ikke minst i disse dager, med debatt om
smuglerkjøtt og ustemplet kjøtt – bør
norske forbrukere og kjøttilvirkere være
glade for at vi kan ha et så omfattende mattilsyn i Norge.

 Vi går videre til neste
hovedspørsmål.

 Jeg vil stille et spørsmål til
fiskeriministeren.

Det er ikke bare antall
gårdsbruk som reduseres sterkt, også fiskerinæringen
gjennomgår nå en ganske kraftig strukturendring.
Det skal bli færre fiskefartøy og sannsynligvis også færre
fiskere.

Gjennom innretninger i neste års fiskeriavtale
har Regjeringen sett det som viktigere å prioritere tiltak
som skal redusere den minste delen av kystflåten,
enn å prioritere tiltak som skal sikre de mest utsatte
fiskemottakene, og jeg tenker da på kutt i føringstilskuddet.
Forsvinner disse små fiskemottakene, vil det igjen ramme
den utsatte delen av fiskeflåten, nemlig de minste
fartøyene, sterkest. Resultatet blir at mange små kystsamfunn
vil komme til å bli rammet av en forsterket fraflytting.
Dette er altså et ledd i en sentraliseringspolitikk. Synes
fiskeriministeren dette er en utvikling som er ok?

 Det virker som om spørsmålet
bygger på en feilaktig oppfatning av at fiskeriavtalen
skulle innebære et varslet kutt i føringstilskuddene. La
oss ha det klart for oss at det ble brudd i forhandlingene. Da lå det
på bordet et tilbud fra staten på 50 mill. kr pluss
35 mill. kr til strukturtiltak, dvs. 85 mill. kr.
I fjor ble det en avtale på 70 mill. kr,
pluss at vi i revidert nasjonalbudsjett plusset på 16,5 mill. kr.
Det siste kravet fra Norges Fiskarlag var på 200 mill. kr.
Det var da ikke grunnlag for å komme videre.
Saken ligger nå til behandling i Stortinget.

Så hører jeg at spørsmålet
bygger på at det i det forslaget som ligger til behandling
i Stortinget, skulle være varslet et kutt i føringstilskuddet.
Dessverre konstaterer jeg at Norges Råfisklag
har bidratt til den desinformasjonen ved å opplyse
at det i hvert fall ikke er mye over 10 mill. kr
som kan disponeres til føringstilskudd. Det er en opplysning
som ikke er knyttet til de faktiske forhold, for først
må Stortinget vedta det, og så vil Regjeringen,
i tråd med det regelverket
som er, og den praksis som har vært, på nyåret
fastsette fordelingen. Og da må vi komme tilbake til dette
med føringstilskudd. Men det er ingenting som skulle tilsi
at vi ender opp med at det ikke blir føringstilskudd
til neste år.

 Jeg skal kanskje være litt mer
varsom med å gå spesifikt inn på fiskeriavtalen,
som, som fiskeriministeren helt riktig sier, ligger til behandling
i Stortinget. Men det er et faktum at Regjeringen har prioritert
et tiltak for å strukturere den minste delen
av kystflåten gjennom forslag til neste års fiskeriavtale
på bekostning av andre tiltak. De tiltakene som
ligger i fiskeriavtalen, er velferdstiltak, og det er stort sett
tiltak for å sikre den mest utsatte delen av næringen.
Det er ikke til å komme bort fra at når
det både ligger an til en strukturering av den minste
flåten og til at industrien vil få det vanskeligere
gjennom de tiltak som Regjeringen nå foreslår – en
mulig fredning av kysttorsken er et annet eksempel – vil
dette i sum ramme de små samfunnene.

Mitt spørsmål til fiskeriministeren,
som ennå ikke er besvart, er: Synes
fiskeriministeren det er greit at Regjeringen konsekvent fører
en politikk som utarmer de små samfunnene – små gårdsbruk
forsvinner, og de små fiskerisamfunnene rammes på samme
måte?

 Det er en feilaktig påstand at Regjeringen
fører en politikk med den målsetting som her trekkes
opp, og jeg tilbakeviser ett av hovedargumentene og hovedspørsmålet
knyttet til struktur og bosetting, nemlig at vi gjennom fiskeriavtalen
skulle ha fjernet føringstilskuddet til flåten.
Det innrømmer også spørreren
er et spørsmål som er reist på sviktende grunnlag.

Dessverre har Norges Råfisklag – av alle – bidratt
til å skape et slikt inntrykk. Det synes jeg i så måte
er svært beklagelig at en organisasjon ser seg tjent med å bidra til.

Jeg er også forbauset over
at man bruker kysttorsken som et angrep mot Regjeringen.
Vi forsøker, gjennom det som nå foregår
av forhandlinger med russerne og det regimet som skal etableres, både å ivareta
kysttorsken som ressurs og å ivareta fiskerne
og bosettingen ved fjordene på en best mulig måte.
Så har Stortinget gitt sin tilslutning til en strukturering
av hele kystflåten, ikke den minste
flåten, men hele kystflåten. De ressursene
som på den måten blir frigjort, skal forbli i
de gruppene som de har vært, og dermed sikrer vi den minste
flåten.

 Det blir tre oppfølgingsspørsmål – først Bendiks
H. Arnesen.

 Det blir vist til at det er brudd i forhandlingene,
og at man ikke skal kutte i føringstilskuddet.
Man er redd for at kombinasjonen av de kuttene som nå foreligger,
og endringene bl.a. i forhold til kondemnering, skal føre
til at mange kystsamfunn går dukken.

Da vil jeg gjerne spørre: Hva er det
statsråden ser for seg at man skal kutte i, hvis man ikke
skal kutte i føringstilskuddet, når
disse forhandlingene skal skje? Og mener Regjeringen – jeg
gjentar spørsmålet som ble stilt i stad – at
det er behov for å endre bosettingsmønsteret
i landet vårt drastisk? Er det det som ligger bak alle
disse forslagene til endringer?

 Nå synes jeg nok at man trekker fiskeriavtalen
noe langt, når man på bakgrunn av et brudd etter
et tilbud på 85 mill. kr, som er summen
av 50 mill. kr og 35 mill. kr, i forhold til fjorårets
avtale på 70 mill. kr, trekker den konsekvens
at dette skulle være det dramatiske instrumentet
for å endre bosettingsmønsteret.

Vi har konstatert brudd i forhandlingene. Da
er det god praksis for at saken sendes til Stortinget og blir avgjort
der, og at vi, etter at det er gjort, vedtar fordelingen av
de 50 mill. kr som da er fri i forhold til at 35 mill.
kr allerede er øremerket for strukturtiltak. Da er det ikke slik
at jeg har varslet at vi ikke skal kutte i føringstilskuddet.
Vi må få vedtatt dette først, og så får
vi bestemme hvordan vi skal fordele de 50 mill.
kr som ligger til grunn for forslaget i Stortinget. Men jeg konstaterer
at de som nå har fordelt det og påstår
at det bare er litt over 10 mill. kr som går
til føringstilskudd, ikke har dekning for de
påstandene. Det er desinformasjon.

 Åsa Elvik – til oppfølgingsspørsmål.

 Fiskeriministeren kan same kva ikkje komme
seg vekk frå at det å innsnevre ramma til 50 mill.
kr vil gå ut over noko. Det må anten gå ut
over velferdstiltak, sånn som garantilotten, føringstilskott eller
tilskott til lineegningssentralar. Dei to sistnemnde utgjer altså relativt
små beløp, men dei bidreg i veldig stor grad til å oppretthalde
den minste flåten og dei minste anlegga
langs kysten.

Eg har oppfatta at ein del fiskarar, spesielt
kystfiskarar, og den minste flåten føler
seg svikta av denne regjeringa. Eg registrerer at Fiskeribladet
brukar ganske sterke ord på leiarplass i fredagens
avis, der dei seier at fiskeriministeren si utsegn om
at han ønskjer «å forandre for å bevare» blir
meiningslaus, og at han heller burde snakke om «å forandre
for å utslette». Det er ganske sterke
ord frå den største fiskeriavisa langs
kysten.

Eg registrerer òg at fiskarane føler
seg svikta fordi denne regjeringa prioriterer å kvitte
seg med dei minste båtane framfor å leggje
til rette for at små båtar og små mottak
skal overleve.

Er fiskeriministeren fornøgd
med situasjonen som han no er?

 Det blir jo ikke mer riktig av at
representanten framsetter den påstand at denne regjeringen
skal ha bort de små båtene. Vi har gjennomført,
med støtte fra Stortinget, et tiltak for å strukturere flåten
for å øke lønnsomheten. De ressursene
som blir frigjort, skal tilbakeføres til de gruppene. Det
betyr at den minste flåten vil få et
bedre driftsgrunnlag. Så får vi brudd
i forhandlingene etter at det siste kravet fra Fiskarlaget
er på 200 mill. kr. Avtalen i dette året
er på 70 mill. kr. Vi har lagt fram et forslag
på 50 mill. kr pluss 35 mill. kr. Det
er et forslag som nå ligger til behandling i Stortinget. De
50 mill. kr skal fordeles på flere formål
hvis det finnes formålstjenlig, men først skal
Stortinget vedta beløpet.

Vi må også ta med
oss at det i fjor var 38 tilføringstilskudd. I tillegg
var det garantilott, i tillegg var det bl.a. selfangst og en del
andre tiltak. Det skal vi da fordele på nyåret
når Stortinget har vedtatt det, men det er ingen grunn
til å tegne skremselsbilder, som man bidrar til nå, enten
man refererer til Fiskeribladet eller til Norges Råfisklag,
og påstå at det ikke blir noe til føringstilskudd.

 Presidenten vil bemerke at for den
som ikke er medlem av vedkommende fagkomite, høres
det ut som om både spørsmål
og svar nå er repetert tilstrekkelig mange ganger.

Marit Arnstad – til oppfølgingsspørsmål.

 Det er mulig presidenten ikke har
helt rett i det. Iallfall er det slik at når man ikke bare hører
på hva Regjeringen sier, men også ser
på hva denne regjeringen faktisk foreslår innenfor
fiskernæringen, er det vanskelig å konkludere
på annen måte enn at det man står
overfor her i fiskerinæringen, er en villet sentralisering.

Mitt spørsmål til fiskeriministeren
er da: Har Regjeringen skaffet seg noen oversikt over
hvor mange fiskere som skal ut av næringen som følge
av de strukturendringene Regjeringen nå har fått
gjennomført sammen med Fremskrittspartiet? Og: Dersom man
reduserer føringstilskuddet, hvor mange lokale mottak skal
vekk? Har fiskeriministeren gjort noen beregninger på det?
Og videre: Har fiskeriministeren foretatt noen som helst
vurdering av hva de tiltakene som nå enten er gjennomført eller
kan bli foreslått, faktisk vil bety for bosettingen langs
kysten i Norge?

 Vi begynner vel etter hvert å fjerne
oss langt fra fiskeriavtalen, for det vi nå tar opp, er
den debatten som var knyttet til strukturtiltakene, og som Stortinget
har vedtatt.

Det er feil å si at dette er en villet
sentralisering. Vi ser at i hele etterkrigstiden, og da
er det annen verdenskrig det er snakk om, har vi hatt en reduksjon
i antall fiskere i flåte, og vi ser at det samme skjer
på industrisiden. Det har noe med ressursgrunnlag å gjøre,
og det har noe med manglende lønnsomhet å gjøre.
Det vi nå gjør gjennom flere tiltak, er å snu
en uheldig utvikling. Det verste vi kunne gjøre,
ville være å gjøre ingen ting,
slik som representanten Arnstad anbefaler oss å gjøre.
Da ville det ha gått enda verre. Vi snur nå en
utvikling gjennom å sikre lønnsomheten, sikre
rekrutteringen og sikre driftsgrunnlaget for fiskeriindustribedriftene
på helårsbasis. Og da er det
slik at denne regjeringen gjør mer på fiskeriområdet
for å stanse en utvikling, enn Regjeringen har gjort i forkant
av det arbeidet vi har startet, og som vi har fått tilslutning
for i Stortinget.

 Vi går til neste hovedspørsmål.

 Jeg har et spørsmål til fiskeriministeren.
Det er vel ingen stor overraskelse.

Vi har utvidet territorialgrensen til 12 nautiske
mil. Vi skal opprette en trafikksentral i Vardø, og det
er bra. Samtidig er det nedsatt et utvalg av Fiskeridepartementet som
går inn for at fiskefartøyene
har vikeplikt i seilingsleden langs kysten. De har vikeplikt
i «turning point». Det hjelper lite
hvis man har not ute. Man kan ikke vike mye når
man ligger med not ute.

Har fiskeriministeren tenkt å gjøre
noe med dette, altså at fiskefartøyene
har vikeplikt? Folk krever svar på det, for de tror ikke
det er sant. Det ville være veldig artig å få rede
på i dette huset om fiskeriministeren har tenkt å gjøre
noe, og om han kan gjøre noe, og hva man kan tenke seg å gjøre.

 Representanten Bastesen reiser jo en del problemstillinger
som ikke nødvendigvis henger sammen, som territorialgrensen,
farleier og vikepliktproblematikken. Men som det blir referert til,
er dette av de ting som vi arbeider med i departementet. Jeg har
nok behov for å få de anbefalingene og få belyst
disse problemstillingene før jeg trekker noen
konklusjon.

Når vi har trukket konklusjonen og
fått gjennomgått disse tingene, skal jeg gjerne
bidra til, både i Stortinget og overfor enkeltrepresentanter, å få fram
det beslutningsgrunnlaget vi har, og den beslutningen som skal fattes.

Men for øvrig er det faktisk både
lovmessige og internasjonale konvensjoner og regelverk som regulerer
dette med trafikken og vikeplikt.

 Jeg takker statsråden for svaret.

Jeg står her, og jeg har jo drevet
med fiske. Jeg kjenner IMO-reglene. At fiskefartøyer
har vikeplikt i seilingsleder, er ikke noe nytt.
Det burde også Fiskeridepartementet vite. Folk
krever et svar, om det virkelig er tilfellet at utvalget, nedsatt
av Fiskeridepartementet, går inn for at fiskebåter
har vikeplikt i seilingsleder. Det er ikke noe som en
trenger å sende ut på høring. Det bare
er sånn. Det har vi skrevet under på.

Hva har man tenkt å gjøre?

 I forbindelse med den økte
trafikken langsmed norskekysten har Regjeringen og Stortinget
sett nødvendigheten av å utvide territorialgrensen.
Den vil være på plass fra 1. januar
2004. I tilknytning til det har man sett nødvendigheten
av å etablere farleder innenfor
territorialgrensen, for på den måten å lede
trafikken så langt ut fra kysten som vi kan i henhold til
internasjonale konvensjoner. Det forhindrer ikke at trafikken
kan gå lenger ut, og mye av trafikken vil gå utenfor
territorialgrensen. Da er det naturlig når vi etablerer
farledene, at vi gjennomgår hele regelverket
og håndteringen av trafikken i farledene.

I den sammenhengen er det at vi ser på alle
problemstillingene. Men det er ikke mulig for meg å svare
noe mer konkret på den problemstillingen som
her tas opp. Jeg synes vi nå skal få gjort arbeidet
i forbindelse med etableringen av farledene, før vi trekker noen
flere konklusjoner.

 Vi går videre til siste
hovedspørsmål.

 Jeg vil gjerne stille et spørsmål
til kulturministeren.

Når det gjelder mediepolitikken i
Norge, er det slik at vi ønsker et større
mangfold, også i eteren. Når vi ser
på konkurranseforholdene for de kommersielle kanalene og de
ikke-kommersielle, vil vi se at det i den siste tiden har vært
en vridning i favør av de kommersielle, simpelthen fordi
utfordringene for dem som ikke har kommersielle inntekter,
er veldig mye større, knyttet til en rekke store utfordringer
i tiden framover, både i forbindelse med digitalisering,
bakkenett, barne- og ungdomsprogram og de konsesjonsvilkår
som ministeren og Stortinget sammen ble enige om.

Mitt spørsmål til kulturministeren
er: Ser statsråden for seg at denne konkurransesituasjonen
kan fortsette på samme måte som nå,
nemlig i disfavør av en kanal som for mange av oss er et
stort pre, nemlig en ikke-kommersiell, en ikke reklamefinansiert
kanal? Dette vet jeg kulturministeren er enig i. Men det er klart
at det vi nå ser, gjennom det siste statsbudsjettframlegget,
i praksis er en favorisering av de kommersielle kanalene, simpelthen fordi
de kanalene som ikke lever av reklame, ikke
har den samme muligheten til øvrig inntekt, som f.eks.
reklamekanalene har.

 Det var eit ganske omfattande og
veldig viktig spørsmål.

No meiner eg at dei meir enn tre milliardane
som vi løyver til NRK via kringkastingsavgifta, absolutt
bør vera eit godt tilskot til NRK for å driva
god, ikkje-kommersiell kringkasting. Det er mange problemstillingar, og
det er fleire av dei som ligg til behandling i Stortinget.

Representanten nemnde digitalisering og bakkenett. Eg
håpar vi klarer å koma fram til einigheit
der, slik at vi får sett i gang utbygging av eit bakkenett,
slik at óg konkurranseforholda blir betre mellom
dei ulike instansane.

Vi har valt i dette landet å ha ein
statsfinansiert kanal, NRK, og vi har nokre reklamefinansierte TV-
og radiosendarar. Slik trur eg òg det vil vera
i framtida. Med det forslaget vi har lagt fram i statsbudsjettet
når det gjeld NRK, meiner vi at NRK absolutt bør
ha moglegheit til å gjennomføra gode
program som viser at NRK er eit alternativ til mange av dei kommersielle
sendarane.

Eg er einig med representanten i
at det kan sjå ut som at programtilbodet blir stadig meir
likt. Det er ei utfordring for NRK. No vil ikkje
eg som generalforsamling i NRK gå inn og begynna å dirigera
kva for sendingar og program dei skal ha. Det reknar eg med at representanten òg
er einig i at eg ikkje skal gjera. Men samtidig
er det ei viktig oppgåve for NRK å visa
at dei er finansierte på den måten, at dei skal vera
eit alternativ til mange av dei andre, som berre byggjer på det
kommersielle.

 Jeg takker for svaret.

Det er klart at vi skal ikke her
i salen være generalforsamling, og vi skal heller ikke
drive budsjettbehandling når det gjelder et slikt spørsmål.
Men det overordnede synet er at nå står NRK – og
for så vidt også TV 2 – overfor
et teknologisk kvantesprang som er såpass omfattende at
det vil kreves store investeringer. Dette må NRK ta, selvfølgelig.
Men i tillegg til alt det andre NRK driver, er NRK på mange
måter også nasjonens arkiv, knyttet
til at de har mange episoder, mange programmer og mye av det som
er nasjonens identitet, på lyd og bilde. Dette må digitaliseres
og tas vare på for framtidige generasjoner. En
del av dette er ikke en del av programvirksomheten. Når
man da får rammevilkår som gjør at dette
må tas gjennom ordinær drift, er det klart at
det kan oppleves vanskelig. Det har jeg stor forståelse
for.

Poenget er da: Hvordan klarer man å sørge
for at disse store teknologiske kvantesprang, ivaretakelse av det
som er nasjonens hukommelse, tilpasses den økonomi man har?
Det er selvfølgelig min store bekymring, i tillegg til at
NRKs tilstedeværelse i hele landet må opprettholdes gjennom
sitt distriktskontornett, som de kommersielle i samme grad selvfølgelig ikke
har. Dette er en stor mediepolitisk
utfordring, som jeg tror kulturministeren og SV vil være
enige om. Men akkurat nå er konkurransen dessverre
i favør av de kommersielle, og ikke i favør
av de ikke-kommersielle, som ligger vårt hjerte nær.

 Eg er ikkje heilt einig
i beskrivinga av at konkurransen er i disfavør av NRK og
i favør av dei ikkje-kommersielle, for vi har laga
rammevilkår for NRK som eg synest er gode. Vi har valt
ikkje å auka kringkastingsavgifta denne
gongen. Eg tenkjer her på litt lengre sikt i
forhold til NRK. NRK hadde eit stort ynske, som vart lagt fram for
meg då eg vart kulturminister, nemleg det å få koma
inn i momssystemet. Dei har òg no fått den momssatsen
som dei har bede om, fordi dei skal ha romslegare rammevilkår
og større fridom i forhold til korleis dei produserer programma
sine. Det har dei fått.

Så veit vi at Stortinget òg
har vedteke at når det gjeld digitaliseringa og bakkenettet,
er det noko som skal skje utan statlege midlar,
men det skal skje på kommersiell basis.
Det står Stortinget bak. Det er ikkje til neste år
dei store utteljingane vil koma på akkurat den
utbygginga, det blir i åra som kjem. Eg trur likevel
at NRK treng betre økonomiske rammer i åra
som kjem, ikkje berre fyrst og fremst til neste år,
for til neste år kan dei få full utteljing
av at dei har kome inn i momssystemet. Og så må vi
sjå på kva behovet blir i åra som kjem.

 Det blir oppfølgingsspørsmål – Trond Giske.

 Kulturminister Svarstad Hauglands budsjett
innebærer at NRK for første
gang siden krigen ikke får kompensert for økte
kostnader. Det står i budsjettet at det innebærer
en videreføring av NRKs økonomiske rammebetingelser
på dagens nivå, men ifølge regnestykkene
kommer NRK 100 mill. kr dårligere ut. Så mitt
første spørsmål er om ikke
kulturministeren gjennom sitt budsjett har feilinformert
Stortinget når det gjelder NRKs rammebetingelser.

I tillegg er NRK inne i en femårig
omstillingsprosess, og da gjelder det å ha forutsigbare
rammer. Og mitt andre spørsmål er: Er
det ikke litt uprofesjonelt eierskap å endre
rammebetingelsene for en bedrift som er inne i den type
omstilling, og som gjør en kjempeinnsats for å rasjonalisere
sin drift og få mest mulig program ut av pengene?

NRK er kanskje det viktigste
mediet vi har for å dekke hele Norge, for å sørge
for god distriktsprofil og for å sørge for allmennkringkasteroppdraget.
Mitt tredje spørsmål er om kulturministeren ikke
synes det er viktig å sørge for at NRK har skikkelige økonomiske
rammebetingelser.

 Jo, eg synest det er viktig. Det er mange som
har vist til den siste krigen i dag, både ein
og to gonger, og det kan godt henda at det er tilfellet. Men poenget
er at vi har lagt inn andre føringar for NRK
som gjer at dei ifølgje seg sjølve får
større rom i forhold til programproduksjonen, og at det òg
vil vera godt for dei økonomisk.

Ein av grunnane til at vi ikkje har
gjort noko med kringkastingsavgifta denne gongen, er at
NRK og kringkastingsavgifta stadig er under press fordi det er ein
del som ikkje får inn NRK2. Eg meiner at når
vi får digitaliseringa på plass, kjem klagene
frå alle dei som ikkje får inn
NRK2 – som gjer at vi har eit press på NRK – til å falla
vekk, og då kan det vera meir naturleg å heva
kringkastingsavgifta, slik at NRK framleis skal kunna vera den gode
ikkje-kommersielle kanalen i Noreg. Eg kjem til å kjempa
for at han framleis skal vera det, og eg vonar òg
at det vil bli tilfellet.

 Magnar Lund Bergo – til
oppfølgingsspørsmål.

 Statsråden og jeg har hatt noen
runder før om distriktskontorene i NRK. Det er en del av
pakken, og det er også en del av omstillingen som
har vært upopulær ute i distriktene.

Slik jeg har forstått statsråden,
har statsrådens egentlige ønske vært
som SVs, å opprettholde distriktskontorer med
egen administrasjon i alle
fylkene. Derfor ble jeg litt overrasket da jeg fikk kjennskap til
at de besparelsene som er foretatt i forbindelse med den omstruktureringen som
er gjort i NRK, betyr 7 kr pr. lisens. Kunne statsråden
tenke seg å ta et initiativ, slik at
Stortinget kunne få til behandling muligheten for å gjenopprette
kontorer i alle fylkene for en tier mer i lisens?

 Dette er jo ein runde som vi har hatt mange
gonger, og her kjem òg balansegangen mellom å vera
ei generalforsamling i NRK og å gi styringa i NRK fridom
i forhold til korleis dei organiserer arbeidet sitt, inn. Eg kjem
til å følgja nøye med i det
som skjer i NRK i forhold til distriktskontora. Eg har òg teke
nokre grep som gjer at vi held ein del distriktskontor
ved lag, noko eg er veldig glad for.

Når det gjeld det samarbeidet
som har skjedd i nokre fylke, kjem vi til å følgja nøye
med på kva for programtilbod lyttarane og sjåarane
får. Det er det endelege programtilbodet til lyttarane
og sjåarane som er viktig. Dette har ikkje fungert
lenge nok til at ein kan trekkja nokon konklusjon om at det har
blitt dårlegare. Kanskje det til og med har blitt betre
i nokre fylke – kva veit eg om det? Men vi har i alle
fall ikkje nok kunnskap enno til å trekkja
ein konklusjon. Eg ser på representanten at han meiner
at det må bli dårlegare, men det meiner ikkje
eg treng vera resultatet. Det er klart at når
dei slår saman ein del av administrasjonen, skal dei likevel laga
program, og den delen er blitt styrka.

Som sagt, vi kjem til å følgja
dette nøye, og eg kjem i alle fall ikkje
i dag til å seia til Stortinget at dei skal gå inn
for at det skal vera distriktskontor
i alle fylka, og at dei skal påleggja NRK å gjera
det.

 Tiden for den muntlige spørretimen
er omme, og vi går over til den ordinære spørretimen.





                    
                    
                    

 Det blir en del endringer i den oppsatte spørsmålslisten,
og presidenten viser i den sammenheng til den oversikt som er omdelt
på representantenes plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 1, fra representanten
Olav Gunnar Ballo til statsministeren, vil bli besvart av kommunal-
og regionalministeren.

Spørsmål 8, fra representanten
Åslaug Haga til arbeids- og administrasjonsministeren, vil bli besvart
av landbruksministeren som rette vedkommende.

Spørsmål 15, fra representanten
Ingrid I. Opedal til kommunal- og regionalministeren,
vil bli besvart av miljøvernministeren på vegne
av kommunal- og regionalministeren. Spørsmålet
vil bli tatt opp av representanten Karin Andersen.

Spørsmål 17, fra representanten
Signe Øye til kommunal- og regionalministeren, vil bli besvart av
miljøvernministeren på vegne av kommunal- og regionalministeren.

Spørsmålene 16 og 18, fra
henholdsvis representantene Oddbjørg Ausdal Starrfelt og
Morten Høglund til kommunal- og regionalministeren, må utsettes
til neste spørretime.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    



                    

 Dette spørsmålet,
fra representanten Olav Gunnar Ballo til statsministeren, vil bli
besvart av kommunal- og regionalministeren på vegne av
statsministeren.

 Jeg har følgende spørsmål til
statsministeren:

«En asylsøker fra Moldova
ble den 15. november 2002 utvist fra Norge etter å ha
blitt dømt i en straffesak. Han har kone og barn i Hammerfest. Etter
utvisningen har familien ikke hørt fra ham. De
frykter at han er drept etter at utvisningen fant sted.

Er statsministeren tilfreds med en asylpolitikk
der norske myndigheter ikke vet om en asylsøker
er tatt av dage umiddelbart etter utvisning fra Norge, eller
vil han nå ta initiativ til å bringe
klarhet i hva som kan ha tilstøtt asylsøkeren?»

Kari Lise Holmberg hadde
her overtatt presidentplassen.

 Spørsmålet er stilt til statsministeren,
men siden spørsmålet gjelder utlendingsfeltet,
avgir jeg svaret.

Utlendingsloven åpner for å utvise
utlendinger som har begått straffbare handlinger. Det er også min
oppfatning at Stortinget har vært opptatt av at det skal
vi gjøre, og faktisk også stramme inn
på dette området. Dette er ikke en del
av norsk asylpolitikk, men dreier seg om hvilke utlendinger
som skal gis beskyttelse mot forfølgelse i Norge.

La meg først slå fast det
faktum at ingen asylsøkere blir utvist fra Norge. Dersom
en utlending som oppholder seg i Norge som asylsøker,
vurderes utvist, avgjøres alltid asylsøknaden
før vedtak om utvisning. Når søknad om
asyl er avgjort, er ikke utlendingen å regne
som asylsøker lenger. Tilsvarende gjelder når
en utlending søker asyl etter at vedtak om utvisning
er fattet. Utvisning blir ikke iverksatt før
det er klarlagt om utlendingen er flyktning eller av andre årsaker ikke
kan bli sendt tilbake til hjemlandet.

Før det fattes vedtak om å utvise
en utlending, gis vedkommende et forhåndsvarsel
om at forvaltningen vurderer å utvise vedkommende, og bakgrunnen
for dette. Utlendingen får anledning til å gi
et tilsvar, og Utlendingsdirektoratet fatter deretter vedtak om
utvisningen i første instans. Det følger
av utlendingsloven at det alltid skal vurderes om en utlending er
vernet mot forfølgelse før vedtak som innebærer
at utlendingen må forlate riket, fattes. Det innebærer
at forvaltningen alltid vurderer om den utviste vil kunne risikere
forfølgelse eller annen umenneskelig behandling
i hjemlandet. I så fall blir ikke utlendingen
utvist fra Norge.

I denne saken har utlendingsforvaltningen vurdert
det slik at den utviste utlendingen ikke har krav på beskyttelse
i Norge. Han ble utvist til hjemlandet fordi han er dømt
for straffbare handlinger. Det er ikke praksis at Norge
følger opp utviste utlendinger etter retur til
hjemlandet.

Jeg har lyst til å minne om at vi
sender tilbake nesten 10 000 personer, hvorav ca. 1 000
er utvist på bakgrunn av kriminelle handlinger.

 Jeg har reist to tidligere spørsmål
i samme sak. Det har vært skriftlige spørsmål, først
til kommunalministeren i mai, og deretter til statsministeren i
juni. Jeg vil kort sitere fra brevene, som er likelydende fra begge,
der det står:

«Når
utlendingsmyndighetene har fattet et vedtak som innebærer
at utlendingen må forlate riket, ligger det allerede en
grundig vurdering av at vedkommende ikke vil bli utsatt
for noe som kan gi beskyttelsesgrunnlag i Norge. Utlendingsmyndighetene
foretar dermed ikke noen nærmere kontroll
med vedkommendes situasjon etter tilbakereisen.»

Dette kansellispråket koker ned til,
dersom man analyserer hva som faktisk står der, at fordi
norske myndigheter har vurdert at det ikke foreligger noen
risiko, foreligger det ikke noen
risiko. Dette på tross av at man har med et konkret
tilfelle å gjøre der ingen har hørt fra
personen umiddelbart etter utvisning fra Norge.

Vil statsråden være
bekjent av en flyktning- og asylpolitikk der man ikke
går denne type meldinger etter i sømmene,
med hensyn til at folk faktisk er kommet bort umiddelbart etter
at de er utvist?

 Utlendingsadministrasjonen har dessverre ikke
mulighet til å følge opp utvisninger som vi foretar
hvert eneste år, både hjemsending av flyktninger
og utvisning og utsendelse av kriminelle, i det antallet vi pr.
dags dato gjør. Det vil ikke være
mulig å legge opp til en praksis hvor vi skal sikre oss
hva som skjer når folk sendes tilbake.

Det har ved ulike tilfeller vært foretatt
analyser av enkeltgrupper når det har blitt hevdet at de
bl.a. har blitt utsatt for etterforskning
og fengsling ved tilbakesendelse. Man har da sjekket sakene. Vi
kan ikke gjennomføre som en normalprosedyre at
vi kontinuerlig skal ha en oppfølgingstjeneste for personer
som har forbrutt norsk lov og er utsendt av dette landet.

Det kan være mange grunner
til at man ikke tar kontakt med sin familie også etter
at man er hjemsendt. Jeg ser at det kan være
grunnlag for at vi i enkeltsaker skal gå inn og be utenrikstjenesten
om å sjekke om det som er bakgrunnen for at man opprettholder
en praksis på enkelte områder, skal gås etter
i sømmene, og det gjøres altså regelmessig.

 Det er ingen som ber statsråden sjekke
enhver sak i forhold til utvisning eller når man
er sendt ut av landet. Men i saker der vedkommende ikke
kan oppdrives etterpå, og der familien verken i Moldova eller
i Norge er kjent med skjebnen til vedkommende, må norske
myndigheter ha et ansvar for å få kartlagt saken
nærmere. Dette har jeg altså stilt spørsmål
om to ganger tidligere. Jeg registrerer at statsråden fortsatt ikke
har tenkt å ta noe initiativ til å finne
ut av det. Vedkommendes ektefelle bor nå i Hammerfest,
har et barn på fem år og står selv i fare
for å bli utvist til et land der man ikke vet
hvordan det gikk med ektefellen. Ser ikke statsråden
at hun har et ansvar for å få kartlagt denne saken nærmere?

 Nei, jeg mener at vi ikke
har et ansvar for få kartlagt saken nærmere.

Jeg vil anbefale at man her bl.a. bruker de
organisasjonene som har en mulighet til å se etter
og finne frem til personer i andre land, men som aldri
vil gjøre det på oppdrag fra en stat hvis man
spør om det. Man kan f.eks. fra familiens side
kontakte Røde Kors med spørsmål
om de kan hjelpe til med å finne ut noe nærmere.

Hvis vi får noen flere opplysninger,
vil jeg selvfølgelig se om vi skal gå nærmere
inn på å ha kontakt med landets myndigheter. Men
vi må alltid huske at vi er avhengige av å gå via
landets myndigheter for å høre mer om enkeltsaker,
og gjøre det via de offisielle kanalene.





                

 Dette spørsmålet,
fra representanten Åslaug Haga til arbeids- og administrasjonsministeren,
vil bli besvart av landbruksministeren som rette vedkommende.

 Mitt spørsmål var ment å være
til og burde vært besvart av arbeids- og administrasjonsministeren,
men jeg forstår at Regjeringen mener at det skal besvares
av landbruksministeren. Spørsmålet lyder som følger:

«På Planteforsk i Ås (Fellesbygget)
er 85 pst. av renoveringsprosjektet gjennomført. Manglende
gjennomføring av det gjenstående innebærer økte
kostnader, ineffektivt arbeid, forringelse av service til studenter/forskere,
redusert mulighet til gjennomføring av kurs og uholdbare
arbeidsforhold for de ansatte. Statsbygg har tilbudt å forskuttere
arbeidet. Regjeringen avslår. Prosjektgjennomføring
som dette setter både det offentlige og politikere
i et dårlig lys.

Hvorfor velger statsråden ikke å gripe
inn?»

 La meg først si at dette bygget eies
av Planteforsk under Landbruksdepartementet, og en eventuell
bevilgning må komme fra landbruksministeren og Landbruksdepartementet.

Dette renoveringsprosjektet av Planteforsks
bygg i Ås, det såkalte Fellesbygget, er delt i to faser.
Første fase omfatter laboratorier,
kontorer, møterom osv. Den andre fasen omfatter
i hovedsak kantine og kjøkken, bibliotek og administrasjonskontorer.

Landbruksdepartementet og Planteforsk var enige
om denne deling for å tilpasse prosjektet til den forutsatte kostnadsramme
for fase 1. Det lå til grunn at Statsbygg hadde
vurdert en slik deling i to atskilte faser som praktisk mulig. Det
var videre forutsatt at gjennomføring av fase
2 var avhengig av egen behandling og bevilgning av Stortinget senere.

Fase 1 av renoveringsprosjektet,
som har en kostnadsramme på 135 mill. kr,
ble forelagt og godkjent av Stortinget i forbindelse med behandlingen
av statsbudsjettet for 2002. Dette arbeidet vil være
gjennomført i løpet av inneværende år.

Fase 2 av prosjektet, som av Statsbygg
er kostnadsberegnet til ca. 17 mill. kr, er ikke
forelagt Stortinget, da det ikke er funnet dekning for
dette arbeidet innenfor Landbruksdepartementets
budsjettramme. Gjennomføringen av fase 2 kan ikke
igangsettes uten at bevilgning er vedtatt av Stortinget. Byggeprosjektet
kan ut fra de fastsatte bestemmelser ikke løses
gjennom en ren forskuttering.

Det er selvsagt slik at en utsettelse av fase
2 i renoveringsprosjektet medfører visse problemer
og en del ekstra kostnader. Det faglige arbeidet i bygget,
herunder laboratorievirksomhet og undervisning, vil imidlertid fungere
tilfredsstillende når fase 1 er ferdig. Utsettelsen
av fase 2 innebærer at biblioteket
må baseres på en midlertidig løsning.
Løsningen innebærer dårligere
tilgjengelighet, men det er ikke slik at det ikke
blir mulig å få tak i det en trenger. Arbeidsmiljømessig
er problemet med utsettelse av fase
2 i hovedsak at en vil mangle felles kantine og kjøkken
i bygget. Som alternativ til å spise på kontorer
og møterom vil personalet kunne benytte Landbrukshøgskolens
kantine i nærområdet.

Planteforsk er en forskningsinstitusjon som
nå er under omorganisering, med sikte på samordning
i en ny forskningsinstitusjon organisert som et eget selskap.

I St.prp. nr. 1 for 2003–2004, som
er til behandling i Stortinget, er det ikke avsatt midler
til rehabilitering av Fellesbygget fase 2 for 2004. Det
er i proposisjonen sagt at finansiering og gjennomføring
vil bli vurdert i sammenheng med organisering av Planteforsk, NORSØK
og Jordforsk i en organisasjon. Det tas sikte på sammenslåing
av disse til ett selskap senest 1. januar 2005.

 Jeg er glad for at landbruksministeren erkjenner
at Planteforsk nå har store problemer, men jeg kan ikke
forstå denne saken på noen annen måte enn
at landbruksministeren ser sitt snitt til å spare 17–18 mill.
kr på statens vegne dersom Planteforsk, Jordforsk og NORSØK
blir én organisasjon. Det er min lesning av situasjonen,
og jeg syns at sparementaliteten i Samarbeidsregjeringa har gått
vel langt, tatt i betraktning at situasjonen på Planteforsk
er den landbruksministeren sjøl erkjenner, nemlig uholdbare
arbeidsforhold for mange og ineffektivt arbeid.

Forstår landbruksministeren at de
ansatte på Planteforsk, studenter og forskere, som er avhengige
av bl.a. det biblioteket som er pakket ned i kjelleren, anser denne situasjonen
som helt meningsløs?

 Dette er en ganske klassisk problemstilling.
Det mangler penger til den siste byggefasen. Det er et politisk
spørsmål å prioritere hva en skal bruke
budsjettmidler til, og Regjeringen har ikke funnet midler
for 2004 til å prioritere de 17 mill. kr som gjenstår
til å gjennomføre fase 2.

Jeg sa i mitt svar at dette ikke
medfører store problemer, og jeg aksepterer ikke
utsagnet om at jeg sier at det her er store problemer.
Det er det ikke. De er mulige å løse
i løpet av den tiden en måtte vente til neste fase
kan gjennomføres. Det er heller ikke Regjeringens
plan å spare dette beløpet på grunn av
sammenslåingen. Det er slik at sammenslåingen
innen 1. januar 2004 gir muligheter til å finansiere
dette på andre måter enn ved ordinære
overføringer fra budsjettet.

Hvis dette er så alvorlig for representanten
Haga, burde midler til dette bygget vært foreslått
i Senterpartiets alternative budsjett. Vi har lett i dag, men har ikke
klart å finne disse pengene. Det var altså ikke
viktigere å prioritere det.

 Disse pengene vil en finne innenfor
næringsbiten i vårt budsjett.

Jeg hadde i utgangspunktet bedt om svar på dette spørsmålet
fra arbeids- og administrasjonsministeren, fordi dette etter
min oppfatning handler om dårlig offentlig planlegging,
det handler om dårlig utnyttelse av offentlige ressurser,
og det handler om manglende respekt for de ansattes arbeidsforhold.
Vi har stilt spørsmål om dette før, til
arbeids- og administrasjonsministeren, og blitt møtt med
en arrogant holdning hvor man nekter å svare på spørsmålet
ut fra de problemstillingene som vi mener at dette reiser.
Men jeg må få spørre: Forstår
landbruksministeren at saker som dette setter det offentlige og
politikerne i et dårlig lys?

 Det er slik i det praktiske liv at en av og
til må legge stein på stein, og en må skaffe penger
for å legge hver stein. Her var det slik at fase
1 var et isolert gjennomførbart prosjekt som nå snart
vil være gjennomført – det
var den vesentlige delen av kostnaden. Så kan en ikke
gjennomføre fase 2, og det var Stortinget helt
innforstått med da det fattet sine vedtak om
bevilgninger til fase 1 – før en da skaffer
penger til fase 2. Det er et tradisjonelt budsjettspørsmål
som handler om prioritering. Det fine er nå – og
som jeg tror gjør at dette kan løses uten at vi
må gjennom den type prioriteringer – at
den omorganiseringen vi står overfor, betyr at dette kan
finansieres på andre måter, ganske
enkelt ved at den nye sammenslåtte enheten som vil komme,
kan finansiere denne utvidelsen gjennom låneopptak
og gjennom den balansen de har i en ny enhet.

Jeg vil understreke at i det budsjettet som
Åslaug Haga har lagt fram på vegne av Senterpartiet, er ikke
dette prosjektet som hun selv prioriterer veldig, nevnt med ett
ord, så langt vi har kunnet klare å finne.





                

 Dette spørsmålet,
fra representanten Ingrid I. Opedal til kommunal- og regionalministeren,
vil bli besvart av miljøvernministeren på vegne
av kommunal- og regionalministeren. Spørsmålet
vil bli tatt opp av representanten Karin Andersen.

 Jeg skal forsøke på nynorsk:

«I samband med omlegging av differensiert
arbeidsgjevaravgift
frå nyttår krev dei 14 kommunane som
fekk auka avgift i 2000, full kompensasjon for same
tidsrom som dei andre kommunane no er sikra, t.d. ved
at dokumentert underkompensasjon vert fordelt over fire år.
For næringslivet ber ein om at reglane for bagatellmessig støtte også skal
gjelda for desse.

Har statsråden forståing
for desse krava, og er ho villig til å revurdera framlegget
frå Regjeringa ved endeleg behandling
av statsbudsjettet?»

 Først vil jeg gi representanten Andersen
en kompliment for å være bedre
i sin nynorskfremføring enn hva jeg var her for noen
uker siden.

Så til svaret: Det at 14 kommuner
fikk høyere arbeidsgiveravgift
fra år 2000, skyldtes at kommunene ifølge daværende
regjering ikke lenger tilfredsstilte kravene til å ligge
innenfor det geografiske området for
differensiert arbeidsgiveravgift. Ved justeringen ble det tatt hensyn
til EØS-reglene for regional- og transportstøtte og ESAs tidligere
vedtak. For å få inn nye og mer vanskeligstilte kommuner
måtte en foreta en prioritering mellom kommuner.
Endringen i satsen var begrenset, fra 10,6 pst. til 14,1 pst.,
i de kommunene som fikk endret sats.

Norsk institutt for by- og regionforskning
har overvåket utviklingen i disse aktuelle kommunene også.
Den siste rapporten fanger opp utviklingen frem til utgangen av
2002. Hovedinntrykket er at det er vanskelig å peke
på klare forskjeller i utviklingen i de 14 kommunene i
forhold til andre sammenliknbare kommuner.

Situasjonen for de 14 kommunene kan ikke
sammenliknes med den situasjonen vi nå er i, hvor det er
endrede krav fra ESA om å avvikle
dagens ordning som medfører at 235 kommuner fra 2004 kompenseres
gjennom ulike tiltak.

Situasjonen kan heller ikke sammenliknes
med den kompensasjonen som fra 2000 ble gitt til bestemte
områder i form av eget verftsprogram
og ekstra infrastrukturtiltak. Disse midlene ble satt
inn som følge av at spesielle bransjer måtte
holdes utenfor ordningen, ikke fordi situasjonen i de
aktuelle kommunene tilsa det.

På denne bakgrunn har jeg vanskelig
for å følge opp kravet fra de 14 kommunene. På den
annen side hadde kommunene ved endringene i 2000 kort
frist til å tilpasse seg en situasjon med høyere
avgift. Etter mitt syn var det derfor ganske
rimelig med noe kompensasjon, men denne overgangsfasen er nå over.

I lys av det som er sagt så langt,
har ikke Regjeringen, som også representanten
er kjent med, foreslått ytterligere midler til de 14 kommunene
videreført i statsbudsjettet for 2004.

 Jeg takker for svaret og fortsetter
på bokmål.

Jeg skal ikke gå i detalj
i denne saken, fordi jeg vet at miljøvernministeren nødvendigvis ikke
kan gjøre det. Men når det gjelder de kravene
som ble stilt til disse 14 kommunene, er det vel grunn til å sette noen
spørsmålstegn ved de kriteriene som lå til
grunn – men la nå det ligge.

Regjeringen har sjøl i behandlingen
av bortfallet av den differensierte arbeidsgiveravgiften nå tatt
politiske initiativ til å se bort fra
noe av regelverket og søkt
om unntak f.eks. når det gjelder transportstøtte
for fire kommuner i Møre og Romsdal som ligger
utenfor det geografiske området, fordi man mente det var
nødvendig. Ser ikke statsråden at det
er mulig å ta et politisk initiativ
der man ønsker å komme dem i møte
som er rammet av brå avgiftsøkninger som dette,
på en bedre måte enn det man har
gjort til nå? For det er vitterlig sånn at det
er noen kriterier på et ark som har avgjort bestemmelsen,
og ikke en konkret vurdering av situasjonen
i de enkelte kommunene.

 Da Stortinget i 2000 endret satsene
for 2001, var det med den begrunnelse at 14 av disse kommunene ikke
tilfredsstilte kravene for å ha lavere arbeidsgiversats.
Det kunne være på grunn av næringssvakhet
o.l. Så ble en del kommuner som da hadde problemer, tatt
inn i ordningen i stedet. Men på grunn av at denne endringen ikke
skulle bli for brå da en endret arbeidsgiveravgiften
fra ca. 10 pst. opp til 14 pst., ble det satt i gang en overgangsordning.
Den utløper nå. Så har man satt NIBR
til å overvåke utviklingene i disse kommunene.
Som jeg har presisert, kan man vanskelig peke på klare
forskjeller i utviklingen i disse 14 kommunene. Som jeg også har
understreket, har Regjeringen ikke lagt opp til en videreføring
for 2004. Og nå ligger budsjettet til handsaming i Stortinget.

 Jeg takker igjen for svaret.

Jeg sitter med grunnlagsmaterialet for disse
kommunene den gangen. Jeg kan ikke gå i detalj
og diskutere det, men det er grunn til å sette spørsmålstegn
ved noe av tallgrunnlaget.

Men jeg vil igjen spørre statsråden
på politisk grunnlag: Når man opplever slike store
endringer, som man også gjør i dag,
ser ikke statsråden at det kan være
grunn til i hvert fall å gå inn med de politiske
virkemidlene vi kan bruke? Det går på f.eks. å godtgjøre
kommunesektoren, legge større summer inn i bevilgninger
til næringsutvikling eller gi indirekte støtte
til næringslivet på en sterkere måte
enn det Regjeringen har gjort til nå. Det er et forsøk
på å få Regjeringen til å se
at det både kan være en mulig måte å dempe
den verste vanskeligheten på for de berørte
områdene og et direkte håndslag til de bedriftene
som er i dette området. For det er ikke noen
tvil om at en bedret kommuneøkonomi, eller at
kommunene og fylkeskommunene har større midler til rådighet
for regional utvikling, vil være en stor fordel for bedriftene
i Distrikts-Norge.

 Det Regjeringen har gjort, er å følge
opp premissene fra Stortinget, også da man fattet
dette vedtaket i 2000. Disse kommunene tilfredsstilte ikke
lenger ESAs krav og fikk da en høyere arbeidsgiveravgift.
Men man laget en overgangsordning, man evaluerte virkningene av
den økte arbeidsgiveravgiften for bedriftene
i disse kommunene, og konkluderte da forskningsmessig
med at det ikke er store endringer i disse kommunene.
Så hvis man skal bruke mer ressurser her, får
man vurdere det helhetlig.

Når det gjelder Regjeringens opplegg
for kommunesektoren til neste år, tror jeg man skal gå ganske
langt tilbake for å finne et så helhetlig og godt
opplegg for kommunesektoren. Men når det gjelder de fylkeskommunale midlene
som representanten tar opp, er det klart at det er opp til hver
fylkeskommune å vurdere om noen av disse 14 kommunene
skal tilgodeses med ekstra støtte gjennom de
midlene de har til disposisjon.





                

 Dette spørsmålet
er utsatt.





                

 Dette spørsmålet,
fra representanten Signe Øye til kommunal- og regionalministeren,
vil bli besvart av miljøvernministeren på vegne
på kommunal- og regionalministeren.

 Jeg har følgende spørsmål
til miljøvernministeren, som skal svare på vegne
av kommunal- og regionalministeren;

«I januar kom en ung kvinne fra Kenya
til Norge på turistvisum. Her møtte
hun en mann fra Gjøvik som hun forelsket seg i, og de forlovet
seg. I midten av mars måtte hun reise ut av landet pga.
at turistvisumet utløp. I Kenya søkte kvinnen
om nytt turistvisum 30. april. 20. mai ble saken registrert
hos UDI. Først den 10. september ble saken videresendt
til Sarpsborg politikammer hvor nødvendig intervju
skulle foretas.

Er statsråden fornøyd
med at saksbehandlingen i UDI tar så lang tid, og hva vil
hun gjøre med dette?»

 Som representanten er kjent med, blander ikke
kommunalminister Solberg seg opp i enkeltsaker. Jeg vil derfor heller ikke
i hennes sted kommentere denne konkrete saken spesielt. Jeg vil
imidlertid kommentere situasjonen når det gjelder saksbehandlingstiden
generelt, og de tiltak som nå er satt i verk for å få kontroll
over situasjonen.

Antallet ubehandlede oppholdssaker i Utlendingsdirektoratet
var i sommer flere enn dobbelt så mange som sommeren 2002.
En stor andel av disse sakene er statsborgersaker, men saksbehandlingen
er også i andre typer oppholdssaker
for lang. Innføring av det nye datasystemet for utlendingsforvaltningen
har bidratt til en økning i saksbehandlingstiden og til
opparbeidelse av restanser.

På den bakgrunnen bad kommunalministeren
Utlendingsdirektoratet rett over sommeren om en plan for nedbygging
av restanser. Utlendingsdirektoratet jobber nå etter
denne planen for å redusere saksbehandlingstiden for oppholdssaker,
herunder visumsaker. I tillegg er arbeidet med oppholdssaker i Utlendingsdirektoratet
nylig omorganisert med sikte på en effektivisering.

Disse opplysningene har kommunalministeren
fått fra Utlendingsdirektoratet, og de viser i tillegg
at utviklingen nå er på rett vei.

 Jeg takker statsråden for svaret.

Jeg er kjent med at statsråden ikke
kan behandle enkeltsaker, men likevel er det viktig å sette
et bilde på det som nå er i ferd med å skje
i forhold til den lange saksbehandlingstiden i UDI. UDI opplyste
jo denne kvinnen om at hun kunne søke om nytt visum fra Kenya,
og at saksbehandlingstiden ville ta omtrent to måneder.
Nå er det altså gått over seks måneder.
Det er jo ikke slik at UDI ikke visste at de
hadde fått et nytt saksbehandlingssystem som sannsynligvis
ville gjøre at saksbehandlingstiden gikk opp, så dette
er mer ren feilinformasjon.

Mitt spørsmål er: Mener
statsråden at dette er en verdig måte å behandle
en person på som ønsker å komme hit
til landet fordi hun har funnet seg en gutt som hun ønsker å leve
sammen med?

 Man spisser alltid ørene når man
hører ordet «feilinformasjon». Jeg tror
det i så fall var myntet på UDI, hvis jeg forstod
representanten riktig.

Dette er vanligvis ikke mitt område.
Men det jeg fastslo i mitt svar til representanten Øye, var at innføring
av det nye datasystemet for utlendingsforvaltningen har bidratt
til en økning i saksbehandlingstiden og til opparbeidelse
av restanser. Det har vært komplisert å innføre
dette nye systemet. Men kommunalministeren har tatt tak i dette
og bedt om en plan for nedbygging av restanser, og Utlendingsdirektoratet
jobber nå etter denne planen for å redusere
saksbehandlingstiden, som også representanten er
opptatt av, bl.a. i visumsaker. I henhold til opplysninger fra Utlendingsdirektoratet
viser denne utviklingen at man nå er på rett vei.
Sånn sett har man også tatt tak i det som
er grunnlaget for spørsmålet.

 Jeg takker igjen statsråden for svaret.

Når det gjelder denne saken, har det også vært
et problem at ambassaden i Nairobi mente at bare
denne herren kom til Nairobi og giftet seg, ville jenta få nytt
visum. Hvis man først kom til Norge og var gift,
ville det være veldig enkelt å få oppholdstillatelse.

I mellomtiden skiftet de leder ved
ambassaden i Nairobi, og vedkommende hadde et helt annet syn. Mener statsråden
at det er akseptabelt at man ved ambassaden har forskjellige meninger
og villeder folk som prøver å gjøre det
beste ut av en situasjon, og prøver å leve
opp til det myndighetene sier de skal gjøre?

 Jeg ber om forståelse for at jeg ikke
kan kommentere de opplysningene som nå fremkommer muntlig
her, når det gjelder forhold ved vår ambassade
i Nairobi. Det som er det politiske poenget, er at kommunalministeren ikke
har noe ønske om å gå inn i
enkeltsaker. Det som er viktig for Regjeringen, er at vi nå får
ned saksbehandlingstiden også når det gjelder
visumspørsmålene. Da kan man i større
grad også imøtekomme representantens ønske
om en smidig saksbehandling her. Det tror jeg alle parter
er tjent med, så det jobber vi med.





                

 Dette spørsmålet
er utsatt.





                

 Det foreligger ikke
noe referat.





                    
                    
                    

