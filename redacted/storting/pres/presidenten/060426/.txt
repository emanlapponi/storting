 Representanten Anders Anundsen vil framsette
et privat forslag.

 Det er en glede å legge frem forslag
fra stortingsrepresentantene Bård Hoksrud, Per Ove Width,
Kåre Fostervold, Per Sandberg, Arne Sortevik
og meg selv om fullstandard firefelts E18 fra Larvik til Telemarks
grense.

 Forslaget vil bli behandlet på reglementsmessig
måte.





                    
                    
                    

 Stortinget mottok mandag meddelelse fra Statsministerens
kontor om at statsminister Jens Stoltenberg vil møte
til muntlig spørretime.

Statsministeren er til stede, og vi kan starte
den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første
hovedspørsmål, fra representanten Dagfinn Høybråten.

  Palmesøndag gikk utenriksministeren
ut med en erklæring om Norges linje i støtten
til de palestinske områdene
og til den nye Hamas-regjeringen. Gahr Støres erklæring
var helt i tråd med det Regjeringen tidligere hadde informert
Stortinget om, og den var helt i tråd med de grunnleggende krav
som det internasjonale samfunn, FN, EU, USA, Russland og viktige
arabiske land, har stilt: Hamas-regjeringen må ta avstand
fra vold, de må anerkjenne Israels rett til å eksistere,
og de må godta inngåtte avtaler.

Bistand er viktig for å sikre
utvikling i de palestinske områdene,
og Norge må fortsatt gjennom andre
kanaler sørge for at hjelpen kommer til dem som trenger
den. Men vi kan ikke kanalisere bistand gjennom en regjering
som ikke tar klart avstand fra vold og terror, og som
har utslettelse av staten Israel som mål.

Men så er vi vitne til noe selsomt.
Det blir strid i SV om utenriksministerens uttalelse, og en annen
statsråd i hans departement kommer med en presisering på departementets egne
nettsider i ti fotnoter til utenriksministerens erklæring
for å forklare hva Gahr Støre egentlig mente. Statsministerens
forsøk på å rydde opp fører bare
til økt forvirring. Det settes i gang en underskriftskampanje
mot utenriksministeren, der en rekke sentrale tillitsvalgte i regjeringspartiene
skriver under. Statsministeren rykker ut på nytt, uten
at det hjelper. Utenriksministeren innkalles på teppet,
over NRK, av en av Arbeiderpartiets stortingsrepresentanter. Det hele
kulminerer med at de to statsrådene går ut med
en felles pressemelding om hva de egentlig har ment og mener. Det
er visst ikke slutt ennå, skal vi tro
dagens nyhetssendinger. Det er gruppemøter i dag.

Den regjeringsvennlige Dagsavisen oppsummerte
det slik i går:

«De
siste ukene har det hersket kaos og politisk strid mellom
regjeringspartiene rundt Norges støtte til palestinerne.»

Dette tror jeg dessverre
er en treffende beskrivelse, men det er ille. Verre er det at det
skjer på utenrikspolitikkens område, der det er
viktig at vi framstår med en klar linje. Det verste
er at det ikke er første gang SV setter Regjeringen
i forlegenhet på dette området. Vi husker Afghanistan.
Vi husker boikott av Israel, og nå har det skjedd igjen.

Mitt spørsmål til statsministeren
er: Hvordan vil statsministeren utøve sitt lederskap
framover for å innfri valgløftet om
at det skulle bli slutt på spill, spetakkel, omkamper og
alt det tøvet, som han sa i en NRK-debatt den 16. august
i fjor? Hvordan vil han innfri dette på utenrikspolitikkens
område?

  Jeg takker for spørsmålet.

Jeg forstår at representanten Dagfinn
Høybråten prøver å lage
et politisk spill ut av noe som faktisk er veldig klart og tydelig.
Det er nedfelt i ti punkter, og det er en balansert
tilnærming til hele Midtøsten-konflikten,
noe vi mener er helt nødvendig. Det handler for
det første om at vi fortsatt skal arbeide for en fredelig
løsning i Midtøsten. Vi er tilhengere av en tostatsløsning,
dvs. at vi skal ha en levedyktig palestinsk
stat, og vi skal ha en israelsk stat innenfor
internasjonalt anerkjente grenser. Så skal vi fortsette
med å støtte det palestinske
folket. Vi skal gjøre det på minst samme nivå som
vi har gjort i tidligere år. Vi skal gjøre det
gjennom FN og gjennom frivillige organisasjoner. Jeg har invitert
palestinernes president, president Abbas, til Norge og
møter ham senere i dag, nettopp for å diskutere
andre måter for kanalisering av bistand, bl.a.
til helsevesenet, gjennom myndigheter og organer som er under presidentens
kontroll.

Når det gjelder den direkte budsjettstøtten,
som utgjør en mindre del, i underkant av 20 pst.
av den samlede norske bistanden til det palestinske
folk, har vi sagt at vi vil avvente nye utbetalinger. Det var en
utbetaling i mars på 10 mill. dollar, nesten 70 mill. kr.
Vi vil avvente spørsmålet om nye utbetalinger
til vi ser hva slags politikk den nye Hamas-regjeringen faktisk
gjennomfører. Vi støtter kravene som hele
det internasjonale samfunnet har formulert, om at Hamas må avstå fra
vold, anerkjenne staten Israel og respektere internasjonale avtaler,
akkurat som vi stiller krav til Israel om å respektere
FN-resolusjoner og trekke seg tilbake fra okkupert land.

  Dette er greie avklaringer fra statsministerens side
når det gjelder sakens innhold. Men jeg må si
det er en inntil frekkhet grensende frimodighet statsministeren
nå viser ved å påstå at det
er opposisjonen som har satt i gang dette spillet rundt denne saken.

Var det opposisjonen som la ut ti fotnoter
til utenriksministerens erklæring på Utenriksdepartementets
hjemmesider? Nei, det var statsråd Solheim i statsministerens egen
regjering.

Var det opposisjonen som satte i gang en underskriftskampanje
som har fått tilslutning fra ledende representanter fra
samtlige regjeringspartier? Nei, det var regjeringskoalisjonens egne
folk.

Var det opposisjonen som fant det nødvendig å kalle inn
til Stortinget? Nei, det var det ikke, for Regjeringen hadde vært
i Stortinget og redegjort for synspunktene sine og fått
tilslutning i Stortinget.

Så dette har med respekt å melde
den rød-grønne alliansen klart å stelle
i stand selv. Det som er alvorlig, er at statsministeren ikke
erkjenner det. Og det er enda mer alvorlig at det ikke
er første gang det skjer. Jeg gjentar spørsmålet:
Hva vil statsministeren gjøre for at det blir forutsigbarhet
og klarhet på utenrikspolitikkens område, og at
det utøves lederskap?

  Å fortsette å lede
en regjering som har klare standpunkter, f.eks. i Midtøsten-konflikten.
De punktene som utviklingsministeren har lagt fram, er jo ikke
noe som står i strid med det utenriksministeren har lagt
fram. Det er felles punkter. De utfyller hverandre, og det er akkurat
det samme politiske budskapet. Så det at ulike statsråder
formulerer Regjeringens politikk, så lenge det er den samme
politikken som formuleres, kan jeg overhodet ikke se er
noe problem.

Når det gjelder å møte
i Stortinget, er det helt riktig at Regjeringen har redegjort for
disse tingene i Stortinget. Det er selvsagt i tråd med
hva vi har redegjort for i Stortinget, det Regjeringen sier, det
jeg sier, og det utenriksministeren sier. Men vi er selvsagt når
som helst beredt til å utdype, begrunne og argumentere
for de standpunktene. Derfor er det ikke snakk om å komme
inn på teppet, men det er snakk om en helt ordinær
politisk behandling at vi redegjør løpende for våre
standpunkter og synspunkter, og det mener jeg er en del
av en politisk prosess. Det er altså ikke noe
problem at man har en gjennomgang av f.eks. Midtøsten-politikken.

 Det blir oppfølgingsspørsmål – først Morten
Høglund.

  Statsministeren sier at Regjeringen
har vært klar og tydelig. Representanter fra regjeringspartiene
i denne sal har tydelig ikke oppfattet den klarheten og
tydeligheten. Det har vi fra opposisjonen oppfattet. Vi oppfattet
tidlig hva Regjeringen mente, og har i grunnen i hovedtrekk vært
enig med Regjeringen. Men så kommer det forsøk
på omkamp etter omkamp. Representanten Høybråten
har referert til en del av dette.

Er statsministeren komfortabel med situasjonen
slik den har utviklet seg? Er han komfortabel
med at norsk utenrikspolitikk er gjenstand for en drøfting
på denne måten? Arbeiderpartiet
har mye av æren for at det har vært bred enighet – i
hvert fall i forhold til omverdenen – om viktige deler
av norsk utenrikspolitikk. Er det nå i ferd med å rakne?

  Svaret på det spørsmålet
er nei. Det er heldigvis bred enighet, og det er også klart
forankret. Det er forankret i Stortinget ved
flere anledninger hva denne regjeringen mener om Midtøsten-politikken,
og vi har fått bred tilslutning i Stortinget for det, senest
i forbindelse med den utenrikspolitiske redegjørelsen og
i andre konsultasjoner med Stortinget. Der har representanten
Høglund helt rett, det er enighet om og tilslutning til
den politikken Regjeringen har framført i Stortinget.

Punkt 2: Den politikken er beskrevet og argumentert for
og presentert i ti punkter, en felles pressemelding fra utviklingsminister
og utenriksminister, og det er i tråd med det vi har redegjort
for i Stortinget.

Punkt 3: Det er heldigvis slik at vi i Norge
har debatt om utenrikspolitikk. Jeg mener at det faktisk
er en styrke ved norsk utenrikspolitikk at den også er
gjenstand for diskusjon. Jeg tror vi simpelthen bare må se
det som noe positivt at det er diskusjon, ulike vurderinger, ulike
synspunkter både i den allmenne offentlighet
og i ulike partier, inklusiv regjeringspartiene. Men så lenge
Regjeringen har en klar holdning og klare standpunkter som er forankret
i Stortinget, er det ikke noen tvil om hva som
er Regjeringens og Norges syn, og det skal vi framføre
bl.a. i møte med president Abbas i dag.

  Erna Solberg – til oppfølgingsspørsmål.

 Jeg er i grunnen glad for at vårt
land har opparbeidet seg betydelig fredsmeklingskompetanse. For øyeblikket
virker det som om den trengs innenlands, og at den trengs i Regjeringen.

Jeg har lyst til å si at det er mange
som har uttalt seg klart og tydelig i den diskusjonen som har foregått mellom
de tre regjeringspartiene. Noen av dem som har uttalt
seg mest klart og tydelig, har presentert noe av det mest historieløse,
noe av det mest respektløse mot ofrene for nazismen, som
jeg har sett på trykk på lenge. Jeg refererer
til en del av statsministerens politiske grunnlag i denne sal, nemlig
SVs stortingsrepresentant
Hallgeir Langeland og hans uttalelser om at Israels politikk dreier seg
om det samme som nazismen drev på med, nemlig å skaffe
seg såkalt Lebensraum.

Er statsministeren stolt over å lede
en regjering hvor en del av grunnlaget har den typen holdninger
som grenser til antisemittisme, eller har han tenkt å gjøre
noe med det, f.eks. overfor SVs leder i Regjeringen?

  Jeg er stolt av å lede
en regjering som fører en aktiv politikk for fred i Midtøsten,
og som har en klar politikk på at vi skal anerkjenne staten
Israel, men at vi samtidig stiller krav til staten Israel om å trekke
seg tilbake fra okkuperte områder, stanse ulovlige bosettinger
og respektere de sentrale FN-resolusjonene. Jeg er stolt av å lede
en regjering som er opptatt av å støtte det palestinske
folk, men samtidig stiller krav til Hamas-myndighetene om å avstå fra
vold, anerkjenne staten Israel og respektere internasjonale avtaler.
Så er det altså ikke noe nytt at det
er medlemmer av regjeringspartiene som har et annet syn, men det
endrer ikke Regjeringens syn. Regjeringens syn er klart.
Og jeg er uenig med dem i regjeringspartiene som er uenig
med Regjeringen – og det er Regjeringens syn som teller.

 Jon Lilletun – til oppfølgingsspørsmål.

 Det er i den norske debatten, bl.a.
frå opposisjonen innan regjeringspartia og frå ein
del andre miljø, snakka mykje om at stans i støtta vil
medføre store sosiale problem i dei palestinske
områda. Ingen av oss ynskjer at det vert større
sosiale problem i dei palestinske
områda, og vi er heilt einige med Regjeringa
i at det er nødvendig å unngå det, og
at vi må finne andre kanalar for å hjelpe
enkeltmenneske. Ingen kan gå inn for at enkeltmenneske
skal kome dårlegare ut. Det vert sagt at det
internasjonale samfunnet og den norske regjeringa bidreg
til det, men det er nokon som bidreg mykje meir til det, og det
er Hamas sjølv. Det må jo vere eit ansvar
for Hamas at dei ikkje vil endre ein politikk
som har som konsekvens at store delar av folket deira vil lide.
Difor synest eg det er nødvendig å seie tydeleg
i den offentlege debatten – eg håper statsministeren
kan vere med på det – at Hamas har eit
betydeleg ansvar for den lidinga som eventuelt kjem som
resultat av at dei ikkje erkjenner og er villige til å følgje
dei internasjonale krava, som er allmenn folkerett.

  Jeg er helt enig med representanten Lilletun
i at Hamas har et stort ansvar. Det er jo derfor vi også formulerer
krav til dem. Det er helt i strid med hva vi står for,
at man ikke greier å ta avstand fra selvmordsaksjoner,
terroraksjoner, men kaller det selvforsvar. Og det er helt nødvendig
for å videreføre Oslo-prosessen at man anerkjenner
behovet for to stater i området, en palestinsk
stat og en israelsk stat. Derfor må vi også kreve
av Hamas at de anerkjenner den israelske staten.

Det er klart at den type holdninger
som Hamas har gitt uttrykk for, bl.a. etter selvmordsaksjonen
i Tel Aviv, gjør det vanskelig å få til økonomisk
støtte. Ikke bare fra Norge, men fra hele
det internasjonale samfunnet – EU og resten av
det internasjonale samfunnet – blir det vanskelig å få til
den type støtte når Hamas har de holdningene.
Men mitt hovedbudskap i dag er at vi skal greie å opprettholde minst
samme støtte som tidligere, gjennom andre kanaler, og
det er jo allerede også gitt et betydelig beløp
til de palestinske selvstyremyndighetene
før Hamas overtok. Så Norge skal ikke
gi mindre støtte, Norge skal gi minst like mye,
kanskje mer, støtte enn tidligere.

 Lars Sponheim – til siste oppfølgingsspørsmål.

  Jeg synes denne spontanspørretimen
så langt har gitt en viss oppklaring. Statsministeren har
gitt uttrykk for at han er uenig med dem som er uenige
med ham, både i Regjeringen og i regjeringspartiene. Selv
om en regjering selvsagt bør ha bare ett standpunkt,
særlig i utenrikspolitikken, så synes jeg likevel
det er greit og oppklarende at statsministeren sier det,
for han har egentlig et mye mindre problem enn det
han gir uttrykk for. Han har en klok utenriksminister, som har gitt
uttrykk for landets utenrikspolitikk, og han har gitt støtte
til ham. Det forhold at det er litt bakgårdsstøy
i hans egen regjering fra SV i utenrikspolitikken, tror jeg ikke
egentlig overrasker statsministeren. I så måte
tror jeg statsministeren gjør noe fornuftig ved å si
at det er tilfellet, men det kan vi leve med så lenge
politikken ligger fast og den har forankring
i Stortinget.

Jeg er opptatt av i denne vanskelige situasjonen
at vi finner den kloke kombinasjonen av å være
fast i forhold til den nye Hamas-regjeringen og å være
inviterende til å finne gode løsninger.
Vi må ikke komme dit hen at vi skyver Hamas-regjeringen
og palestinerne i hendene
på deler av verden som ikke står for
den samme internasjonale rettsordenen som det vi gjør.
Vil statsministeren sørge for, bl.a. i møtet i
dag med den palestinske presidenten, å formidle
fasthet i forhold til Hamas-regjeringen og invitere til de gode
løsninger?

  Jeg må si meg enig i alt det spørsmålsstilleren
nå har sagt og gitt uttrykk for. Det er slik at politikken Norge
fører, ligger fast, og den har bred og solid forankring
i Stortinget.

Så er jeg samtidig enig i at det er
viktig å finne den rette kombinasjonen av fasthet, både
overfor Hamas og overfor Israel, og grunnlag for dialog
og grunnlag for fortsatt å yte økonomisk bistand
til det palestinske folk. Det er metoder for
det, for hvordan Norge skal være med
i det samarbeidet, for hvordan vi skal yte bistand på best
mulig måte. Det er de virkemidlene og den teknikken vi
skal drøfte i dag med president Abbas, nettopp
for at Norge skal fortsette å spille en rolle både
i forhold til fredsprosessen og i forhold
til å hjelpe det palestinske
folk.

 Vi går videre til neste hovedspørsmål.

 I forrige uke hadde Regjeringen halvtårsfest.
De skulle presentere en skryteliste over alt det Regjeringen skal
ha rukket å gjøre i løpet av det siste
halve året. Nå er det vel en del av oss som observerte
det, som syntes det fortonte seg mer som et gravøl enn
som en fest.

Jeg synes i den anledning at det kunne være
interessant å spørre
statsministeren lite grann om noen av de viktigste løftene
Regjeringen gav, og som de brukte veldig mye tid i statsbudsjettet
på å skape et inntrykk av ville løse
opp i veldig mange av de utfordringene vi har. Et eksempel
er de såkalte enorme overføringene til kommunene.
Fremskrittspartiet foreslo for øvrig å overføre like
mye, men vi tok ikke sjansen på, som Regjeringen
gjorde, å nærmest skape et inntrykk av at nå skulle alle
de tomme bassengene bli fylt, nå skulle det bli masse nye
lærere i skolen, det skulle bli masse nye sykepleiere
i eldreomsorgen, og mange kommuner skulle øke sosialhjelpssatsene.
Det var ikke grenser for hva de milliardene skulle løse
av problemer rundt omkring i Kommune-Norge.

Så kan vi lese i Dagbladet
i dag om prissjokk i SV-styrte Nesodden, hvor prisen på skolefritidsordningen
går opp fra 7 000 kr til 30 000 kr. Det kan altså ikke
disse pengene ha blitt brukt til. Da synes jeg det kunne være
interessant å høre
statsministerens vurdering av stoda i Kommune-Norge nå, etter
et halvt år med Stoltenberg-regjeringen, etter
et statsbudsjett hvor Regjeringen skrøt hemningsløst av
hvordan de skulle løse problemene i kommuneøkonomien
gjennom disse overføringene.

  Denne regjeringen har gjennomført
mer av sin politikk på kortere tid enn svært mange
andre regjeringer har greid i løpet av et halvt år.
Vi har kommet veldig langt i å innfri valgløftene,
og vi har gjort det vi sa vi skulle gjøre, med en gang.

For eksempel sa vi at vi
skulle avvikle skattelettelsene og isteden
bruke de store pengene på de store oppgavene, eldreomsorg,
utdanning og velferd, og det gjør vi. 5,7 milliarder kr
ekstra til kommunene betyr at kommunene nå har
mer penger til skole. Det betyr at mange planlagte kutt, f.eks.
her i Oslo kommune, hvor Fremskrittspartiet er
med og styrer, er avblåst, og det er blitt påplusninger bl.a.
til eldreomsorg og skole i mange kommuner som ellers ikke
hadde hatt råd til det.

Det er ingen tvil om at når kommunene
får mer penger, så blir det mer til det kommunene
driver med, og nesten 80 pst. av kommunenes utgifter er til skole,
helse og omsorg. Vi har satt ned barnehageprisen, og vi har gjort
mye for å skape et mer menneskelig arbeidsliv. Vi har gjort mye
for å bidra til en mer rettferdig fordeling, ved at de som
har lite, f.eks. de som fikk kutt i arbeidsløshetstrygden
ved hjelp av Fremskrittspartiet, og de som ved hjelp av Fremskrittspartiet
fikk dårligere uføretrygdordninger i forrige
periode gjennom det som ble kalt midlertidig
uføretrygd, nå har fått bedre
ordninger, økning i dagpengene, økning i uføretrygden,
som resultat av den nye regjeringen. Og vi har økt bostøtten.
Og så har vi sørget for at de som har de høyeste
inntektene, betaler mer skatt, mens med Fremskrittspartiets opplegg
ville de med de høyeste inntektene betalt mindre
skatt, fordi man hadde fått kraftig kutt i kapital- og
formuesbeskatningen.

Så vi er i gang: Mer fellesskap framfor
skattelette. Og vi er i gang med å bygge ut. Men vi har
aldri lovet at alt skulle være på plass
i løpet av de første seks månedene. Det
vi har lovet, var at kursen skulle være en annen.
Den er en annen, og den er nettopp i den retningen vi
sa: Pengene til velferd, til skole, til omsorg, til barnehager, istedenfor
til dem som har nok fra før.

For øvrig er det oppsiktsvekkende
at Fremskrittspartiet bruker SFO som
eksempel, for Fremskrittspartiet er
for å avskaffe all offentlig støtte til SFO og
all offentlig støtte til barnehager, slik at barnehageprisen
ville blitt omtrent 10 000 kr og alle SFO-ordninger vesentlig
dyrere enn i dag.

 Den talen der har statsministeren trent lenge
på, hører jeg. Men det var altså ikke det
jeg spurte om. Jeg spurte om hvor mange flere årsverk det
hadde blitt i skolen, hvor mange flere sykepleiere
det hadde blitt i eldreomsorgen, og hvor mange flere bassenger som
nå var blitt fylt opp med de 5,7 milliardene. Det svarte ikke
statsministeren på, til tross for at det var det jeg spurte
om.

Så var det da også et
annet viktig område i forbindelse med statsbudsjettet for
2006. Det var helsevesenet. Regjeringen skrøt uhemmet av
sin satsing på helse, slik at vi skulle få behandlet
flere pasienter. Så kan vi altså lese
i Aftenposten i dag at vi nå har 227 korridorpasienter
hver eneste dag ved landets sykehus, til tross for kravet om at ingen
pasienter skal ligge i korridorer, og det i en situasjon
hvor de fleste andre land det er naturlig for oss å sammenligne
oss med, ikke har korridorpasienter. Hvordan forklarer
statsministeren at Norge, som er et av verdens rikeste land, ikke
klarer å løse de mest grunnleggende
velferdsoppgavene, til tross for et statsbudsjett som statsministeren
synes å være meget godt fornøyd
med?

  Fremskrittspartiet
har stemt for tre statsbudsjetter og forhandlet fram tre statsbudsjetter,
og i de tre statsbudsjettene de siste tre årene har Fremskrittspartiet
vært med på å finansiere
store skattelettelser og bevilget for lite penger til
grunnleggende velferdsoppgaver. Fremskrittspartiet har
altså et problem med å bestemme
seg for hva de faktisk velger. Når vi ser at de må velge,
velger de skattelette framfor velferd i samarbeid
med de andre borgerlige partiene.

Når det gjelder hvor mange som kommer
til å bli ansatt i helsevesenet eller
i eldreomsorgen eller i skolene, er det slik at en driver
nå og ansetter folk, så vi vet ikke
i april 2006 hvor mange som kommer til å bli ansatt i norske kommuner
i 2006. Det vet vi når året er omme. Men det vi
vet, er at f.eks. Tønsberg, der Fremskrittspartiet
styrer, eller Oslo, der Fremskrittspartiet
er med på å styre, hadde varslet at det skulle
bli færre ansatte innenfor viktige
velferdsoppgaver, hadde varslet nedbemanning i eldreomsorgen f.eks.
i Oslo. Og da de fikk pengene, sa de: Nå kan vi droppe
det, nå kan vi beholde de ansatte. Så det blir
i hvert fall vesentlig flere ansatte i eldreomsorgen med Arbeiderpartiets
opplegg enn med det opplegget den borgerlige regjeringen hadde foreslått.

 Jeg registrerer at statsministeren ikke
vil svare på spørsmål.

 Presidenten vil be representanten om å holde
seg til det oppsatte opplegget, med at det blir oppfølgingsspørsmål etter
representanten Siv Jensens siste spørsmål, for å si
det litt diplomatisk. Og første oppfølgingsspørsmål
kommer fra Harald T. Nesvik.

 Jeg skal gi statsministeren mulighet til å svare
på nettopp spørsmålet knyttet
til det som har med problemet med korridorpasienter
og med manglende bevilgninger til helsevesenet å gjøre.

Det som er åpenbart, er at det innenfor
helsevesenet i hvert fall ikke blir
flere årsverk. Her går vi nå mot en avvikling
av flere typer tjenester innenfor sykehussektoren, i
tillegg til at vi ser at kommunene ikke tar imot ferdigbehandlede
pasienter som ligger i sykehus. Dette er det desidert dyreste leddet
i helsevesenet, altså pasienter i sykehus, kontra det å få dem
overført til sykehjemstjenestene og andre ting
i kommunene. Dette skyldes i stor grad manglende sykehjemsplasser,
i tillegg også selvfølgelig til organisatoriske
problemer.

Spørsmålet mitt til statsministeren
er: Vil han nå gripe fatt i den manglende samhandlingen mellom
spesialisthelsetjenesten og kommunehelsetjenesten? For dette kan ikke bare
tas av ett departement, Helsedepartementet, men må tas
i samarbeid med Kommunal- og regionaldepartementet.
Vil statsministeren ta et initiativ nå,
slik at vi kan få en ordning for korridorpasientene, så ferdigbehandlede
pasienter skrives ut til den kommunen de hører hjemme i?

 Ja, vi vil ta tak i den samhandlingen som er
nødvendig mellom sykehusene og kommunene, mellom
sykehjemstilbudene og sykehustilbudene. Vi har sittet i et halvt år,
og vi har gjort én veldig viktig ting: Vi har sørget
for at mange kommuner, også fremskrittspartistyrte
kommuner, har fått mer penger, slik at de slipper å kutte
i eldreomsorgen og i sykehjemsutbyggingen. Da er det lettere å ta
imot folk fra sykehus som egentlig bør være
på sykehjem istedenfor på sykehus. Vi
har altså tatt et betydelig skritt allerede i forhold til
kommunene, som har ansvaret for sykehjem.

Det andre vi har gjort, er at vi
har varslet at vi kommer med en stortingsmelding om eldreomsorgen.
Dette handler jo i veldig, veldig stor grad om eldre som ikke får
den pleie og omsorg de bør ha, som ofte har problemer
med å få behandling på sykehus, slik
de skal ha, og/eller blir liggende for lenge på sykehus
fordi sykehjemstilbudet er for dårlig. Det er
et hovedtema i den stortingsmeldingen vi legger fram om noen
uker. Så vi er raske både til å handle
når det gjelder penger, og til å legge fram nye
planer.

 Jan Tore Sanner – til oppfølgingsspørsmål.

 Mye går heldigvis bra i Norge, og
det gjorde det også i fjor, da Høyre
satt i regjering. Faktisk er det slik at det ble 2 000 flere årsverk i
eldreomsorgen i 2005 med Høyre i regjering.

Men det er ingen tvil om at vi fortsatt har
utfordringer. Det er behov innenfor velferdssamfunnet
vårt. Det er behov for å satse mer på vei
og infrastruktur. Det er behov for å satse mer på kunnskap
og innovasjon. Men det blir like feil når Fremskrittspartiet
vil løse alle problemer
med enda mer oljepenger som når Arbeiderpartiet
alltid vil løse utfordringene ved å øke
skattene. Noe av det viktigste vi kan gjøre,
er å stimulere veksten i økonomien,
slik at det blir mer penger å fordele. Det har vi faktisk
klart, for veksten i økonomien i fjor var på hele
7 pst. Det betyr at veldig mange av de milliardene som Stoltenberg
nå deler ut, kom fordi man stimulerte veksten
i økonomien. Og mitt spørsmål er: Hva
vil statsministeren og Regjeringen gjøre for å bake
kaken større, slik at vi faktisk får mer å fordele?

  Det er helt riktig at mye går bra
i Norge, og det har gått bra i Norge gjennom
mange år, uavhengig av regjeringer. Jeg mener
det er et poeng, og jeg understreket faktisk det også i
valgkampen i TV-debatter, at det ikke er svart-hvitt,
at det ikke er et sosialdemokratisk paradis mot en borgerlig jammerdal,
men det er valg det handler om – det handler om hvilken
retning, hvilken kurs, hvilke verdier politikken skal bygge på.
Det vi nå ser, er at politikken som nå føres,
bygges på andre verdier. Retningen er en annen, selv
om det selvsagt er uløste oppgaver. Den viktigste
verdiforskjellen er at vi er opptatt av fellesskapet, at vi er opptatt
av det spleiselaget som heter velferdssamfunnet, at vi ønsker å bruke
pengene på det istedenfor skattelette, og der er det en ærlig
uenighet mellom oss og Høyre. Vi mener
simpelthen at det er viktigere med god eldreomsorg og god skole
enn med nye milliarder til lavere skatt.

Så er det slik at det å investere
i fellesskapet, enten det er i utdanning eller det er
i veier, som denne regjeringen bruker mer penger på enn
Høyre, bidrar både til velferd og også til
verdiskaping. Norge, Sverige og Danmark er land som har
et forholdsvis høyt skattenivå, men også høy
sysselsetting, høy verdiskaping.

 Hans Olav Syversen – til oppfølgingsspørsmål.

 I de debatter jeg deltok i i valgkampen, var
det en sjeldenhet å høre at det ikke
var en jammerdal med den forrige regjerings innsats. Jeg
er glad statsministeren synes det var ganske bra allikevel.

Det er kanskje forventningene til den nye regjeringen som
Stoltenberg og hans regjering har store problemer med.
Det skulle bl.a. skinne av eldreomsorgen før man skulle
gi en eneste krone i skattelette. Rett etterpå presenterte
Regjeringen et skatteopplegg som Landsorganisasjonen
sa var helt usosialt og uakseptabelt. I tillegg greide man bl.a. å kutte
på utdanningsinstitusjoner som skal sørge for
at vi har nok sykepleiere og lærere,
som jo denne regjeringen sier den er opptatt av. Forstår
statsministeren dem som mener at de rød-grønne
faktisk forlovet seg i valgkampen i sin iver etter å få til
et regjeringsskifte?

 Da jeg drev valgkamp, ble jeg mer og mer klar
over at det absolutt var en mulighet for at vi kunne vinne valget.
Derfor ble jeg mer og mer opptatt av å ta noen
klare, jeg vil si, forbehold, i den forstand at jeg var veldig klar
i flere debatter – jeg husker spesielt en gang
i Tabloid hvor jeg understreket alt det vi ikke
kom til å greie å gjøre i løpet
av ett år, to år og i hvert fall ikke
i løpet av et halvt år, faktisk ikke
i løpet av en hel stortingsperiode. Så jeg garanterte ikke,
og jeg understreket faktisk at det kom til å være
problemer på mange viktige samfunnsområder også i
2009, selv om vi vant.

Men det jeg lovet, var at vi skulle få en
annen kurs, og at vi skulle bruke pengene på andre
ting enn det den forrige regjeringen gjorde. Det viktigste
i den forbindelse var altså at vi ville avlyse skattelettelsene
og bruke de pengene på skole og eldreomsorg.
Det løftet har vi holdt. Det er en helt annen kurs, det
er en helt annen retning, og det er massevis av Kristelig
Folkeparti-ordførere som er veldig glad for at Arbeiderpartiet
sitter i regjering sammen med Senterpartiet
og SV, istedenfor at Kristelig Folkeparti sitter
der sammen med Høyre og fortsetter å bruke
penger på lavere skatt istedenfor å gi mer penger
til skole og eldreomsorg i kommunene. Så vi holdt (presidenten
klubber) det løftet vi gav, nemlig å endre
kursen. Den er endret, men vi er ikke i mål.

 Presidenten vil si at det er greit med forbehold, bare
det ikke går for mye ut over taletiden.

Lars Sponheim – til oppfølgingsspørsmål.

 Men jeg kan bekrefte at statsministeren helt
mot slutten av valgkampen tok noen forbehold innenfor
taletiden. Det var imidlertid på et tidspunkt hvor den
valgkampmaskinen han ledet ut i krinkler og kroker, fortsatt
skapte forventninger som han nok ikke klarte å ta
ned med det. Det var opportunt for ham selv å kunne vise
til det nå, men det er nok slik at den regjering han leder
og dens partier, skapte forventninger som de nå ikke
kan innfri. Det tror jeg er bakgrunnen for litt av den betydelige
turbulens vi nå har i norsk politikk, og velgerforskyvninger
og frustrasjoner. Det er en forventningskrise, og det illustreres
ved at politikk er mye retorikk og kanskje mindre forskjeller.
Når det gjelder den store forskjellen – «fellesskap» eller «skattelette»,
som er de mest brukte ordene til statsministeren – er det
altså skattenivået i 2004 og skattenivået
i 2005 som er forskjellen i forhold til den såkalte skatteletten.
I dette rommet skal altså det store fellesskapet skapes,
og det tror jeg er vanskelig å få den
brede forståelsen for. Ser statsministeren at han har bidratt
til å skape forventninger som virkeligheten nå gjør
at det er vanskelig for ham å innfri?

 Jeg står ansvarlig
for det jeg har sagt, og det jeg har sagt, er nettopp
det jeg nå sier i denne spørretimen – jeg
har sagt det etter valget og før valget – og
det er at vi gjør andre valg, vi foretar andre
prioriteringer enn den forrige regjeringen. Men vi har
aldri lovet, og jeg kommer aldri til å love,
at alle problemer blir løst – jeg
har for mye erfaring med hvor komplisert den gjenstridige virkeligheten
egentlig er. Men det betyr jo ikke at det er uvesentlig
hvem som styrer. For hvis to skip forlater samme havn, og kursen
er ulik, er kanskje ikke avstanden så stor de
første dagene og den første tiden, men
når de over tid seiler over hele havet, blir det
stedet de ender opp, veldig forskjellig. Det var det dette valget
handlet om, hvilken retning samfunnsutviklingen skal ha. Nå har
den en annen retning – rettferdighet, fellesskap – enn
den retningen den hadde under den forrige regjeringen.
Over tid blir forskjellene svært store. For de arbeidsløse,
som har fått mer i ledighetstrygd, for de kommunene som
har kunnet ansette flere i eldreomsorgen, for de skolene som har
sluppet å kutte i spesialundervisningen, er forskjellene
vesentlige.

 Vi går videre til neste hovedspørsmål.

  Jeg synes det forrige svaret til
statsministeren var interessant. Rettferdighet og fellesskap er
to viktige verdier.

Jeg har lyst til å begynne med å gratulere
statsministeren. Gratulerer med ny bil! Det er alltid hyggelig å få ny bil – i
vanskelige tider er det ofte hyggelig å shoppe også. Det
avhjelper tingene litt. En moderne Mini Cooper er en fin bil. Jeg
mener at det er ingen tvil om at det er innenfor det
regelverket som gjelder, og jeg har
ingen problemer med at statsministeren har gjort
det i utgangspunktet. Men det er ganske viktig at det
illustrerer et poeng om oppfattelsen av rettferdighet, nemlig at
det er blitt for dyrt for folk i Norge å skaffe
seg en Mini Cooper, eller en Volvo SUV, som olje- og energiministeren
har skaffet seg. Både Stoltenberg og
mange andre i vårt samfunn klarer å løse det
ved å spare penger gjennom å ha firmabil. Men
svært mange andre betaler de skattene og avgiftene,
som bl.a. bidrar til å finansiere våre
lønninger o.a. – de kommer bl.a. fra de bilavgiftene
som innbetales. 
Hvis norske bilavgifter hadde vært lavere, ville
norske biler vært billigere, og flere mennesker
kunne fått seg trygge, nye og faktisk også mer
miljøvennlige biler.

Mitt spørsmål til statsministeren
er: Ut fra den debatten som har vært de siste ukene, ut
fra forståelsen av at det er behov for, bl.a. i Distrikts-Norge, å ha
trygge, sikre, firehjulsdrevne biler – slik som olje- og
energiministeren mener han trenger – ville det ikke
ha vært et poeng å senke bilavgiftene?

  Det vi har sagt om bilavgiftene, er at vi ønsker å legge
om bilavgiftene i en mer miljøvennlig retning.
Det betyr bl.a. at biler som bruker mindre drivstoff,
mer miljøvennlige biler, er vi opptatt av skal komme rimeligere
ut, og vi ser på måter å få til
det på nå.

For øvrig er det jo slik at Erna
Solberg har sittet fire år i regjering. Høyre
har hatt finansministeren, og det er vel ikke slik at
folk opplever at det er veldig rimelige biler som er resultatet
av de fire årene. Tvert imot så beholdt man
et ganske høyt nivå på bilavgiftene,
og man gjorde ingen ting med bensinavgiftene i den perioden Høyre
satt i regjeringskontorene.

Vi lover en mer miljøvennlig innretning
av bilavgiftene, men vi kommer ikke til å love noen
generell senkning av det allmenne nivået. Det skyldes simpelthen
at vi mener det er riktigere å bruke
penger på skole, eldreomsorg og veiutbygging, der vi satser
mer enn Høyre, enn å bruke penger på den type
omfattende avgiftslettelser. Jeg har merket meg at Høyre ikke
har vært noen pådriver når
de er i posisjon, men med en gang Høyre kommer
i opposisjon, blir Høyre en pådriver for f.eks.
lavere bensinpriser, noe de ikke gjorde noe som helst
med da de satt i regjering.

 Jeg er i grunnen ganske glad for å ha
presidenten i ryggen i dag, for i 2002, som Arbeiderpartiets leder,
sa han at en viktig sak for Arbeiderpartiet
burde være å senke bilavgiftene. Jeg
er helt innforstått med at vi ikke gjorde det
i de fire årene vi satt i regjering.
Fra sin forrige regjeringsperiode hadde Stoltenberg
gitt oss en for lang liste av skatter og avgifter som måtte
senkes først for å få tilbake dynamikken
i norsk økonomi. Men det er slik at dersom vi skal legge
om et skatte- og avgiftssystem for bil, er faren med en omlegging bare
i miljømessig retning at de sikre bilene blir
dyrere. Folksam, det svenske forsikringsselskapet, har
gjort beregninger som viser hvor mange liv som kan spares. Omsatt
til norske forhold er det slik at hvis hele
vår bilpark hadde vært fra etter år
2000, hadde vi kunnet spare 100 liv i trafikken i Norge
på grunn av sikrere biler. Faren med å gjøre
en omlegging, som Høyre også er
enig i, men vi ønsker også å senke
bilavgiftene, er at man ikke får sikrere biler
i Norge, og man får flere drepte. Bekymrer det statsministeren?

  Jeg er veldig bekymret over trafikksikkerheten,
og basert på den kunnskap som alle fagfolk har
skaffet denne regjeringen, og som den forrige regjeringen
helt sikkert var kjent med, er det mye viktigere å investere
i veier. Derfor har vi sørget for økte
veiinvesteringer, økte samferdselsinvesteringer,
sammenliknet med det den forrige regjeringen både fikk
vedtatt og la opp til. Jeg er faktisk stolt av at det måtte en
regjering med SV, Senterpartiet og Arbeiderpartiet
til for at vi skulle få økt innsats i samferdselssektoren.
Det er bra for næringslivet. Det er bra for framkommeligheten, men
det er også veldig viktig i forhold til trafikksikkerhet. Det
er grunnen til at jeg mener det er ganske mange
andre ting, både innenfor
velferd og også innenfor
f.eks. samferdsel, som kommer høyere opp på listen
når jeg skal velge, enn en allmenn generell reduksjon
i bilavgiftene, selv om det selvsagt hadde vært hyggelig.
Men lover jeg bort noen milliarder der, er det færre
milliarder på et annet område, og det er andre
ting jeg mener kommer først.

 Det blir oppfølgingsspørsmål – først
Jan Tore Sanner.

 Jeg legger jo merke til at statsministeren
er mer opptatt av å angripe Høyre enn
av å svare på spørsmål. Realiteten
er at vi i forrige periode prioriterte å sette
ned skattene for næringslivet for å få fart
i økonomien. Vi lot folk beholde litt mer av egen inntekt,
og vi fjernet hele boligskatten. Vi har vært åpne på at
vi mener det er i denne perioden man må prioritere og
få satt avgiftene på bil ned.

Det enkle spørsmålet som
statsministeren fikk, er: Hvilke biler er det som skal bli dyrere?
Når statsministeren sier at han ønsker
en omlegging innenfor en såkalt provenynøytral
ramme, som høres veldig hemmelighetsfullt ut, betyr det
at det er noen biler som skal bli billigere, og det er
miljøvennlige biler. Det er Høyre enig
i. Men når statsministeren ikke er villig til å senke
det generelle nivået på bilavgiftene,
betyr det at mange biler kommer til å bli dyrere. Spørsmålet
til statsministeren er: Hvilke er det? Er det de bilene som folk
oppfatter som trygge, sikre familiebiler, som bl.a. brukes
som firmabiler for statsråder og andre? Hvilke biler, statsminister,
er det som skal bli dyrere?

  Når vi har varslet en gjennomgang
av bilavgiftene, er det nettopp fordi vi mener
at vi trenger en gjennomgang, og vi har ikke konkludert
før vi legger fram de forslagene vi har. Da vil Jan Tore
Sanner få svar på alle sine
spørsmål. Vi ønsker å ta
ting i riktig rekkefølge – først vurdere,
se på argumenter for og imot, og så presentere
et forslag for Stortinget. Da kan Høyre være
for eller imot det forslaget, når de ser et konkret
forslag.

Men vi mener altså, i motsetning
til Høyre – og det er en helt ærlig
sak at Høyre og Arbeiderpartiet
er uenige – at det er andre ting i samfunnet
som er viktigere enn å senke avgifter og skatter generelt.
Vi ønsker et mer rettferdig skattesystem. Vi ønsker
et mer rettferdig avgiftssystem, men vi mener det er viktigere
med penger i felleskassa, enten det er til pensjon, til de arbeidsløse,
til skole eller til de uføretrygdede. Derfor
har vi hatt mer til de uføre, mer til de arbeidsløse,
mer til eldreomsorgen, mer til skole fordi vi har hatt kraft, styrke eller evne
til å si nei til en del ting Høyre sier
ja til. Nå gjentar Høyre sine
skatteløfter, som jeg mener grunnleggende sett
er gale, og jeg tror det er et uttrykk for at Høyre
sliter litt på meningsmålingene, når
de begynner med den type avgiftsretorikk.

 Gjermund Hagesæter – til
oppfølgingsspørsmål.

 Alle tal viser at ein nyare og betre
bilpark gir færre trafikkulykker. Dette er også noko
som forskarar frå SINTEF har slått heilt klart
fast. Fornying av bilparken får vi ved å gjere nye
bilar langt rimelegare enn dei er i dag. Eingongsavgifta må ned,
og ein bør også auke vrakpanten,
slik Framstegspartiet foreslo i sitt
alternative statsbudsjett. Tiltaka vil spare mange liv, og i tillegg
til å spare mange for personlege lidingar vil ei slik utvikling også gi
staten ein økonomisk gevinst.

Spørsmålet mitt til statsministeren
er: Ser statsministeren samanhengen mellom høge
bilavgifter, høg snittalder på bilparken og mange
drepne, og ser statsministeren den samanhengen at om vi reduserer
bilavgiftene, vil vi også få færre
skadde og drepne i trafikken?

 Jeg har sagt, og jeg gjentar det gjerne til
representanten, at vi er i gang med en gjennomgang av bilavgiftene,
og så kommer vi til å presentere våre
konklusjoner for Stortinget.

Det jeg ikke er med på,
er å love mange milliarder til alle
mulige formål. Jeg mener at det er veldig viktig
at politikere er i stand til å velge og si hva som er viktigst.
Og selv om det hadde vært veldig hyggelig å love
mange milliarder til lavere bilavgifter, gjør jeg ikke
det, fordi jeg mener andre ting er viktigere,
som f.eks. eldreomsorg, pensjoner og skole.

Man er nødt til å se sammenhengene
i politikken. Det er altfor mange politikere som lover penger til alle gode formål,
og så går det galt, fordi man ikke greier å innfri løftene.
Derfor får ikke Fremskrittspartiet
meg til å love mange milliarder i lavere bilskatt,
men til gjengjeld får Fremskrittspartiet
meg til å si at jeg heller vil bruke de pengene
på eldreomsorgen, skolen, velferden og arbeid til alle.
Så skal vi lage et mer rettferdig og bedre
avgiftssystem for bilene. Det jobber vi med, og så kommer
forslaget.

 Lars Sponheim – til oppfølgingsspørsmål.

 La meg først starte med å si
at statsministeren har observert riktig når han sier at
den forrige regjeringen ikke prioriterte å redusere
bilavgifter eller bensinavgifter. Vi prioriterte derimot
lettelser for næringsliv, for hjem og for enkeltmennesker.
I tillegg prioriterte vi bl.a. kollektivsatsing, som var veldig
viktig for Venstre, og vi hadde en rekordhøy kollektivsatsing
i forrige periode. Statsministeren har ikke
nevnt det som et av sine prioriterte felt i det han nå har
nevnt som alternativer til reduserte bilavgifter, men jeg håper
han griper denne anledningen når han svarer meg.

Jeg tror det er avgjørende at vi – selvsagt
i kombinasjon med en god bilpolitikk, miljøvennlige biler,
for å spare liv i trafikken, sikrere biler og sikrere veier – lykkes
i å gjøre det slik at bilen i mindre
grad brukes i byene våre. Den er egentlig ikke
lagd for å stå i kø i byene. Den er lagd for å transportere
folk over avstander utenfor byene. I byene bør en i all
hovedsak reise kollektivt.

Vil statsministeren legge en slik prioritet
til grunn, altså kollektivsatsing og gjerne de sykkelveiene
han har lovt så mange av i byene, kombinert med miljøvennlige
og sikre biler og sikre veier utenfor byene?

  Noe av det jeg synes er hyggeligst i dag,
er å merke meg at jeg er mer enig med representanten Sponheim
enn jeg pleier å være. Jeg har vært enig
i begge hans innlegg. Jeg synes de har vært gode, reflekterte,
nyanserte uttrykk for sentrum i norsk politikk, og det
er godt å se at det lever. Så jeg er enig i det
representanten sier, at vi også må satse
på kollektivtransport.

Når jeg sier samferdsel,
bør jeg kanskje bli flinkere til å presisere at
jeg da både tenker på veier 

og

 på kollektivtransport. Vi
fikk ekstra bevilgninger til kollektivtransport,
til jernbane, i det nye reviderte budsjettet vi la fram, og det
er veldig fint at Venstre støtter det og er for økt
satsing på kollektivtransport. Det er miljøvennlig,
men det er også bra for bilistene, fordi det
blir færre biler på veiene når flere
som har mulighet til det, kan ta tog eller annen kollektivtransport.

Sykkelveier skal vi jobbe intenst med. Det
er veldig bra med flere sykkelveier. Det er for dårlig
sykkelveitilbud i Norge i dag, og jeg er i dialog
med berørte statsråder for å se hva vi
kan gjøre for å styrke sykkelveiene i Norge.

 Vi går videre til neste hovedspørsmål.

 I dag er det 20 år siden den dramatiske
og tragiske kjernekraftulykken i Tsjernobyl. Den rammet knallhardt.
Mange tusen ble drept i nærområdene. Hvor store
langtidsvirkningene blir, vet vi ennå ikke. Ulykken
viste også at grenser ikke er vern.
Høyradioaktiv stråling ble spredt over hele
Europa.

Vi var mange som håpet og
trodde at denne tragiske ulykken skulle bety stopp for
kjernekraftutbygging. Dessverre gikk det ikke
slik. Nå er atomkraftindustrien på offensiven.
Stadig flere land planlegger å bygge nye atomkraftverk. Også i Norge
har denne løsningen sine talsmenn. I Finland
bygges nå verdens største atomreaktor.
I Storbritannia sier Tony Blair at bygging av kjernekraft kan være
en del av løsningen for å nå Kyoto-målene.

Venstre er skeptisk og sterkt urolig
for den utvikling vi nå ser. Det er rett at de nye anleggene
er mer sikre enn de gamle, men avfallsproblemet knyttet
til kjernekraftindustrien er like uløst i dag
som det var da det smalt i Tsjernobyl for 20 år siden.

Deler statsministeren Venstres bekymring når
det gjelder den framgang det er for atomkraftindustrien i dag? Og har
statsministeren formidlet denne uroen til sine kollegaer,
f.eks. i Finland og i Storbritannia – en uro som er basert
på at jo flere anlegg en får, jo større
problemer blir det med å håndtere
og å lagre avfall?

 Jeg deler absolutt uroen for miljøproblemene
knyttet til kjernekraftverk, spesielt til lagring av avfall
fra kjernekraftverk. Det er også grunnen til
at det er helt uaktuelt for denne regjeringen på noe tidspunkt å gå inn
for bygging av kjernekraftverk i Norge, at det skal være
noe bidrag til den norske kraftbalansen.

Det er klart at også vi
er urolige for miljøproblemer knyttet til kjernekraftverk
i våre naboland. Det er jo kjernekraftverk i
flere av landene i våre nærområder:
i England, i Sverige, i Finland og i mange andre europeiske land.

Det som er en av våre utfordringer,
er at vi gjør oss avhengige av stadig mer importert kraft,
og det er også i noen grad importert
kjernekraft. Noe av problemet i Norge
er at mens vi før, i gamle dager, produserte mer kraft
enn det vi brukte i normalår, hvor det var normalt med
nedbør og normale temperaturer, så er det slik
at når det nå regner normalt, når det
er vanlig varmt, er Norge avhengig av å kjøpe
mer og mer kraft fra våre naboland. Og det er
et problem at vi importerer kullkraft, kjernekraft og
miljøskadelig kraft fra stadig flere land.

Det er grunnen til at denne regjeringen er
opptatt av å styrke kraftbalansen i Norge. Det er grunnen
til at vi nå er i gang med å bygge gasskraftverk
og sette i gang arbeidet med å få på plass
CO

2

-håndtering på Kårstø,
og at vi vil trappe opp innsatsen for å få fram
andre nye, alternative energikilder, for nettopp å gjøre
oss mindre avhengige av å importere kraft, og
dermed også mindre avhengige av å importere
f.eks. finsk kjernekraft.

 Jeg skal gi statsministeren en ny mulighet
til å svare på mitt spørsmål.

Er dette en problemstilling han har tatt opp
med sine kollegaer i Storbritannia f.eks.? Sist statsminister
Stoltenberg regjerte, lovte han Venstre at han
skulle ta opp Sellafield-problematikken i samtaler med Tony Blair.
Det gjorde han ikke. Den ble tatt opp i brev, men engasjementet var ikke
godt nok.

Bondevik II-regjeringen trappet dette opp,
og det gav resultater. Technetiumutslippene fra Sellafield stoppet. Dette
anlegget er fortsatt en miljømessig og sikkerhetsmessig
risiko. Den risikoen vil øke med flere kjernekraftverk
i Storbritannia og mer avfall som skal håndteres.

Kan statsministeren denne gangen love
at han tar dette opp i samtalene med Tony Blair, slik at vi kan
få uttrykt bekymring for satsing på kjernekraft,
som òg betyr mer avfall og dermed en risiko som går
over landegrensen?

  Først til Sellafield. Jeg har tatt
opp det ved flere anledninger. Det er for det første
riktig at vi har sendt brev. Og jeg vet at mine kolleger
kan lese og leser brev, og får med seg budskapet
der.

Det andre er at jeg også har
tatt opp dette i møte med Tony Blair. Det gjorde
jeg for ikke så veldig mange år siden,
der Sellafield var et hovedtema i samtalene.

Vi vil, om nødvendig, ta opp dette
på nytt. Men det er riktig at det nå i hvert fall
har vært viktige skritt i riktig retning. Vi vil følge
utviklingen ved Sellafield-anlegget og andre atomanlegg nøye
og ta opp det på nytt dersom det er nødvendig.

 Det blir oppfølgingsspørsmål – først Odd
Einar Dørum.

 Jeg synes det er bra det statsministeren nå sa
om å holde havet rent og unngå atomforurensning.
Statsministeren og hans regjering har med rette fulgt den linje
som det også ble lagt opp til av den forrige
regjering, nemlig å se viktigheten av nordområdene,
alt der – det geopolitiske, miljøet og ressursene våre.

I den sammenheng er det en sak som har bekymret
meg som norsk politiker og norsk borger i lang tid, og det er at vi
har en nabo – det tidligere Sovjetunionen, Den russiske føderasjon – som
veldig tidlig gjennom den nåværende politiske
ledelsen avskaffet sitt miljøverndepartement, og som har
massevis av uløste miljøproblemer. Men
poenget mitt i denne sammenheng overfor statsministeren, som sammen
med sin regjering har brukt veldig mye tid på å føre
viktige dialoger med Russland, er om han også her har
trykk på å skrinlegge de russiske planene som
har foreligget om å ha en omfattende atomtransport langs
norskekysten, langs de havområdene som vi er helt avhengige
av, fram til de russiske nordområdene. Kan vi få statsministerens
garanti for intensitet og engasjement for at president Putin får
klar tale om at dette er uønsket sett fra norsk
side, på samme måte som vår
fiskeriminister har sagt klart fra når det gjelder russisk
rovdrift på fiskeriressursene i de samme områdene?

  Denne regjeringen er veldig opptatt av nordområdene
generelt og også av miljøproblemer og
atomsikkerhet spesielt. Både denne og tidligere regjeringer
av skiftende farge har derfor bevilget penger til dette arbeidet,
og vi har hatt et nært samarbeid med
russiske myndigheter både når det gjelder opphugging
av gamle kjernefysiske ubåter, atomubåter, og
når det gjelder sikkerhet ved f.eks. kjernekraftanlegget på Kolahalvøya.
Det samarbeidet vil vi fortsette. Den bistanden
vil vi fortsatt gi for å bidra til å redusere
faren for atomforurensning f.eks. i Barentshavet.

Akkurat når det gjelder transporter
og hvilke ruter som er de riktige og mest miljøvennlige,
og hvilke som ikke er det, må jeg bruke
noe mer tid på å vurdere det og finne ut hva som
må være de beste rådene
og de beste tilrådingene til russiske myndigheter.
Men hele vårt samarbeidsprogram med russerne,
som også flere andre land deltar i, handler
jo om å redusere faren for atomforurensning og dermed også om å velge
transportruter som reduserer faren mest mulig.

 Ketil Solvik-Olsen – til oppfølgingsspørsmål.

  Energiforbruket i verden øker, og
det vil øke dramatisk de neste årene. Flere land
satser derfor stort på bl.a. atomkraftverk for å dekke
energiforbruket sitt. I verden i dag er det 443 atomkraftverk. 27
nye er under bygging, men langt flere er under planlegging. Bare
i Kina og i India vil det bli igangsatt 60 nye atomkraftverk
i de nærmeste årene. Også i
våre naboland har de atomkraftverk. I Finland bygger de
nå det største, som Gunnar Kvassheim var inne
på. Men i Sverige, der de har gitt inntrykk av at de skal
satse mindre på atomkraftverk, får de
allikevel større produksjon i de gjenværende
atomkraftverkene. Og ikke minst har de i våre
naboland i øst en del atomkraftverk som gir stor grunn
til miljøbekymring.

Nå er det en del forskere som ser
på muligheten for å bruke andre
ting enn uran i kjernekraftproduksjonen, og det forskes veldig mye
på det, men felles for alle er at de sier
det mangler penger i dette. Regjeringen er villig til å bruke
milliarder av kroner for å realisere et CO

2

-renseanlegg
på Kårstø. Hvis de samme midlene hadde
blitt brukt på atomkraft og kjernekraft, ville vi kunne
bli kvitt avfallsproblemet og sikre energiforsyningen
i framtiden. Vil Regjeringen da se på muligheten for å bidra
til kjernekraftforskning for å kunne
få vekk uran som drivstoff?

  Jeg er litt usikker på hva Fremskrittspartiet
egentlig mener, om det er slik at Fremskrittspartiet
mener at vi skal satse på kjernekraftverk også i
Norge. I så tilfelle er jeg uenig i det.

Hvis Fremskrittspartiet
mener at det er galt å satse på CO

2

-håndtering
og å bruke offentlige penger på det,
slik at vi kan få gasskraftverk uten utslipp av klimagassen CO

2

,
er jeg også uenig med Fremskrittspartiet
i det, for jeg mener at det er helt nødvendig
at det offentlige bruker midler på å utvikle
lønnsom teknologi som gjør at vi kan få gasskraftverk
uten utslipp av klimagassen CO

2

.

Jeg mener at Norge bør
bruke hovedtyngden av sin forskningsinnsats innenfor
energi på de områdene hvor vi tror vi har spesielle
fortrinn. Det er jo ingen tvil om at vi har spesielle fortrinn,
et spesielt grunnlag for å bli verdensledende
og spesielt gode på gasskraft, fordi
vi er en stor gassnasjon, og fordi vi da kan utvikle
en energibærer, styrke kraftforsyningen og utvikle
en miljøteknologi
som verden etterspør, både fordi den trenger kraft,
og fordi den trenger måter å håndtere
klimagassen CO

2

 på. Så jeg oppfattet
spørsmålet nærmest som en kritikk av
at Regjeringen bruker penger på CO

2

-rensing.
Det mener jeg er feil. Og vi har begrenset forskning
på kjernekraft. Vi har noe ved reaktoren i Halden, og det
skal vi fortsette med, men vi har ingen planer om å trappe
opp den virksomheten vesentlig.

 Det har i norsk politikk vært en rørende
enighet i mange år om at vi ikke skal ta i bruk
kjernekraft. Vi skal klare oss på andre måter. Det
har vi stort sett gjort hittil ved å importere mer, bl.a. kjernekraft.
Hvorvidt den energipolitikken imponerer verden, kan sikkert diskuteres.
De søsterpartiene man har forsøkt å kontakte,
er tydeligvis ikke imponert, for det er ikke
slik at søsterpartiet til et liberalt eller et
sosialdemokratisk parti i Norge – i Tyskland,
Finland eller Sverige – nødvendigvis
følger norske synspunkter fordi vi forfekter dem.
Det er en del av realitetenes verden.

Dette, i kombinasjon med det faktum at det
er økende oppmerksomhet mot CO

2

-utslipp, og
at det er begrenset hva slags kapasitet man kan ha når
det gjelder reinjisering, selv om man skulle finne god teknologi
for det, fører også til økende
oppmerksomhet mot kjernekraft. Jeg tror vi må erkjenne
at kjernekraft vil komme som en av flere energibærere i årene
fremover. Da er mitt spørsmål til statsministeren,
siden han avsluttet med å si at man ikke ville
nedlegge miljøene i Halden og på Kjeller:
Er det ikke da viktig iallfall å gi disse miljøene
forsikring om at de kan fortsette, for de driver
nettopp forskning på og utvikling av
kjernekraftsikkerhet og er internasjonalt etterspurt? Det får være
vårt lille nasjonale bidrag til kjernekraftsikkerhet på en
dag som denne.

  Jeg er for så vidt enig i begge budskapene
som lå i spørsmålet fra representanten
Foss.

Det ene er at jeg ikke tror verden
blir spesielt imponert over Norge, som er motstander av
en lang rekke energibærere som kullkraft, kjernekraft osv.,
men som importerer stadig mer av det. Svaret på det er
at vi bør prøve å gjøre oss
mindre avhengige av import, for det er litt rart å være
mot kjernekraft, men å bruke kjernekraft, være
mot kullkraft, men å importere kullkraft. Det er det ene.

Det andre er at jeg er enig i at
miljøene på Kjeller og i Halden har
veldig verdifull kompetanse og bidrar til økt sikkerhet
knyttet til bruk av radioaktive stoffer ved kjernekraft. Vi ønsker å videreføre
det. Det jeg var litt usikker på om den forrige
spørsmålsstilleren mente, var at vi nærmest ikke
skulle satse på CO

2

-håndtering. Jeg
er altså kraftig tilhenger av at vi satser på CO

2

-håndtering,
for der er Norge i en helt spesiell situasjon. Når
det gjelder kjernekraftverk, er det mange andre land som
har mye mer kompetanse og har kommet lenger, men vi skal bevare
og utvikle den kompetansen vi har.

 Line Henriette Holten Hjemdal – til oppfølgingsspørsmål.

 Kristelig Folkeparti er
mot atomkraft. Vi synes den utviklingen vi ser i landet, og den
diskusjonen som går i andre land, er uheldig.
Men atomkraft er på frammarsj, og når den er på frammarsj,
er sikkerheten rundt atomkraftverkene våre veldig
viktig. Det arbeidet som skjer på Institutt for energiteknikk
i Halden og på Kjeller, som statsministeren har
vist til, er av avgjørende betydning i forhold til den
kompetansen de gir til ledende aktører innenfor
dette markedet.

Jeg hadde nylig en samtale med representanter
for IFE. De er bekymret fordi det i Russland finnes 13 reaktorer med
samme type teknologi som Tsjernobyl-reaktoren hadde. Vi
må kunne stille spørsmål ved om vi har
kommet noen steg videre de siste 20 årene, eller
om vi har like store miljøbomber foran oss som
vi hadde den gang. Vi har hørt om det på radio
i dag. Vi skal ikke slappe av et eneste minutt. Vi skal ikke
overlate dette til neste generasjon.

Mitt spørsmål blir da: Vi
har tatt naboansvar i forhold til det å bruke
penger, men klarer vi å få innsikt i om pengene
blir brukt på en riktig måte, slik at sikkerheten
ved disse kraftverkene rustes opp, slik intensjonen med samarbeidet
Russland–Norge er på dette området?

  Jeg er helt enig i at de miljøene
vi har på Kjeller og i Halden, som driver med kjernefysikk
og med sikkerhet ved atomreaktorer, er veldig viktige miljøer.
Jeg har også vært ansvarlig
statsråd for dem i sin tid, og vet at de gjør
et imponerende arbeid og et arbeid vi trenger selv om vi ikke
selv har kjernekraftverk. Det er det ene.

Det andre er at vi er opptatt av
at de pengene vi bruker for å bidra til atomsikkerhet og
redusere faren for atomulykker i våre
naboområder, spesielt i Nordvest-Russland, brukes
best mulig. En del av vår satsing på nordområdene
innebærer selvfølgelig at vi hele
tiden går igjennom og vurderer om pengene kan brukes på bedre
måter, om vi kan samarbeide på andre
måter for å sikre at vi får mest
mulig igjen for den innsatsen vi gjør for kjernefysisk sikkerhet
i Russland.

 Dermed er dagens muntlige spørretime avsluttet,
og vi går over til den ordinære spørretimen.





                    
                    
                    

 Det blir en lang rekke endringer i den oppsatte
spørsmålslisten, og presidenten viser i den sammenheng
til den oversikt som er lagt fram på representantenes plasser.

Presidenten vil foreslå, til tross
for at han vil uttrykke misnøye med at det er nødvendig
med så mange endringer, at endringene blir godkjent. – Det
anses vedtatt.

Endringene var som følger:

Spørsmålene 1, 3 og 4, fra
henholdsvis representantene Bård Hoksrud, Line
Henriette Holten Hjemdal og Jan Tore Sanner til finansministeren,
utsettes til neste spørretime, da statsråden er
bortreist.

Spørsmål 2, fra representanten
Gunnar Gundersen til finansministeren, er overført til
miljøvernministeren som rette vedkommende.

Spørsmål 5, fra representanten Kari Lise
Holmberg til kommunal- og regionalministeren, vil bli tatt opp av
representanten Torbjørn Hansen.

Spørsmål 8, fra representanten
Jon Lilletun til utviklingsministeren, vil etter
anmodning fra statsråden bli flyttet og besvart etter
spørsmål 25, dvs. til slutt i spørretimen.

Spørsmål 10, fra representanten
Peter Skovholt Gitmark til nærings- og handelsministeren,
er overført til arbeids- og inkluderingsministeren som
rette vedkommende.

Spørsmål 11, fra representanten
Petter Løvik til nærings- og handelsministeren,
er overført til olje- og energiministeren som rette vedkommende.

Spørsmålene 15, 16, 17, 18,
20 og 22, fra henholdsvis representantene Ine Marie Eriksen, Odd
Einar Dørum, Borghild Tenden, Trine Skei Grande, Vera
Lysklætt og May Helen Molvær Grimstad til kunnskapsministeren, utsettes
til neste spørretime, da statsråden er bortreist.

Spørsmål 19, fra representanten Anne
Margrethe Larsen til kunnskapsministeren, er
overført til arbeids- og inkluderingsministeren, som rette
vedkommende. Imidlertid bortfaller spørsmålet,
da spørreren ikke er til stede.

Spørsmål 21, fra representanten
Anders Anundsen til kunnskapsministeren, vil bli besvart av arbeids-
og inkluderingsministeren på vegne av kunnskapsministeren,
som er bortreist.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 24


    
        

Spørsmål 25


    
        

Spørsmål 8


    



                    

 Spørsmålet er utsatt til
neste spørretime, da statsråden er bortreist.





                

 Dette spørsmålet, fra representanten Gunnar
Gundersen til finansministeren, er overført til miljøvernministeren
som rette vedkommende.

 Jeg tillater meg å stille følgende
spørsmål til miljøvernministeren:

«Et av hovedargumentene mot impregnert
trelast er at det brukes miljøgifter for å oppnå den
nødvendige beskyttelse. Det er nå utviklet
alternative metoder som gir samme effekt mot nedbryting uten negative
miljøkonsekvenser. Kostnadsmessig kan imidlertid ikke
de alternative metodene konkurrere med dagens impregneringsmetode, og
det er derfor vanskelig/umulig å motivere noen
til å foreta nødvendige investeringer.

Vil statsråden vurdere å bruke
virkemidler for å stimulere nye metoder i impregnering?»

Sigvald Oppebøen
Hansen hadde her overtatt presidentplassen.

 Kobber brukes i dag mest til treimpregnering,
bunnstoff på båter og impregnering av nøter
i oppdrettsnæringen. Disse tre bruksområdene gir
til sammen årlige utslipp på 685 tonn, noe som
tilsvarer rundt 80 pst. av alle kobberutslipp i Norge. Det
er et nasjonalt mål at utslippene av kobber skal reduseres
vesentlig innen 2010. Jeg tar sikte på å redusere
bruken av kobber til treimpregnering, bunnstoff til båter
og notimpregnering.

I Soria Moria-erklæringen sier
Regjeringen at den vil utrede forbud mot kobber til impregnering
av trevirke og arbeide aktivt for å gjøre miljøvennlige
alternativer lønnsomme.

Statens forurensningstilsyn har vurdert virkemidlene forbud,
avgift og utlekkingskrav for de tre hovedbruksområdene
og mener flere virkemidler er mulig. Jeg vil nå be
SFT utarbeide et konkret forslag til forbud mot kobber i
treimpregnering og utrede konsekvensene av dette nærmere.
Jeg vil også vurdere behovet og mulighetene for å innføre
avgift på bruk av kobber overfor flere bruksområder.

  Jeg takker for en grundig gjennomgang av problematikken.
Det er jo kobber det dreier seg om. Det er bra at statsråden
følger opp og har fokus på området. Dette åpner
jo på mange måter for nye muligheter innen
norsk skogbruk, for det dreier seg både
om å kunne erstatte regnskogmateriale, som brukes i dag,
og om å fremme norsk miljøvennlig innovasjon.

Jeg er imidlertid skeptisk til et forbud. Dette
er materialer som er ganske viktige i et marked, og det
er også mange produsenter som bruker disse i
dag. Jeg vil henstille til miljøvernministeren heller å bruke
avgiftsvirkemidlet. Det vil skape en helt annen, forsvarlig, overgang
inn i et nytt system. Jeg tror det er full enighet om at denne innovasjonen
som nå har dukket opp, bør fases raskest mulig
inn i markedet, nettopp for å unngå uheldige
miljøkonsekvenser. Jeg håper statsråden
tar med seg det i de videre vurderingene.

 Jeg har lyst til å uttrykke stor glede
over at vi har et felles anliggende i å få redusert
bruk av kobber, fordi det er en så farlig miljøgift. SFT
har vurdert både forbud, avgift og utlekkingskrav. Jeg
tror at vi kommer til å ende på en kombinasjon
av forbud og avgift, forbud på de områdene der
bruken er mest omfattende, og avgift på de andre
områdene.

Jeg er glad for innspillet og lover representanten
at jeg skal ta med meg det videre.

 Det er godt å høre
at det i denne sammenhengen er SFT som skal utrede dette, for de
har allerede god innsikt i problematikken gjennom et arbeid de gjorde
i 2005. Jeg føler meg derfor rimelig trygg på at
det blir vurdert slik at man ikke stopper markedet og
belaster dagens produsenter altfor mye uten å sikre
at det blir en forsvarlig overgang. Det dreier seg også om
ganske mange arbeidsplasser rundt omkring i landet.

Med dette tror jeg at vi kan finne fram til
fornuftige løsninger på denne problematikken.

  Jeg vil understreke at en del av det vi gjør
når vi ser på forbud, er å vurdere konsekvensene
og eventuelle nødvendige unntak. Jeg tror at denne prosessen
skal være godt ivaretatt, og at vi skal nå det
målet som er viktig, nemlig å fase ut
miljøgifter.





                

 Desse spørsmåla er utsette
til neste spørjetime.





                

 Dette spørsmålet, frå representanten Kari Lise
Holmberg til kommunal- og regionalministeren, vil bli teke
opp av representanten Torbjørn Hansen.

  Jeg vil stille følgende spørsmål
til kommunal- og regionalministeren:

«Representanter fra Høyre
har flere ganger forsøkt å stille spørsmål
til kommunal- og regionalministeren om Regjeringens holdning til
det kommunale selvstyret, med utgangspunkt i konkrete eksempler
på statlig overstyring. Disse har konsekvent blitt besvart
av den sektoransvarlige statsråd.

Hvordan vil statsråden ta tak i det
overordnede ansvaret i Regjeringen for å verne det kommunale
selvstyret mot sektorinteressene?»

 Et levende lokaldemokrati er grunnsteinen i
folkestyret og en forutsetning for tillit og legitimitet til det
nasjonale folkestyret.

Kommunene har overordnet ansvar for velferdstilbudet
til sine innbyggere, og dette skal sikres ved at kommunene
har tilstrekkelig med ressurser og handlefrihet til å kunne løse
oppgavene. Kommunene skal i hovedsak få sine
inntekter gjennom rammefinansiering, og Regjeringa vektlegger en
større samhandling mellom stat og kommune gjennom
dialog og konsultasjoner. Alt dette er basis for Regjeringas
politikk for styring av kommunene og viser at grunnlaget for Regjeringas
politikk i forhold til kommunesektoren er et helhetsperspektiv.

Representanten Holmberg, som opprinnelig stilte spørsmålet,
viser til at tidligere henvendelser rettet til meg er blitt besvart
av den sektoransvarlige statsråd. Gjeldende system er bygd
opp rundt sektoransvarsprinsippet, noe som innebærer at
når en statsråd har ansvar for et område, gjelder
dette også på kommunalt nivå.
Dette gjør at det vil være sektorstatsrådene
som besvarer henvendelser på sitt fagområde. Slik
har det vært, og slik kommer det til å måtte
bli.

Som kommunalminister har jeg et særskilt
ansvar for samordning av den statlige styringa
av kommunesektoren, slik at helhetsperspektivet og det lokale sjølstyret ivaretas
på en best mulig måte.

Det pågår kontinuerlig et
samordningsarbeid i departementssystemet, og i alle saker
som berører kommunesektoren, skal Kommunal- og regionaldepartementet
trekkes inn. Departementet er nå også i
gang med å ferdigstille en veileder om reformer i kommunesektoren
som skal legge til rette for at statlige myndigheter tar hensyn
til de overordnede styringsprinsipper som gjelder i forhold til
kommunesektoren når reformer gjennomføres.

Det beste eksemplet på samordning mellom
departementene er den årlige kommuneproposisjonen som legges fram
i mai. Proposisjonen tar for seg de viktigste sakene for kommunene,
og den blir til i et samspill mellom Kommunal- og regionaldepartementet
som samordningsdepartement, og fagdepartementene. Et annet eksempel
er arbeid med videreutvikling av konsultasjonsordningen mellom
staten og Kommunenes Sentralforbund, som skal sikre dialog
og ivaretakelse av kommunesektorens interesser.

Innen flere områder
av betydning for kommunene tar jeg sikte på å legge
fram saker for Stortinget framover, samordningssaker som altså legges
fram av meg. Jeg vil bl.a. legge fram en odelstingsproposisjon
om statlig tilsyn rettet mot kommunesektoren. Det vil også bli
foretatt en gjennomgang av øremerkede tilskuddsordninger,
som Stortinget vil bli involvert i. Lokaldemokratikommisjonen la
fram sin siste delutredning like
før påske, og den skal følges opp med
en melding til Stortinget.

Alle disse nevnte sakene vil gi rikelig
anledning til å sette spørsmålet om det
kommunale sjølstyret på dagsordenen, noe jeg ser
fram til.

  Jeg vil takke for svaret.

De programformuleringer som statsråden
kommer med nå og i andre sammenhenger om viktigheten
av det lokale selvstyret, er lite verdt når praksisen
er en annen. Hvis det lokale selvstyret har en egenverdi og rett
til lik fordeling over hele landet, må Regjeringen
kunne akseptere at det tas beslutninger i kommunene som Regjeringen er uenig
i. Først da har man et reelt selvstyre.

Nå har 42 kystordførere – med
SV i spissen – levert et opprop mot Regjeringen om overprøving
av det kommunale selvstyret i strandsonen. I senterpartistyrte Forsand får
de ikke bygge nye hytter, som følge av Regjeringens politikk
på dette området.

Hva konkret har statsråden
tenkt å foreta seg for å flytte makt fra fagstatsrådene
og fylkesmennene ned til kommunene?

  Representanten og jeg er helt enige om at
det lokale sjølstyret har egenverdi, og at vi skal hegne
om det lokale sjølstyret. Det har vi som utgangspunkt,
og det er det vi lever etter i vår daglige virksomhet.

Så vil det alltid være
slik at det er en del sektorer som vi er avhengige av å ha
nasjonale planer for. Det er en kontinuerlig avveining av hvordan
vi skal evne å håndtere det behovet
som en har nasjonalt for nasjonale planer og nasjonal
helhetstenkning, og det å gi kommunene handlefrihet.

Vårt utgangspunkt er hele veien
at vi skal finne det rette balansepunktet. Og når vi søker å foreta
disse avveiningene, så er hensynet til det lokale sjølstyret
helt avgjørende.

 Jeg takker også for dette
svaret.

Jeg mener fortsatt at den reelle
satsingen på selvstyret vil være et
resultat av de konkrete beslutninger som Regjeringen gjør,
og jeg registrerer at flere konkrete beslutninger som Regjeringen
har gjort, har gått ut over det lokale selvstyret.

I gårsdagens Politisk kvarter hadde
Senterpartiets kommunalpolitiske talsmann, Trygve Slagsvold Vedum, et
utspill om at Regjeringen ville frata fylkesmennene politisk makt.
Vi regner med at det også gjelder i areal- og jordvernsaker. Høyre
støtter dette. Men vi er ikke bare opptatt
av å frata fylkesmennene makt. Vi er også opptatt av
hvordan den makten blir flyttet i systemet. Flyttes makten til kommunene,
skal Senterpartiet få full støtte
fra Høyre. Men flyttes den bare opp til et nytt
regionalt nivå, blir det bare verre for det lokale
selvstyret. Så her vil jeg anbefale statsråden å lytte
til den forrige senterpartilederen, som i dagens Aftenposten
advarer mot de nye regionene.

Spørsmålet er: Hvor skal
makten flyttes når makten skal desentraliseres?

  Det foregår en stor og
omfattende diskusjon om hvordan vi skal utvikle regionene
i Norge, og vi hadde en interpellasjonsdebatt om dette i Stortinget
i går.

På dette feltet er det ulike synspunkter mellom
partiene, og det er meget godt kjent at Høyre ønsker
seg en tonivåmodell. Regjeringa har sagt at den ønsker
seg en trenivåmodell. Kristelig Folkeparti
og Venstre gjorde det klart i debatten i går
at de ønsker å være
konstruktive medspillere i å utvikle
dette mellomnivået.

Forvaltningsreformen/regionreformen
skal være en folkestyrereform og en desentraliseringsreform.
Makt skal flyttes fra sentrale organer til nærmere folk.
Det vi hovedsakelig snakker
om i forbindelse med forvaltningsreformen, er å styrke
det regionale nivået, men
det utelukker ikke at det også kan
bli overført nye oppgaver til kommunene.





                

 Dette spørsmålet, frå representanten Petter
Løvik til nærings- og handelsministeren, vil bli svara
på av olje- og energiministeren som rette vedkomande.

 Eg tillèt meg å stille følgjande
spørsmål:

«Sikker tilgang på rimeleg
elektrisk kraft er viktig for næringslivet i Midt-Noreg.
Nærings- og handelsministeren avviste tidlegare i år,
gjennom NTB 27. mars, heilt at det kan bli aktuelt å skru
prisen på straum kraftig opp i dette området for å redusere
forbruket. Olje- og energiministeren har seinare
uttrykt at ein slik auke likevel kan vere
aktuell. Det er uheldig når signala frå Regjeringa
er så sprikande.

Avviser statsråden framleis ein kraftig
prisauke for å redusere forbruket?»

  La meg bare innledningsvis vise
til at dette spørsmålet, som var stilt til nærings-
og handelsministeren om kraftsituasjonen i Midt-Norge, skal besvares
av meg som ansvarlig på dette fagfeltet.

Det står fast at en kraftig prisøkning
på strøm i Midt-Norge ikke er noen måte å løse
de utfordringene vi står overfor i dette området.
Det har jeg også i alle mine
svar bekreftet. Det jeg imidlertid er blitt spurt om i flere sammenhenger,
er hvorvidt det er uaktuelt å opprette et eget prisområde
i Midt-Norge. Det er noe annet, og jeg skal også prøve å besvare
det spørsmålet.

For Regjeringen er det en målsetting
at kraftprisene i Norge ikke skal bli uakseptabelt
høye. Store prisforskjeller mellom ulike deler
av landet bør derfor ikke inntreffe, og spesielt ikke
over lengre perioder.

Tiltak for å oppfylle dette ble gjennomgått
i mitt svar av 7. april på spørsmål til
skriftlig besvarelse – nr. 688. Det er en rekke tiltak
som skal brukes for å oppnå en mest mulig samfunnsmessig
rasjonell kraftforsyning. Men det er i utgangspunktet ingen virkemidler
som kan utelukkes helt, verken i Midt-Norge eller i andre
deler av landet. Virkemidler må tas i bruk ut fra behovet
i den aktuelle situasjonen.

Opprettelse av prisområder er et viktig
virkemiddel i kraftmarkedet. Statnett er gjennom NVEs forskrift
pålagt å fastsette prisområder for å håndtere
store og langvarige flaskehalser i regional- og sentralnettet. I
tillegg skal Statnett normalt fastsette separate prisområder
ved forventet energiknapphet i et avgrenset geografisk område.
Eventuell opprettelse av nye prisområder har
det vært fokusert på når det gjelder
håndteringen av kraftsituasjonen i Midt-Norge. Dette er
et av de mulige virkemidlene Statnett har i dag, og jeg kan ikke
utelukke at det blir aktuelt igjen i Midt-Norge med et slikt eget
prisområde. Innføring av nye prisområder
vil bl.a. bidra til å øke krafttilgangen i området,
og vil gi signaler til produsenter og forbrukere, slik at de kan
forholde seg til kraftsituasjonen i området på en
effektiv måte. Uten bruk av prisområder vil Statnetts
mulighet for å håndtere anstrengte kraftsituasjoner bli
betydelig begrenset, og Statnett har siden år 2000 innført
prisområder som følge av kraftsituasjonen i Møre-området
tre ganger. Altså tre ganger etter år
2000 i det området vi snakker om her.

I St.meld. nr. 18 for 2003–2004 om
forsyningssikkerhet for strøm mv., som ble lagt fram av
Bondevik II-regjeringen, ble virkemidler for å håndtere
svært anstrengte kraftsituasjoner diskutert. I tråd
med meldingen er Statnetts mulighet til å etablere
prisområder en forutsetning for at disse virkemidlene skal
virke for å unngå rasjonering. Jeg vil også minne
om at prisområder også benyttes for å håndtere
flaskehalser i overføringsnettet i det nordiske kraftmarkedet,
og også mellom Nord- og Sør-Norge. Bruken
av prisområder er derfor et av mulige virkemidler som Regjeringen
selvsagt stiller seg bak.

Situasjonen i Midt-Norge er krevende,
og jeg kan forsikre om at en samlet regjering er opptatt av å få en
permanent og robust løsning for kraftsituasjonen i dette
området, samtidig som vi nå også jobber
for å ha best mulig midlertidige løsninger fram
til en permanent produksjon kan være
på plass. Det er, som nevnt innledningsvis, et mål
at store prisforskjeller skal unngås, og jeg ser heller ikke
prismekanismer som en ensidig måte å løse
de utfordringene på som vi står overfor i dette
området.

 Eg takkar statsråden for eit fyldig
svar. Når eg opphavleg sende spørsmålet
til nærings- og handelsministeren, var det på bakgrunn
av at dette er ei sak som eg har konfrontert olje- og energiministeren
med fleire gonger tidlegare, og nærings- og handelsministeren
har kome med utsegner i retning av at det vil vere
relativt lite aktuelt å auke desse
prisane. Det ville vere av alvorleg betydning for næringslivet
i store delar av Midt-Noreg dersom vi skulle få ein sterk
prisauke eller til og med utkoplingar,
slik det har vore frykta. Det som har fått meg
til å vere relativt roleg eit par månader
i denne saka, er det som olje- og energiministeren svarte i interpellasjonsdebatten
den 16. februar 2006. Då var det ikkje snakk
om å innføre, men om å ta i bruk eit eige
prisområde i Midt-Noreg. Då seier statsråden:

«Det
vil ikke være akseptabelt å bruke
det som et virkemiddel i et slikt område.»

Har statsråden forandra
meining på det området?

  Nei, statsråden har ikke
endret oppfatning i det spørsmålet.
Slik jeg også har understreket i mitt første
svar nå: Å bruke skyhøy pris,
som noen har sagt, for å løse
situasjonen i Midt-Norge er ingen løsning.

Den forrige regjering satte ikke
i gang et nødvendig arbeid for å få permanent
produksjon på plass raskt nok. Det betyr
at vi får en mellomperiode. Uansett hvilke løsninger vi
har for permanent produksjon, kan vi få en mellomperiode
på et og halvt år hvor vi vil ha en krevende situasjon som
det vil være behov for å håndtere
med midlertidige løsninger.

Den forrige regjering, som Høyre
var en del av, har i St.meld. nr. 18 for 2003-2004 skissert et løp
for hvordan det skal håndteres. Der sa regjeringen at det
først og fremst skal håndteres med prisområder
og bruk av prismekanismer for å få ned forbruket,
dernest skal man inngå avtaler med industrien for å kjøpe
strøm fra industrien og dermed også bidra
til permitteringer i industrien. Midlertidig produksjon
skal f.eks. kunne brukes for å unngå rasjonering.

Det er en måte å håndtere
dette på – hvis en ser på summen av disse
faktorene – som denne regjering ikke ønsker å legge
til grunn. Det vil gi for store konsekvenser i dette området
hvis vi legger den forrige regjerings håndtering av
denne type situasjoner til grunn. Vi vil måtte
gjøre det på en annen måte.

  Eg har framleis visse problem med å sjå samsvaret mellom
det statsråden sa den 16. februar: «Det vil ikke være
akseptabelt å bruke det som et virkemiddel»,
altså eget prisområde som virkemiddel i dette
området, og det han seier i dag, som er noko heilt
anna. Men lat det liggje.

Her er eit spørsmål som er
det aller viktigaste oppe i dette: Det kan vere
ein vanskeleg mellomperiode, men det er det
litt langsiktige som betyr aller mest i dette tilfellet. Skal vi
klare å halde prisane nede, gi sikker forsyning, næringsutvikling
og sikker lys- og varmelevering til hushalda, er det ny produksjon
som må på plass, og då må vi få gasskraftverk.
Vi kjenner til at det ligg skisser her til eit gasskraftverk på Tjeldbergodden
med full CO

2

-handtering frå dag ein. Det er
til så lenge berre ei skisse, og det er ikkje teke
stilling til om denne skal byggjast. Vil statsråden dersom
dette viser seg ikkje å vere realistisk,
kunne vere med og vurdere ei løysing utan
CO

2

-handtering frå dag ein, for å sikre
kraftsituasjonen i Midt-Noreg?

  For det første er det ingen
grunn til å la spørsmålet om midlertidige
prisområder ligge, for jeg sier ingenting annet
i dag enn det jeg alltid har sagt. Det er ikke nok, og
det vil på ingen måte være
aktuelt å bruke kun midlertidige prisområder for å sikre
den midlertidige situasjonen som vi har i dette området,
fram til permanent produksjon kan være
på plass. La meg slå det fast.

Hvis vi skal følge den forrige
regjeringen sitt opplegg, vil midlertidig pris være
det virkemiddelet som skal tas i bruk for å løse
situasjonen, skissert i St.meld. nr. 18 for 2003-2004. Men det vil ikke være
aktuelt å gjøre det for denne regjeringen. Derfor
ser vi på et sett av virkemidler som i kombinasjon må brukes
for å sikre situasjonen i Midt-Norge.

Det er altså slik at denne regjering
har gitt forlenget konsesjon til Skogn. Vi er i nær
dialog med søkerne for å se på mulighetene
for å få realisert Skogn-prosjektet raskest mulig.
Det har vi gjort uten å stille nye rensekrav. Men denne
regjering har, i motsetning til den forrige, sagt at vi vil bidra
til å håndtere CO

2

. Det betyr at vi
vil bidra til å håndtere CO

2

 på Skogn.

Forhåpentligvis er det et grunnlag
for å kunne ta investeringsbeslutninger både
på Skogn og på Tjeldbergodden som
gjør at vi kan sikre permanent og langsiktig
produksjon i dette området. Det arbeidet
skulle ha vært satt i gang av den forrige regjering.
Det ble ikke gjort. Derfor har vi dårlig tid.
Derfor kan det bli aktuelt med midlertidige løsninger.





                

 Desse spørsmåla er utsette
til neste spørjetime, da statsråden er bortreist.





                

 Dette spørsmålet fell bort,
da spørjaren ikkje er til stades.





                

 Dette spørsmål går
ut, da statsråden er bortreist.





                

 Dette spørsmålet, frå representanten Anders
Anundsen til kunnskapsministeren, vil bli svart på av arbeids-
og inkluderingsministeren på vegner av kunnskapsministeren.

 Jeg har gleden av å legge frem følgende
spørsmål til statsråden:

«I en undersøkelse gjennomført
av NRK har tre av fire rektorer svart at de ikke
har fått mer penger til driften av skolen, til tross for
at Regjeringen hevdet at de har satset på skole gjennom
sin økning av bevilgningene til kommunene på 5,7
mrd. kr i år. Fremskrittspartiet
fremmet forslag om like store bevilgninger til kommunene
i 2006, men øremerket midler til de viktigste
velferdsoppgavene, herunder skole.

Ser statsråden at Regjeringens påståtte
satsning er feilslått, og vil statsråden vurdere øremerking
til skole i 2007?»

 Regjeringen har økt kommunesektorens
frie inntekter med 5,7 milliarder kr i 2006. Dersom faktisk
utgiftsfordeling i 2005 legges til grunn, vil om lag 3/4
av veksten i de frie inntektene i 2006 bli brukt på grunnleggende
velferdstjenester som skole, barnehager, helse og eldreomsorg.

Jeg må ta forbehold om at jeg ikke
i detalj kjenner NRK-undersøkelsen som er gjort i forhold
til rektorene. Måten spørsmålene er stilt
på, vil kunne være avgjørende for
svarene en har fått. Tidligere undersøkelser viser
at kommunen vil bruke mer penger på skole. Kommunenes Sentralforbunds
egen budsjettundersøkelse for 2006 viser at ni av ti kommuner
vil opprettholde eller styrke
tilbudet i skolen. NRKs undersøkelse tidligere i år,
altså forut for den som spørreren nå henviser
til, viser at halvparten av kommunene vil plusse på skolebudsjettet.

Utgiftsbehovene varierer mellom kommunene; noen steder
er det behov for å styrke eldreomsorgen, mens andre
steder er det skolen som må styrkes. Det er de lokale folkevalgte,
kommunestyret, som best kjenner behovene i sin kommune, og som på det
grunnlaget kan foreta fornuftige prioriteringer av kommunens økonomiske
ressurser.

Regjeringen har stor tillit til de prioriteringene
de lokale folkevalgte foretar, og har derfor ingen planer om å øremerke
midler til skole i neste års budsjett.

  Jeg takker for svaret, men jeg er bekymret
over at statsråden ikke ser grunn til å se
nærmere på dette.

Statistisk sentralbyrå la før
påske frem en analyse som viser
at de økte overføringene til kommunesektoren
først og fremst går til kulturformål,
infrastruktur og kommunal administrasjon. Når vi i tillegg
får rapporter fra tre av fire rektorer som sier
at de ikke merker den lovede satsingen på skole
som Regjeringen i valgkampen har vært helt tydelig på,
er det ikke da på tide at Regjeringen
vurderer om ikke andre økonomiske virkemidler
må til for at lovnadene skal oppfylles? Eller
vil statsråden fortsatt innta en passiv holdning til at
de løftene regjeringspartiene gav i valgkampen, skal oppfylles
av kommunestyrene – til tross for at det viser seg at det ikke
skjer?

  Utgangspunktet her er jo at spørreren
og jeg ikke er enige om virkelighetsbeskrivelsen. Det
er helt umulig å trekke de konklusjonene som spørreren
nå trekker, at de økte frie inntektene til kommunesektoren ikke
gir seg utslag i mer bevilgninger til skole.

NRK har foretatt en telefonrunde til noen
rektorer. I tillegg finnes det en ganske grundig undersøkelse
som KS har gjennomført overfor kommunene. Disse spriker
i hvert fall i to vidt forskjellige retninger: KS’ egen
undersøkelse viser at det helt klart blir mer til skolene.
Vi er nå i en situasjon hvor vi bare
er kommet fire måneder inn i det nye året,
og det å ha det skråsikre utgangspunktet som spørreren
når har, er umulig. Og som jeg sa i mitt hovedsvar, tror
vi at det er de som bor i de ulike kommunene som er best egnet til å vurdere
hvor pengene trengs mest. Der er vi uenige med Fremskrittspartiet.
Men det er ikke noen nyhet, og slik tror jeg
det vil komme til å fortsette.

 Det er riktig at Regjeringen er uenig
med Fremskrittspartiet. Fremskrittspartiet
styrket skolen med 800 mill. kr i sitt alternative budsjett
i forhold til de frie midlene som Regjeringen har lagt opp til.

Det er riktig at vi bare er fire
måneder ute i et nytt år. Men budsjettene for
kommunesektoren ble vedtatt i desember, hvilket må indikere
at vi har en rimelig god oversikt over konsekvensene av den skolesatsingen
Regjeringen har hevdet skulle komme. Er statsråden enig
i at dersom det viser seg å være riktig
at skolesatsingen uteblir, vil man ved behandlingen av budsjettet
til høsten vurdere andre virkemidler, eller
vil man slutte å si at Regjeringen satser på skolen,
og si at det er opp til kommunene å velge om man skal satse
på skolen?

 Jeg vil først si at jeg skjønner
jo at Fremskrittspartiet er bekymret over
situasjonen i norsk skole. Problemet
for Fremskrittspartiet er jo at de
systematisk har gitt flertall for de bevilgningene som norske
kommuner har hatt de siste fire årene, og har
dermed ansvaret for at situasjonen er som den er. Og at
det er svært krevende for Regjeringen å rette
opp den situasjonen Fremskrittspartiet
har ført norske skoler inn i, er jeg enig i.

Vi føler oss også svært
trygge på at de økte bevilgningene som
den nye regjeringen nå har sikret landets kommuner, vil føre
til en bedre skole. Det trengs, for Fremskrittspartiet
har i fire år systematisk gitt flertall til en
annen politikk.





                

 Dette spørsmålet er utsett
til neste spørjetime.





                

 I forståing med spørjaren,
Jon Lilletun, og utviklingsministeren foreslår presidenten
at dette spørsmålet blir utsett til neste spørjetime. – Det
er vedteke.





                

