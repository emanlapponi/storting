 Da gir presidenten ordet til sakens ordfører, Alf Ivar Samuelsen. 




 (ordfører for saken): Takk, president. Jeg oppdaget at Fremskrittspartiet var særdeles tidlig ute, men det var hyggelig i sommerværet. 




Vi har hatt til behandling melding om Europarådets arbeid i 2007. La meg konstatere at komiteen er enig om at dette arbeidet er viktig for vår verdensdel. Det er lagt betydelig vekt på å følge opp den handlingsplanen som ble vedtatt i 2005. Det gjelder styrking av menneskerettighetssystemet, demokratiarbeid, samarbeid med EU og OSSE, en interkulturell dialog og en videreutvikling av Europarådet som organisasjon. 




Komiteen bemerker for øvrig at Europarådet særlig har kompetanse på en del av disse områdene - som menneskerettigheter, demokratiutvikling - ikke minst lokal demokratiutvikling - og dette med rettsstatsutvikling. Det gjøres et omfattende arbeid, men komiteen påpeker at det gis en liten forsiktig advarsel mot å spre seg for mye. Rådet bør holde seg innenfor sine kjerneområder og styrke samarbeidet med OSSE, EU og FN. 




Som foregående taler var inne på, er det påpekt at det jobbes ennå med å få Russland til å ratifisere protokoll 14. Det er et arbeid som er nødvendig for at arbeidet i Europarådet kan gå litt mer smidig enn hva tilfellet er nå. 




Komiteen er godt fornøyd med at Norge gir støtte til Europarådets fond for menneskerettigheter i samarbeid med eurobanken. Det er også positivt at Norge har ratifisert konvensjonen om menneskehandel, som gir beskyttelse for barn mot seksuell utnyttelse. 




Med dette anbefaler jeg komiteens enstemmige innstilling.




 Jeg vil følge opp spørsmålet fra representanten Vaksdal, og igjen gi uttrykk for at det er bra at norske parlamentarikere holder denne saken varm og tar den opp i alle sammenhenger. Russland er det eneste medlem av Europarådet som ikke har ratifisert protokoll 14 til Den europeiske menneskerettskonvensjon, og det er jo alvorlig, fordi protokollen ikke kan tre i kraft før Russland har ratifisert den. Ca. 25 pst. av klagene er mot Russland. Manglende russisk ratifikasjon av protokoll 14 gjør det da også vanskelig å gå videre med ytterligere reformtiltak som er nødvendige for at menneskerettighetspakken skal kunne bestå som en effektiv beskytter av menneskerettighetene i Europa. 




Det er slik, som det ble framholdt, at det er den russiske Duma som har stemt ned dette. Den russiske justisministeren skal ha bedt den nye statsdumaen om å revurdere ratifikasjonsspørsmålet, men signalene fra Moskva er ikke positive, slik vi vurderer det. Vi har tatt opp dette spørsmålet ved flere anledninger. Statsministeren tok det opp i Moskva i juni 2007, og jeg tok det opp i mine samtaler i Kirkenes med den russiske utenriksministeren i forrige uke. La meg for øvrig også nevne at min statssekretær Elisabeth Walaas har tatt det opp i Europarådet, og mitt embetsverk har tatt det opp i sikkerhetspolitiske konsultasjoner. 




Utenriksminister Lavrov gav en ganske nøktern vurdering av situasjonen med forholdet til statsdumaen, og reiste også det spørsmålet som nå debatteres i visse kretser, hvorvidt man bør vurdere en protokoll 15, som kan være en ny modifisert protokoll som kanskje kan gjøre det mulig å komme videre. Men jeg kan bekrefte for representanten og den samlede komiteen at dette er noe Norge prioriterer og vil ta opp ved enhver passende anledning. 




 Flere har ikke bedt om ordet til sak nr. 7. 

(Votering, se side 3785) 





                    

