 Etter ønske fra helse- og omsorgskomiteen vil presidenten foreslå at debatten blir
            begrenset til 2 timer og 10 minutter, og at taletiden fordeles slik på gruppene: 

Arbeiderpartiet 45 minutter, Fremskrittspartiet 30 minutter, Høyre 20 minutter,
            Sosialistisk Venstreparti 10 minutter, Senterpartiet 10 minutter, Kristelig Folkeparti
            10 minutter og Venstre 5 minutter. 

Videre vil presidenten foreslå at det blir gitt anledning til replikkordskifte på
            inntil tre replikker med svar etter innlegg fra partienes hovedtalere og inntil seks
            replikker med svar etter innlegg fra medlemmer av Regjeringen innenfor den fordelte
            taletid. 

Videre blir det foreslått at de som måtte tegne seg på talerlisten utover den fordelte
            taletid, får en taletid på inntil 3 minutter. 

– Det anses vedtatt. 

 (komiteens leder): Det er bred politisk enighet i Norge om at lik tilgang til
            helsetjenester er et viktig mål med helsetjenesten. Målet er et likeverdig helsetilbud
            til alle, uavhengig av sosial og økonomisk status, bosted og bakgrunn. Generelt kan vi
            si at vi på mange måter kanskje har kommet lengst med å nå det målet, men det har også
            kostet. Vi er nå på andreplass i verden når det gjelder pengebruken i
            spesialisthelsetjenesten, men ikke på topp når det gjelder resultater. OECD har i dag
            lagt fram en ny rapport som bekrefter dette inntrykket. Vi er fortsatt på andreplass i
            verden når det gjelder ressursbruk, også bruk av menneskelige ressurser, men på flere
            viktige indikatorer oppnås kun middels resultater når det gjelder helsetilbudet til
            befolkningen. 

Sammenlignet med de fleste har vi et godt helsevesen, der tusenvis av mennesker får god
            hjelp hver eneste dag, men det er noen alvorlige faresignaler, spesielt hvis vi vurderer
            utviklingen de siste årene ut fra målsettingen som jeg trakk opp innledningsvis. 

Ventelistene til de offentlige sykehusene våre har økt med 60 000 under
            Stoltenberg-regjeringen. De rød-grønne prøver å bagatellisere dette gjennom å si at det
            ikke er så viktig hvor mange som står i kø, men hvor lenge de står i kø. Konsekvensen
            burde ha uroet dem hvis de deler Høyres mål om et likeverdig helsetilbud til alle. For
            denne utviklingen har ført til at salg av private helseforsikringer har økt med 130 pst.
            de siste årene, og de private sykehusene har like høy aktivitet. Men aktiviteten nå er i
            stor grad knyttet til pasienter som enten betaler selv, får utgiftene dekket av
            forsikringen eller får hjelp til mindre prioriterte oppgaver. Dermed er vi i ferd med å
            få et todelt helsevesen: De med god økonomi slipper å vente, mens folk flest står i en
            kø som bare vokser. 

Tidligere evalueringer av det norske helsevesenet har vist at vårt helsevesens
            adelsmerke nettopp har vært at det ikke har gjort forskjell på fattig og rik. Det er nå
            gradvis i ferd med å forvitre. Vårt helsevesen har imidlertid aldri fått et adelsmerke
            for at en har hatt en lik prioritering av ulike pasientgrupper. Rusmiddelavhengige,
            psykisk syke og kronikere har tapt i forhold til det som vi kan kalle blålysmedisinen.
            Det mest alvorlige er at på disse områdene går utviklingen i feil retning. Hvis vi
            vurderer det ut fra ventetid og brudd på pasientrettighetene, er det de
            rusmiddelavhengige og de psykisk syke som har hatt den sterkeste negative utviklingen de
            siste årene. De har gått fra vondt til verre. Innen psykisk helsevern for voksne har
            ventetiden økt med tre dager fra 2. tertial 2008 til samme periode i 2009. Antall
            ventende økte med 11 pst. Nesten én av fem av de sykeste voksne psykiatriske pasientene,
            de som får innvilget individuell tidsfrist for behandling, opplever brudd på denne
            fristen. Det bekreftes også i dagens OECD-rapport. 

Ventetiden for å få tverrfaglig, spesialisert behandling for rusmiddelavhengige har
            også økt med hele åtte dager i samme periode, og antall ventende har økt tilsvarende,
            altså 11 pst. Her opplever nesten én av fire av de sykeste pasientene som har fått
            individuell frist, at de ikke får behandling innen denne fristen. 

Kronikerne er helt avhengige av et godt faglig og tilgjengelig rehabiliteringstilbud.
            Helse handler også om å leve, ikke bare om å overleve. Det er med god grunn
            Rehabiliteringsaksjonen i dag aksjonerer mot statsbudsjettet. Regjeringspartienes svar
            på brutte løfter er i dag å gå vekk fra løftene. Høyres Sonja Sjøli vil i sitt innlegg
            komme nærmere inn på dette. 

Jeg startet med å trekke fram en målsetting som jeg tror det er stor enighet om, og jeg
            sa også at vi har et helsevesen som for de fleste fungerer bra. Men Høyre vil at vi skal
            ha et likeverdig helsetilbud. Vi skal prioritere de pasientene som i dag faller utenfor,
            og vi skal sørge for at vi får mer helse igjen for de kronene som vi bruker. Derfor går
            Høyre inn for å forandre helsevesenet vårt, for å bevare helsevesenets sentrale verdier. 

Samhandlingsreformen vil ikke være tilstrekkelig for å møte disse utfordringene. Vi må
            også diskutere hvordan spesialisthelsetjenesten vår er organisert og styrt. 

Retningen på Høyres politikk kommer klart til uttrykk i vårt alternative budsjett, og
            kan oppsummeres slik: 

Punkt 1: Vi må ta i bruk de private kreftene for å løse fellesskapets oppgaver. Vi
            foreslår derfor å bruke den ledige kapasiteten hos de private sykehusene for å få ned
            ventetiden. Vi bruker over ½ milliard kr på å kjøpe behandling for over 25 000
            pasienter. Samtidig overfører vi ansvaret for ordningen Raskere tilbake til HELFO, slik
            at vi får en mer effektiv utnyttelse av disse pengene. 

Punkt 2: Det må være en klar prioritering av behandling og rehabilitering av de
            pasientgruppene som i dag taper i prioriteringskampen i helseforetakene. Dette skal
            gjøres både økonomisk, gjennom klare måltall og en egen opptrappingsplan tilsvarende den
            som har vært i psykiatrien. I 2010-budsjettet øremerker vi 585 mill. kr til dette. 

Punkt 3: Det er behov for å styrke kvaliteten i helse- og omsorgstjenestene for å gi
            brukerne et bedre tilbud. I finansinnstillingen foreslår vi, sammen med de andre
            opposisjonspartiene, en kompetansepott for å heve lønnen til utdanningsgruppene i
            offentlig sektor. Dette må til for å sikre rekrutteringen i årene framover. I tillegg
            foreslår Høyre å øke bevilgningene til kompetanseutvikling og kvalitet i pleie- og
            omsorgssektoren med 150 mill. kr. 

Punkt 4: Vi må starte arbeidet med en smartere og rimeligere organisering av
            helsevesenet vårt nå. Bedre samordning av støttefunksjoner, nøytral moms og konkurranse
            på ikke-medisinske tjenester og kutt i kjøp av konsulenttjenester må til. Potensialet i
            disse forslagene er nesten 5 milliarder kr, og vi regner med å ta inn 1/10> i 2010. Men
            vi ønsker også å starte arbeidet med å avvikle direktørveldet i de regionale
            helseforetakene. 

Den største saken komiteen skal behandle i denne sesjonen, er Regjeringens forslag til
            en samhandlingsreform. Det var Bondevik II-regjeringen som startet dette arbeidet ved å
            sette ned det såkalte Wisløff-utvalget, som kom med sin anbefaling like før
            regjeringsskiftet. Dessverre ble dette liggende i en skuff helt til forrige
            helseminister, Bjarne Håkon Hanssen, tok det fram igjen. Nå har vi fått et forslag til
            reform på Stortingets bord, og den samme Wisløff er tilbake i departementet for å lede
            arbeidet med å gjennomføre reformen. 

Høyre slutter seg til reformens intensjon om å få til en bedre samhandling i
            helsetjenesten vår. Det er helt nødvendig å bygge opp helsetjenesten i kommunene. Vi har
            i dag en for topptung helsetjeneste i Norge, der spesialisthelsetjenesten tar en for
            stor andel i forhold til kommunehelsetjenesten. 

Vi er derfor positive til at den nye helseministeren både har vært åpen for å få til et
            bredt forlik i Stortinget om helsereformen og også har sagt at det som står i meldingen,
            ikke er bygd i stein. Begge de to forholdene er jo avgjørende for å få til et bredt
            politisk forlik. Et forlik består ikke i at opposisjonen slutter seg til regjeringens
            forslag, men at opposisjonen får være med og delta i å påvirke det som blir resultatet.
            Det mener vi vil være positivt for en reform som det kommer til å ta flere
            stortingsperioder å gjennomføre, og som kommer til å berøre store deler av samfunnet
            vårt. Kommuner som ledes også av andre partier enn regjeringspartiene skal entusiastisk
            være med på å gjennomføre dette. 

Det er en del store utfordringer knyttet til noe av det som er foreslått, spesielt
            knyttet opp mot de økonomiske incentivene, pasientenes rettigheter og legenes rolle. Vi
            ser fram til å være i nær dialog med regjeringspartiene om å få gjøre en reform enda
            bedre enn den var som forslag fra Regjeringen. 

Vi mener også at det er fornuftig å starte opp med de gode tiltakene allerede nå.
            Derfor har Høyre i sitt alternative statsbudsjett foreslått 300 mill. kr til
            samhandlingstiltak som vi kan starte opp med nå, for det finnes mange gode forslag ute i
            kommunene allerede. 

Jeg vil også benytte anledningen til å takke komiteen for et godt samarbeid i arbeidet
            med budsjettet – det har vært en god prosess. 

Jeg vil avslutte med å ta opp det forslag som Høyre fremmer alene, og dem vi er med på
            å fremme i innstillingen. 

 Representanten Bent Høie har tatt opp de forslagene han refererte til. 

Det blir replikkordskifte. 

 Jeg vil begynne med å takke komiteens leder for å ha ledet arbeidet med budsjettet i
            komiteen på en utmerket måte. 

I innstillingen fra sosialkomiteen om lov om helseforetak i 2001 sier Høyre i
            merknader: 

«Disse medlemmer slutter seg til at staten i første omgang overtar eierskapet til
              alle de offentlige sykehusene.» 

Og videre: 

«Høyre mener det på et senere tidspunkt bør kunne åpnes for et mer variert eierskap
              med et større innslag av privat eide sykehus.» 

Hvor konkret ønsker Høyre i dag å være når det gjelder en politikk for private sykehus?
            Skal det være et privat sykehus i hver by? Mener Høyre at alle sykehus kan privatiseres,
            også universitetssykehusene? 

 Mye vann har rent i elvene siden 2001. Én ting som har skjedd siden 2001, er at Høyre
            har vært i regjering, og Høyre har hatt helseministeren. I den situasjonen fikk man
            etablering av gode private helsetilbud, sykehus som ble godkjent fordi de tilfredsstilte
            de faglige kravene som vi stiller til sykehus. Men ingen offentlige sykehus ble
            privatisert. 

Høyre mener det ikke er grunnlag for å privatisere de offentlige sykehusene. De
            offentlige sykehusene skal drives på en god måte, være effektive, og de kommer til å
            utgjøre hovedtyngden av helsetilbudet i Norge i årene framover. Men det vil være i
            pasientens interesse at det også etableres gode private alternativ, ikke minst for å få
            konkurranse knyttet opp mot kvalitet og få et mangfold som gjør at de som leder
            helsevesenet, også kan se at det er andre måter å løse oppgavene på, til beste for
            pasienten. 

Det gjør at Høyre er bekymret for den enfoldige politikken som føres nå, fordi vi som
            pasienter går glipp av den muligheten det gir å velge private alternativer når en er
            misfornøyd med det offentlige alternativet, eller de offentlige køene blir for lange.
            Men det fjerner også den muligheten som de som leder helsevesenet, har til å ha noen å
            sammenlikne driften av det offentlige helsevesenet med. På den måten taper vi mye, og
            det er kanskje en av årsakene til at Norge har et dyrt helsevesen med middelmådige
            resultater. 

 I forbindelse med forslaget til budsjett er det fra opposisjonen fremmet forslag om å
            avvikle den regionale organiseringen av spesialisthelsetjenesten, legge ned de regionale
            helseforetakene og erstatte dem med et sentralt sykehusdirektorat. Det er i sannhet et
            radikalt forslag om å sentralisere spesialisthelsetjenesten. 

Spørsmålet til Høyre er da: Ser ikke Høie og Høyre at dette vil skape større avstand
            mellom befolkningen og dem som skal ta beslutninger, at dette vil medføre et nytt stort
            sykehus-/helsebyråkrati i Oslo, og at dette også over tid kan bety en sentralisering av
            helsetilbudet, og spesielt en sentralisering av spesialisthelsetjenesten? 

 Jeg vil først rette opp en åpenbar misforståelse: Høyre er ikke med på noe forslag om å
            opprette et nasjonalt direktorat som skal styre sykehusene. Det står verken i Høyres
            program eller i de merknader som Høyre er med på. 

Jeg er overrasket over at denne replikken kommer fra SV. Jeg har oppfattet det slik at
            det kun var ett parti som stilte til valg på å forsvare de regionale helseforetakene, og
            det var Arbeiderpartiet. Jeg oppfatter at verken SV, Senterpartiet, Høyre, Kristelig
            Folkeparti, Fremskrittspartiet eller Venstre i sine programmer har en støtte til de
            regionale helseforetakene, så i realiteten er det SV som her er gissel for en
            organisering av helsevesenet som det partiet heller ikke støtter. 

De regionale helseforetakene har vært en oppbygging av et direktørvelde som koster oss
            millioner av kroner, men som gir svært lite resultater. Vi mener at både makt og penger
            bør flyttes til de lokale helseforetakene, nær pasienten, nær dem som jobber i
            helsevesenet, og så får Stortinget styre den nasjonale helsepolitikken med en god
            organisering. 

 Høgre og representanten Høie er opptekne av dei auka ventetidene, og det synest eg er
            bra. Eg forstår det slik at dei meiner at punkt ein i dette arbeidet er å utnytta ledig
            kapasitet i det private helsevesenet. 

I valkampen var eg på besøk ved mange sjukehus, og alle spurde etter fleire oppgåver.
            Mitt spørsmål til representanten Høie er: Er det slik at Høgre er imot at ein i arbeidet
            for å redusera ventelistene først utnyttar den ledige kapasiteten som er i det
            offentlege helsevesenet? 

 Det er den tilnærmingen som Regjeringen har forsøkt å bruke i fire år, som har gitt det
            resultat at ventelistene har økt med 60 000, og at ventetidene øker for de aller fleste
            pasientgruppene. Da er det kanskje på tide å forlate den tilnærmingen. Jeg tror en først
            må få en mer åpen konkurranse, der også de offentlige sykehusene selvfølgelig skal ha
            muligheten til å utnytte sin ledige kapasitet, men i konkurranse også med de private
            sykehusene. 

Med en politikk der en prøver å skjerme de offentlige sykehusene og si at de skal
            utnytte sin kapasitet først, før en tar i bruke de private – slik Senterpartiet tar til
            orde for her, og som Regjeringen har ført som politikk de siste fire årene – opplever en
            jo at det er pasienten som blir taperen, samtidig som en ikke i særlig grad har oppnådd
            en bedre utnyttelse av ressursene i de offentlige sykehusene. Tvert imot – en bruker mer
            og mer penger, samtidig som en får middelmådige resultater. 

 Replikkordskiftet er over. 

 Aller først vil jeg si meg enig med representanten Helseth i at vi har hatt en god
            prosess i komiteen – effektiv og i god tone. Det lover godt for det videre arbeidet i
            komiteen. 

God helse er grunnlaget for et godt liv og et produktivt samfunn. Vi skal drive et
            folkehelsearbeid som bidrar til at folk får flest mulig år med god helse. Helsetilbudene
            skal preges av høy kvalitet og effektiv behandling for de ulike pasientgrupper. Vi skal
            gå systematisk til verks for å bygge ned de store forskjellene i helse som i dag finnes
            mellom ulike grupper i befolkningen. Et likeverdig helsetilbud er helt grunnleggende for
            oss. 

Staten og kommunene skal fortsette å gi omsorgstjenestene høy prioritet, slik at
            befolkningen sikres mest mulig likeverdige og gode tjenester. Verdighet, god
            samhandling, innflytelse og valgmuligheter for brukerne skal kjennetegne
            omsorgstjenestene. Alle som trenger sykehjemsplass eller heldøgns bemannet omsorgsbolig,
            skal få det. 

Helse- og omsorgsdepartementets budsjett for 2010 beløper seg til 128,7 milliarder kr.
            Det innebærer en reell økning på 2 milliarder kr sammenlignet med saldert budsjett i
            2009 – og når en ser bort fra engangsbevilgningen for i år knyttet til overføring av
            helseforetakenes driftskreditter i private banker til driftskreditter i staten. 

Dette er mye penger, men viktige penger. Hele tiden må vi ha fokus på hvordan vi kan få
            mest mulig ut av alle ressursene, først og fremst med tanke på helsa vår, men også fordi
            vi i åra som kommer, er nødt til å gjøre tiltak for å begrense kostnadsveksten på ulike
            samfunnsområder. 

Vi trenger en omlegging av helsepolitikken med basis i Samhandlingsreformen, som
            innebærer økt satsing på forebygging og markant styrking av de kommunale tjenestene. Jeg
            ser fram til en grundig og god behandling av denne stortingsmeldinga her i Stortinget,
            der vi fra regjeringspartienes side gjerne gjentar vår invitasjon til et bredt politisk
            samarbeid. 

273 mill. kr er i budsjettframlegget satt av som en forsmak på reformen, hvorav 230
            mill. kr går til styrking av det forebyggende helsearbeidet i kommunene. Jeg forutsetter
            at kommunene bruker pengene på målrettede, gode tiltak, i samsvar med hensikten. 

Samhandlingsreformen skal bidra til at vi gjør tingene smartere. Og de smarteste
            løsningene får vi ofte til i nært samarbeid med de ansatte. Dette samarbeidet blir også
            svært viktig for å få ned sykefravær og uføretrygding i helse- og omsorgssektoren.
            Regjeringa har, som kjent, nå satt ned et bredt sammensatt utvalg som ser på disse
            utfordringene, og hva som trengs av tiltak. 

Med dette budsjettframlegget styrkes sykehusøkonomien med 1,45 milliarder kr utover
            kompensasjon for lønns- og prisvekst. 885 mill. kr av dette går til økt
            pasientbehandling. Dermed er bevilgningen til de regionale helseforetakene, altså
            pasientbehandling, økt med 8,3 milliarder kr fra 2005 til 2010. Det er en betydelig
            styrking. I tillegg er det gitt 4,9 milliarder kr i økte bevilgninger til dekning av
            pensjonskostnader. Det bør også nevnes. 

I 2008 ble det behandlet ca. 100 000 flere pasienter enn i 2005. Over 423 000 gjaldt
            polikliniske konsultasjoner. Likevel må for mange vente for lenge på diagnostisering og
            behandling. Arbeidet med å få ned ventelistene må ha svært høy prioritet, og det har høy
            prioritet i departementet. Det er viktig å merke seg at over 80 pst. av dem som venter
            på behandling, venter på poliklinisk utredning. Derfor må fokuset i stor grad rettes dit
            når helseforetakene skal forsterke innsatsen for å få ned ventetidene. 

Psykiske problemer og rusmisbruk bidrar til dårligere livskvalitet for altfor mange
            mennesker og store negative konsekvenser for samfunnet. Innsatsen for psykisk helse og
            på rusfeltet er økt over flere år, og disse områdene må fortsatt prioriteres høyt. På
            rusfeltet kan det eksempelvis skje gjennom en ny opptrappingsplan. Siden 2005 er
            bevilgningene til rusfeltet økt med 835 mill. kr. For 2010 utgjør økningen totalt 150
            mill. kr. 

Mange av helse- og omsorgskomiteens medlemmer hadde ganske nylig et møte med
            rusmisbrukere som selger avisen =Oslo. Det gjorde sterkt inntrykk på meg. Det
            understreker bl.a. viktigheten av et velfungerende ettervern. 

Mange rusmisbrukere har et mangelfullt nettverk utenfor rusmiljøet, og etter avrusing
            er dessverre veien altfor kort tilbake til rusmiljøet. Vi må sørge for at det er et
            solid og verdig tilbud for disse menneskene etter endt behandling, slik at de får
            oppfølging og hjelp til å kunne etablere et godt liv uten rus. Samtidig er det, på
            rusfeltet som ellers, så utrolig viktig å satse på forebygging på bred front. 

Gjennom Opptrappingsplanen for psykisk helse har vi på ti år løftet driftsnivået med
            ca. 6,4 milliarder kr. Siden 2005 er bevilgningene til psykisk helsevern økt med om lag
            2,5 milliarder kr når vi ser kommunale tjenester og spesialisthelsetjenestene samlet.
            Generell vekst i bevilgningene til pasientbehandling virker sjølsagt også positivt inn.
            Det kan også legges til at det er investert for 9,2 milliarder kr i perioden på dette
            feltet. 

I budsjettframlegget følges Omsorgsplan 2015 opp med 320 mill. kr i 2010. Det var ved
            utgangen av 2008 over 14 000 flere årsverk i den kommunale omsorgstjenesten enn det var
            i 2005. Hvert eneste årsverk kommer godt med. Vi vil bidra overfor kommunene med frie
            inntekter og tilskuddsordninger, slik at kommunene får på plass de hender og de bygg som
            trengs – i samsvar med målene i omsorgsplanen. Tilsagnsrammene i Husbanken knyttet til
            bygging og modernisering av sykehjemsplasser og omsorgsboliger vil bli utvidet dersom
            søknadsinngangen skulle tilsi det. Fra 2008 til og med 2010 vil det være gitt 6 000
            tilsagn som statlig investeringstilskudd med Regjeringas budsjettopplegg. 

Vi må sikre et godt rehabiliterings- og habiliteringstilbud i hele landet. Forebygging,
            behandling og rehabilitering må ses i sammenheng. Rehabilitering er en viktig del av
            hele behandlingskjeden, og vi må ha gode og varierte tilbud i rehabiliterings- og
            habiliteringsinstitusjoner, ved våre sykehus og ikke minst i kommunehelsetjenesten, slik
            den nasjonale strategien fra Regjeringa også legger opp til. 

Samarbeid er svært viktig for å kunne tilby en god og helhetlig tjeneste for brukerne,
            også for habiliterings- og rehabiliteringsfeltet. En enstemmig komité understreker også
            at i forbindelse med behandlingen av Samhandlingsreformen må det rettes fokus mot
            finansiering av rehabiliteringstilbudene for å oppnå mest mulig kontinuitet i
            behandlingsforløpet. 

De regionale helseforetakene har fått tilført betydelige midler, bl.a. for å kjøpe
            tjenester fra private rehabiliterings- og opptreningsinstitusjoner. Disse institusjonene
            utgjør en viktig del av helsetilbudet. Derfor må helseforetakene inngå avtaler med en
            slik varighet at disse institusjonene får den forutsigbarheten som trengs for å sikre
            best mulig kvalitet på tilbudene. 

Private aktører gjør seg gjeldende og gjør et godt arbeid på mange områder innen
            helsesektoren. Private virksomheter og avtalespesialister er nyttige samarbeidspartnere
            for det offentlige helsevesenet. 

De regionale helseforetakene har også anledning til å utvide bruken av private aktører,
            bl.a. for å redusere ventetiden for diagnostisering og behandling. Men først og fremst
            må ledig kapasitet i de offentlige helsetjenestene utnyttes, og omfanget av avtalene med
            private må ikke undergrave pasientgrunnlaget, særlig med tanke på de små sykehusene, som
            er mest sårbare i så måte. 

I regjeringsplattformen sier vi at sykehus eid og drevet av frivillige organisasjoner
            skal sikres gode avtaler med det offentlige. Feiringklinikken er en viktig privat
            tilbyder til hjertesyke. Men mye har endret seg siden klinikken ble etablert. Den gang
            var det liten kapasitet innen hjertekirurgi. Nå er kapasiteten god, ventetiden relativt
            kort og behovet for operasjoner mindre. Derfor gjennomfører klinikken en betydelig
            omstilling. I denne situasjonen må staten bidra slik at også Feiringklinikken har
            nødvendig forutsigbarhet i det videre. 

I første omgang må Regjeringa sikre at klinikken også i 2010 har bærekraftige avtaler
            med de regionale helseforetakene. Ellers vil jeg vise til at stastråden, i skriftlig
            besvarelse i oktober, har varslet at hun vil komme tilbake til Stortinget med sine
            vurderinger i saken. 

Automatisk tilsendt frikort når egenandelstaket er nådd, og gratis helsetjenester for
            ungdom opptil 16 år er to svært gledelige og gode forslag i framlegget til budsjett. Jeg
            er også veldig glad for at en samlet komité er tydelig på at hørselshjelpsordningen skal
            videreføres, noe som innebærer fortsatt prosjektstøtte fra staten. All honnør til de
            frivillige for innsatsen de gjør! 

Vi bruker mye penger på helse i Norge. Vi er blant de land i verden som bruker aller
            mest. Veldig mye er bra – og det er viktig å ikke glemme nettopp det. Men mye kan og
            skal bli bedre – og bidra til at folk skal kunne leve gode og sunne liv. Dette
            budsjettet gir et godt grunnlag for det. 

 Det blir replikkordskifte. 

 I arbeidet med dette budsjettet har vi hatt nesten 70 lag og organisasjoner inne til
            høring. Mye nyttig, alvorlig og ikke minst nødvendig informasjon har tilflytt oss, noe
            Fremskrittspartiet aktivt har brukt i sin utforming av dette budsjettet.
            Fremskrittspartiet har sett at det har vært nødvendig å bevilge ekstra penger på flere
            kapitler og poster ut fra denne informasjonen. Jeg registrerer at regjeringspartienes
            representanter i denne sammenheng må stemme slik de får beskjed om, slik at det
            budsjettet som nå foreligger, bærer ikke preg av at en massiv høring er gjennomført. 

Føler representantene fra Arbeiderpartiet at de har lyttet til de innspill som har
            kommet, og gjennomført en viktig og meningsfylt jobb for sine velgere i denne
            budsjettbehandlingen? 

 Jeg er imponert over hva organisasjonene presenterer for oss, både muntlig og
            skriftlig. Det gir oss veldig nyttig informasjon. Det gir oss mange gode ideer som vi
            sjølsagt tar med oss videre i vårt arbeid med framtidige budsjett. Vi har også vist at
            vi har lyttet, gjennom den innstillingen som nå ligger her. Et eksempel nevnte jeg i
            mitt innlegg, nemlig hørselshjelpen, som vi er enige om skal videreføres. Vi har også
            tatt andre viktige signaler med oss, og vi vil ha stor nytte av det i det videre
            arbeidet i vår fraksjon – i fraksjonen av regjeringspartiene – og i komiteen. Så det har
            absolutt vært verdt innsatsen for de mange som har vært innom på høring i helse- og
            omsorgskomiteen. 

 Høyre er enig med Regjeringen i at tilbudet om rehabilitering og habilitering er
            mangelfullt. Det rammer funksjonshemmede barn og deres familier, det rammer
            hjertepasienter som ikke får opptrening, og det rammer muskel- og skjelettsyke, der bare
            10 pst. får det tilbudet som de har behov for. Å satse på rehabilitering vil gi mange
            mennesker en ny mulighet til å mestre hverdag og jobb. Det er en investering i bedre
            livskvalitet, og det vil redusere behovet for omsorgstjenester og trygdeytelser. I
            tillegg vil det bidra til at flere kan komme i jobb, og sykefraværet begrenses. 

Høyre har to ganger foreslått en opptrappingsplan for rehabilitering i våre alternative
            budsjetter, men regjeringspartiene har stemt det ned. I forrige periode var det
            tverrpolitisk enighet om å satse på rehabilitering, men Regjeringen har ikke fulgt opp i
            praksis. Nå går de rød-grønne bort fra sitt løfte om en satsing, til tross for at de
            mener det er behov for en sterk innsats for å redusere sykefraværet. Og mitt spørsmål
            er: Hvorfor forlater Arbeiderpartiet sine løfter og ambisjoner om en kraftig satsing på
            rehabilitering når behovet er så stort? 

 Vi rød-grønne er særdeles opptatt av at vi skal ha et godt habiliterings- og
            rehabiliteringtilbud. Derfor kommer vi også til å løfte det sterkere inn i
            Samhandlingsreformen, når det arbeidet starter. Innsatsen, eller antall opphold, er økt
            med 18 pst. siden 2005. Vi bruker rundt 119 mill. kr mer på kjøp i private
            institusjoner. Så er det slik at rehabilitering er mye mer enn private institusjoner,
            men vi skal sørge for at også de skal få mer forutsigbarhet gjennom lengre avtaler, som
            jeg var inne på. Men det er også veldig viktig det som gjøres av innsats i kommuner og i
            sykehus. 

Så vil jeg si én ting: Vi er opptatt av rehabilitering, men vi gjør det ikke slik som
            Høyre – tar pengene fra annen pasientbehandling. Høyre går jo imot generell vekst i
            pasientbehandlingen. Vi vil både sørge for god rehabilitering og sørge for å kutte ned
            på ventetiden – i motsetning til hva Høyre bidrar med gjennom sitt opplegg knyttet til
            dette budsjettet. 

 Det høres veldig fint ut når representanten Hagebakken skryter av rehabiliteringen, som
            skal bli bedre. Men på ett område blir det jo verre i forbindelse med budsjettet. Det
            dreier seg om 35 mill. kr, som i dag har kommet fra folketrygden, til refusjon for
            fysioterapeuter i poliklinikker. Dette går bl.a. til fysioterapibehandling. Det går ikke
            minst til bassengbehandling og trening for kirurgiske pasienter og andre som trenger
            rehabilitering. Martina Hansens Hospital sier at de fikk 1,7 mill. kr i 2008 – de får 64
            000 kr neste år. Diakonhjemmet fikk 3,5 mill. kr i 2008 – de varsler nå at de får 500
            000 kr neste år. Dette er dramatisk. I stedet for at disse pengene skal komme direkte
            til sykehusene, vil de bli lagt i de regionale helseforetakenes grunnbevilgning, og da
            kommer ikke pengene frem. Enten du har basseng, enten du har fysioterapeut eller ikke,
            blir det klattet ut, etter en helt …(presidenten klubber). 

Hva mener representanten med at man prioriterer rehabilitering? 

 For det første: Jeg forventer rett og slett at helseregionene sørger for å videreføre
            nødvendige og riktige behandlingstilbud. Er det slik at varmtvannsbehandling virker
            positivt – og det er det mange grunner til å tro at det gjør – under ledelse av en
            fysioterapeut, vil jeg tro at helseregionene sørger for å videreføre det. Det at vi er
            opptatt av dette på Stortinget, er et signal til helseregionene. Dette er ikke noe
            innsparingstiltak, men dette er en manuell ordning som vi nå har lagt inn i rammen. Det
            betyr at vi går fra ulikt fordelt, til mer likt fordelt. Det betyr at noen får en
            utfordring med å finne fram noen penger. De pengene håper jeg de finner fram, slik at
            det kan sikre gode tilbud. Jeg er enig med representanten Laila Dåvøy i at dette er
            viktig, og har tillit til at man fortsatt vil gjøre det. 

 Replikkordskiftet er over. 

 Når Stortinget vedtar statsbudsjettet for neste år, er det et budsjett med store
            paradokser. Det er et budsjett som bruker mer oljepenger enn noen gang. Men selv om man
            bruker mye penger på helse og omsorg i 2010, er det samtidig slik at utfordringene i
            helse- og omsorgssektoren på mange områder kommer til å øke neste år dersom Regjeringens
            forslag til budsjett vedtas. 

Økte helsekøer, lengre ventetider, flere rusmisbrukere i kø og kutt i
            rehabiliteringstilbudet har vært en trend vi dessverre har sett de siste årene. Den
            kommer til å fortsette neste år, dersom denne sal ikke fatter noen handlekraftige
            endringer i dagens budsjett. 

La meg få lov til å begynne med et felt som i altfor stor grad har kommet bakerst i den
            rød-grønne køen: rehabilitering og habilitering. På tross av at et samlet storting
            gjentatte ganger har sagt at dette skal være «det neste store satsingsområdet innen
            helsesektoren», ser vi at virkeligheten er en helt annen. Det å satse på rehabilitering
            og habilitering burde vært en selvfølge, spesielt i et av verdens rikeste land – både
            fordi det ville sørget for en god samfunnsøkonomisk tilnærming: flere tilbake til jobb,
            flere tilbake i verdiskapende virksomhet, flere tilbake i sosiale aktiviteter samt
            deltakelse i det samfunnet man lever i, og, ikke minst, flere som føler at de bidrar og
            gjennom det får en verdig og god hverdag. 

La meg si det så tydelig som det er mulig å få sagt det: Fremskrittspartiet kommer ikke
            til å akseptere at rehabiliteringsfeltet skal være en salderingspost i det norske helse-
            og omsorgsvesenet. Vi – og ikke minst de – har ventet lenge nok. Det er tid for
            handling. Fremskrittspartiets alternative statsbudsjett for 2010 har en storstilt
            satsing på rehabilitering, uten at dette medfører kutt i sykehusenes budsjetter gjennom
            øremerking. Det er etter mitt syn ingen grunn til å redusere andre sykehustilbud, selv
            om man ønsker å styrke rehabiliteringen. Dette gjør at Fremskrittspartiet er det partiet
            som bruker mest penger på helse og omsorg også i 2010, til tross for at vi da totalt
            sett bruker mindre oljepenger enn Regjeringens forslag. 

Det er nødvendig å endre kurs i norsk helsepolitikk. Vi må bevege oss fra å føre en
            politikk som øker helsekøene, som øker egenandelene, som fragmenterer ansvar for ulike
            tjenester og som kompliserer og trenerer norske innbyggeres behov for raske, gode og
            effektive helse- og omsorgtjenester. Hvorfor er det fornuftig å ha personer gående på
            sykepenger i måned etter måned, framfor å ta i bruk ledig kapasitet hos private og
            ideelle aktører? Det er for meg helt ubegripelig. 

Rask og god hjelp vil være en betydelig innsparingsfaktor knyttet til utgiftene på
            trygde- og sykepengebudsjettene. Fremskrittspartiet legger derfor i sitt alternative
            budsjett opp til at all ledig kapasitet skal benyttes, slik at vi får pasienter friske
            og raske så tidlig som overhodet mulig. Ideologiske kjepphester fra den rød-grønne
            regjeringen er rett og slett grunnen til at pasienter må vente i stadig lengre
            helsekøer. Dette må ta slutt. 

Man skal selvfølgelig være forsiktig med å karakterisere politiske motstandere og
            effektene av deres politiske valg. Jeg velger allikevel å påpeke at nå har vi altså over
            4 500 rusmisbrukere som står i kø for å få hjelp, samtidig som det er stor ledig
            kapasitet hos private og ideelle rusinstitusjoner. Det å ta i bruk denne kapasiteten
            samtidig som man gjør kommunene i stand til å tilby et høyst nødvendig ettervernstilbud,
            vil redde liv. Jeg er derfor stolt av at Fremskrittspartiet er det partiet som tar de
            svakeste av de svake, de som sitter nederst ved bordet, skikkelig på alvor.
            Fremskrittspartiets alternative statsbudsjett legger grunnplanken for en
            opptrappingsplan innen rusfeltet. Jeg håper at Regjeringen nå ser behovet for et
            krafttak på dette feltet, noe også ministeren omtalte i Dagbladet i dag. 

Fremskrittspartiet er av den oppfatning at helse- og omsorgstjenester skal være like
            tilgjengelige for alle, uavhengig av inntekt og formue. Det er derfor merkelig å se en
            utvikling der stadig flere kjøper seg helsetjenester for sine egne penger, enten dette
            gjøres gjennom private helseforsikringer eller på andre måter. Regjeringens politikk har
            derfor ført til økte sosiale helseforskjeller, og det er en utvikling som må snus. Den
            årlige egenandelsøkningen må stoppes, slik at beskatningen på sykdom reduseres. Vi må
            endre finansieringssystemet for helse- og omsorgstjenestene, slik at det er den enkeltes
            behov som utløser finansieringen – og ikke kommunenes og sykehusenes årlige budsjetter.
            Fremskrittspartiet foreslår derfor å likestille private og ideelle tilbydere, samtidig
            som ISF-andelen økes til 60 pst. i 2010. Dette vil sørge for at langt flere pasienter
            blir behandlet. 

Regjeringens medisin har ikke fungert gjennom de fire siste årene, og det er derfor
            beklagelig å se at man legger opp til en videreføring av en politikk som har ført
            Helse-Norge i gal retning på mange områder. Fremskrittspartiets alternative
            statsbudsjett for 2010 er starten på en nødvendig snuoperasjon for Helse-Norge, der
            pasienten blir satt i fokus og sykehusene satt i stand til å håndtere befolkningens
            behov på en bedre måte. 

Fremskrittspartiets budsjett vil sikre økt pasientbehandling, med minimum 50 000 flere
            enn hva Regjeringen legger opp til. Regjeringens sniknedleggelse av lokalsykehus vil
            opphøre, og sosiale helseforskjeller vil minske. Rusomsorgen vil få et betydelig løft,
            noe som kan bidra til å redde liv, familieforhold og menneskeskjebner.
            Rehabiliteringsfeltet får det nødvendige løftet som det er blitt lovet i år etter år, og
            eldreomsorgen blir løftet opp, slik at sola igjen kan begynne å skinne for de eldre
            pleietrengende i norske kommuner. 

Det finnes et alternativ til helsekøer, et alternativ til økte ventetider, til uverdige
            forhold i eldreomsorgen og rusomsorgen. Det finnes et alternativ til kutt i psykiatrien
            og manglende satsing på rehabilitering og habilitering. Det finnes et alternativ som i
            langt større grad setter enkeltmenneskets behov i fokus. Dette alternativet heter
            Fremskrittspartiet. Alle andre alternativer har vært prøvd, og det er derfor kun
            Fremskrittspartiet som kan sies å være et reelt alternativ i helsepolitikken. 

Det vil ikke være aktuelt for Fremskrittspartiet å føre en usosial helse- og
            omsorgspolitikk, der det er den enkeltes lommebok som i stadig større grad blir
            gjeldende for hvilket helsetilbud man mottar i Norge. Dersom, eller når, man får et
            blått flertall i Norge i 2013, kan jeg garanterer velgerne at Fremskrittspartiet ikke
            vil forhandle bort et likeverdig og sosialt helse- og omsorgstilbud. Fremskrittspartiet
            er garantisten for en verdig eldreomsorg og en nødvendig, rettighetsbasert helsepolitikk
            hvor den enkeltes behov settes i fokus – et system som ser den enkelte, ikke bare
            systemet. 

Helt til slutt vil jeg få lov til å ta opp de forslag som Fremskrittspartiet har
            foreslått eller er med på, og som er referert i saken. 

 Representanten har tatt opp de forslag han refererte til. 

Det blir replikkordskifte. 

 Det fortsatt uprøvde Fremskrittspartiet foreslår altså å legge ned de regionale
            helseforetakene og erstatte dem med et statlig sykehusdirektorat, det direktoratet som
            det høyst utprøvde Høyre ikke vil ha. Er representanten Olsen noe bekymret for å miste
            kunnskap om regionale forhold og behov når det skal tas avgjørelser om hvilke
            helsetilbud som skal ytes? Er ikke Fremskrittspartiet bekymret for hva det betyr for
            sykehus og pasienttilbud i landet hvis alle beslutninger skal sentraliseres bort fra
            regionene? De folkevalgte styremedlemmer som nå er i flertall i helseforetakene, vil vel
            bli borte. Bekymrer heller ikke det Fremskrittspartiet? Og – hvordan blir det med
            samhandlingen lokalt når direktoratet overtar? 

 La meg først få lov til å bekrefte at ja, Fremskrittspartiet er det uprøvde
            alternativet, iallfall i denne sal og i det å styre Norge. Vi har dog styrt mange norske
            kommuner – og med stort hell – deriblant den kommunen jeg har styrt. 

Jeg har også lyst til å si at min oppfatning av dagens helsevesen vel ikke er at det er
            lite byråkrati, få direktører, få økonomisjefer, lite konsulentbruk – eller at dagens
            organisering med regionale helseforetak skulle være å foretrekke framfor å ha en
            enhetlig styring av norske sykehus, hvor vi samtidig gir en reell makt til den enkelte
            pasient ved å ha rettighetsstyrt lovgivning som gir den enkelte rettigheter i sykehuset,
            uansett hva direktørene i sykehusene måtte mene. Jeg har tro på dette, og er helt sikker
            på at også velgerne vil ha det ved neste stortingsvalg. 

 Representanten Olsen og Fremskrittspartiet ynder å kalle seg for den lille manns
            forsvarer, også i helsevesenet. I helsevesenet er den lille mann ofte kronikeren – den
            tunge ruspasienten eller den tunge psykiatriske pasienten med sammensatt diagnose og et
            uforutsigbart behandlingsforløp. Men alle partiene, unntatt Fremskrittspartiet, synes å
            være enige om at stykkprisfinansiering ikke er et egnet finansieringsmiddel for å
            ivareta denne pasientgruppen – fordi stykkpris handler om de mest lønnsomme pasientene.
            Da blir denne typen pasienter ofte nedprioritert. Alle partiene er enige om det. Sågar
            under den forrige Bondevik-regjeringen bidro daværende helseminister Ansgar Gabrielsen
            til å redusere stykkprisandelen til 40 pst. Det vil ikke Fremskrittspartiet,
            Fremskrittspartiet vil primært ha 100 pst. stykkprisfinansiering. 

Hva er det Fremskrittspartiet har skjønt om dette som ikke alle de andre partiene har
            skjønt? 

 Det er riktig at ikke alle partier er enige med Fremskrittspartiet om en 100 pst.
            stykkprisfinansiering. De partiene som er enige om det, er de partiene som de senere år
            har styrt Helse-Norge og Norge, hvor altså helsekøene blir lengre og lengre, hvor flere
            mennesker står i kø, enten det er til rusbehandling, psykiatrisk behandling eller
            ordinær sykehusbehandling, hvor rehabiliteringen ikke henger sammen, og ettervernet ikke
            er til stede. Det er mye disse partiene ikke er enige med Fremskrittspartiet om. Jeg har
            fullt ut tro på at en stykkprisfinansiering vil være den virkelige løsningen på dette,
            og det er jeg stolt av. 

 Representanten Olsen meiner Framstegspartiet er partiet for dei svakaste av dei svake
            og dei som sit nedst ved bordet – og representanten Olsen meiner at vårt budsjett
            inneheld store paradoks. Er ikkje det største paradokset at Framstegspartiet er for å
            redusera sjukekøane og for ei betre rusomsorg, men samtidig stemmer mot merknader som
            alle andre parti i komiteen er for, nemleg at «alkoholfrie soner bør tilstrebes særlig
            der barn er til stede», og at alkoholpolitikken skal liggja fast? Er ikkje dette det
            motsette av den sosiale helsepolitikken som representanten Olsen garanterer at
            Framstegspartiet vil føra? 

 Fremskrittspartiet har i egne merknader gitt uttrykk for hva som er Fremskrittspartiets
            primære politikk og har der det har vært naturlig, sluttet seg til flertallet i
            flertallsmerknader. Jeg tror at Fremskrittspartiets alternative statsbudsjett og de
            merknader som vi har, utmerket godt henger sammen og viser en helhet som faktisk ville
            ha vært et gode for dem som sitter nederst ved bordet, de svakeste av de svake, de som i
            dag opplever å stå i lange helsekøer, i lange behandlingskøer eller som venter på
            ettervern, de som kommer ut av fengsel med bare en bærepose og oppdager at de ikke har
            noe sted å bo, ikke har noe å gå til eller noe verdifullt å drive med. 

Jeg mener at Fremskrittspartiets politikk er helt utmerket og henger utmerket sammen.
            Det har jeg også vist i våre merknader, ikke minst i de forslag vi har til bevilgninger.
          

 Replikkordskiftet er omme. 

 For SV og Regjeringen er det avgjørende å sikre en sterk og velutbygd offentlig sektor,
            en velferdsstat og et helsevesen som tar ansvar for alle innbyggere uavhengig av bosted
            og lommebokens størrelse – et helsevesen hvor vi betaler etter evne. Å vite at man ikke
            står alene eller bare blir overlatt til familien hvis det skulle gå galt, gir trygghet. 

Budsjettet vi behandler i dag, er på 128,7 milliarder kr – en styrking av
            sykehusøkonomien med 1,45 milliarder kr. Spesialisthelsetjenesten isolert har et
            budsjett på nesten 100 milliarder kr. Det er en dobling i løpet av de siste ti årene. 

I årene som kommer, vil det helsepolitiske fokuset dreies mot primærhelsetjenesten, mot
            det helsefremmende og mot det forebyggende. Jeg sier ikke at vi ikke skal satse på
            spesialisthelsetjenesten – for det skal vi selvfølgelig, og det gjør vi – men vi må også
            se på om vi bruker pengene riktig, sett i et helhetlig og langsiktig perspektiv. 

Over 70 pst. av alle kroniske lidelser som i dag blir behandlet på sykehusene, er
            livsstilsrelatert. Det gjelder sykdommer som kreft, diabetes, hjerte- og karlidelser,
            rusproblemer og psykiske lidelser. Øker vi innsatsen kraftfullt i en tidlig fase, vil
            behovet for sykehusinnleggelser bli redusert. Canada er et av de land i verden som over
            en 30-årsperiode har satset målbevisst på forebyggende og helsefremmende tiltak. De har
            gått fra å ligge på bunnen i den vestlige verden når det gjelder helsetilstanden i
            befolkningen, til nå å ligge på topp. Levealderen for kvinner og menn er høyere i Canada
            enn i Norge. Det er denne helsepolitiske prioriteringen som ligger til grunn i
            Samhandlingsreformen. 

Samhandlingsreformen handler om å løse problemene mens de er små. Det skal lønne seg å
            forebygge sykdom i forkant, i stedet for å reparere i etterkant. Og det handler ikke
            minst om rehabilitering. Innsats for å bygge pasientene opp etter behandling og
            rehabilitering forebygger reinnleggelser. I budsjettet for 2010 er det derfor foreslått
            satt av 240 mill. kr til forebyggende helsetjenester i kommunene. Det er ikke nok, men
            det er en start. 

Et av de viktigste tiltakene som må styrkes, er lavterskeltilbud som helsestasjonene og
            spesielt skolehelsetjenesten. Skolehelsetjenesten vil bli et lavterskeltilbud for barn
            og unge med psykiske vansker og/eller andre sammensatte problemer. Målet er et
            lavterskeltilbud som bidrar til forebygging og tidlig hjelp på riktig nivå. Et annet
            viktig tiltak er å bygge opp kompetansen innen forebyggende helsetjenester i kommunene,
            som f.eks. innen ernæring, samfunnsmedisin, miljørettet helsevern, psykisk helsearbeid
            og fysisk aktivitet. 

Jeg har registrert at i en del kommuner er ikke midlene – de 240 mill. kr – foreslått
            brukt til det formålet som her er beskrevet. Jeg vil oppfordre statsråden til å følge
            dette opp, slik at de 240 mill. kr som er lagt inn i rammen til kommunene, blir brukt
            til formålet. 

Jeg vil også trekke fram et annet viktig tiltak som er foreslått i budsjettet, nemlig
            gratis helsetjenester for barn og unge opp til 16 år. Fra 1. januar hever vi
            aldersgrensen for gratis helsetjenester under egenandelstak 1 fra 12 til 16 år.
            Forslaget vil gjøre det enklere for ungdom i denne aldersgruppen å oppsøke lege, f.eks.
            for psykiske tilstander, mistanke om seksuelt overførbare sykdommer, spørsmål om
            prevensjon, uønsket graviditet mv. 

I budsjettet er det foreslått 150 mill. kr til rusopptrappingsplanen. Med dette er
            rusfeltet styrket med 835 mill. kr i perioden 2006–2010. Et av problemene med dagens
            rusbehandling er manglende samhandling mellom ulike etater. Gjennom Samhandlingsreformen
            arbeider vi for at ruspasienter skal sikres helhetlig, sammenhengende behandlingskjeder
            både gjennom endringer i finansieringssystemer og lovverk. Rusavhengige må sikres et
            variert behandlingstilbud, det må bli økt satsing på medikamentfrie behandlingstilbud.
            Ventetiden for legemiddelassistert rehabilitering, LAR, må ned. Også mennesker i aktiv
            rus må sikres verdighet og hjelp, f.eks. gjennom lavterskelhelsetilbud, arbeid,
            aktivitetstilbud, gratis rettshjelp og andre skadebegrensende tiltak. SV mener at
            sprøyterom er et viktig tilbud for å redusere overdosedødsfall og som ledd i
            rehabiliteringen av rusavhengige. 

Jeg er derfor glad for at den rød-grønne regjeringen i sin politiske plattform har vært
            helt tydelig på at rusfeltet må styrkes ytterligere i årene som kommer, f.eks. gjennom
            en ny opptrappingsplan. 

En Fafo-rapport fra 2004 viser at om lag 60 pst. av de innsatte i norske fengsler har
            betydelige rusproblemer som ofte er kombinert med rusrelatert kriminalitet, og mange er
            gjengangere. Det er viktig for kampen både mot kriminalitet og mot rusmiddelavhengighet
            at disse får avrusning, behandling og rehabilitering under soningen. Rusmestringsenheter
            finnes i dag i ni fengsler, og SV er glad for at det nå legges opp til to nye
            rusmestringsenheter i 2010. 

Gjennom Opptrappingsplanen for psykisk helse har flere personer fått behandling,
            driftsrammen i perioden er økt med 6,4 milliarder kr, og det er investert 9,2 milliarder
            kr. Men antall personer som trenger hjelp, har økt. Det er fortsatt behov for økt
            satsing, og det er foreslått en aktivitetsvekst for hele spesialisthelsetjenesten på om
            lag 1,3 pst. Fra Stortingets og Regjeringens side har det vært en tydelig beskjed til
            helseforetakene at de skal prioritere aktivitetsveksten innen psykisk helsevern og
            rusbehandling høyere enn innen somatikken og andre helsetjenester, både gjennom
            oppdragsdokumenter og det som står her i statsbudsjettet. 

Jeg ser med bekymring på de signalene som kommer fra enkelte kommuner og enkelte deler
            av spesialisthelsetjenesten om kutt i tilbudene. Jeg forutsetter at statsråden følger
            aktivt opp overfor helseforetakene, slik at de prioriteringer som Stortinget og
            Regjeringen gjør i forhold til psykiatri og rus, blir fulgt opp. 

En dårlig tannhelse kan i tillegg til redusert selvfølelse føre til andre alvorlige
            helseproblemer om det ikke blir tatt tak i. SV har lenge vært opptatt av at
            tannhelsetjenester skal gjøres billigere. Jeg er glad for at det i regjeringsplattformen
            er understreket at Regjeringen har som mål at det offentlige gradvis skal ta et større
            ansvar på tannhelsefeltet, og vil utrede ulike modeller med sikte på at det etableres et
            tak for hvor mye den enkelte selv skal dekke av utgiftene til nødvendig tannbehandling.
            Denne utredningen ser vi i SV fram til. 

Det er store geografiske forskjeller i det offentlige tannhelsetilbudet. Utfordringene
            knyttet til tilgjengelighet er i hovedsak avgrenset til de områder eller distrikter hvor
            offentlige tannlegestillinger står ubesatt over lengre tid. Det er også dokumentert at
            tannhelsen til barn og ungdom er dårligere i områder med ubesatte stillinger og med stor
            gjennomtrekk. 

Jeg er glad for at Regjeringen i tannhelsemeldingen har understreket at muligheten til
            å ta hele eller deler av spesialistutdanningen desentralisert i lønnede
            utdanningsstillinger vil være et viktig virkemiddel for å bidra til en bedre geografisk
            fordeling av spesialister. 

Helt til slutt kan jeg ikke unngå å advare mot opposisjonens forslag om å avvikle den
            regionale organiseringen av spesialisthelsetjenesten for å sentralisere styringen til et
            statlig sykehusdirektorat i Oslo. Det er riktignok sagt av noen partier at det ikke skal
            være et sykehusdirektorat, men hva man kaller det, er for så vidt likegyldig – det blir
            oppbygging av en stor statlig sykehusadministrasjon i hovedstaden. 

Vi synes det er merkelig at disse partiene ønsker seg et mer topptungt og byråkratisk
            system der viktige beslutninger flyttes lenger unna dem de angår. En vesentlig kritikk
            mot helseforetakene har vært at avstanden mellom pasienter og beslutningstakere er for
            stor. Dette vil gjøre avstanden enda større. Vi tror at å omorganisere
            spesialisthelsetjenesten slik som man her foreslår, ved å avvikle det regionale nivået,
            vil medføre mer sentralisering – mer sentralisering av sykehustilbudet, av
            helsetilbudet, i årene som kommer, ved at man skal avvikle det regionale og gjøre det
            hele til et nasjonalt nivå. Det kan konsekvensen være av den foreslåtte endringen. 

Jeg anbefaler på det sterkeste budsjettet som nå er lagt fram. Det viderefører en linje
            som har vært der i hele den perioden vi har bak oss. Det er økning på alle
            budsjettrammer innenfor spesialisthelsetjenesten. Vi løser ikke alle problemene med
            dette budsjettet, men det peker framover i riktig retning. 

 Det blir replikkordskifte. 

 Den siste tiden har avisene skrevet mye om ventelister. Selv har jeg mottatt mange
            henvendelser om dette. En som venter, fikk et brev i posten hvor det bl.a. sto: 

«(…) vår avtale med de regionale helseforetakene har et tak på antall undersøkelser
              som vi får lov til å utføre på det offentliges regning. Vi er pålagt å fordele disse
              undersøkelser over hele året. Dette medfører dessverre ventetid. Begrensningen
              medfører at vi har ledig kapasitet og kan sette av tider til private pasienter.» 

Vedkommende fikk beskjed om at hvis hun var villig til å betale 1 900 kr for denne
            undersøkelsen, kunne hun få time umiddelbart. 

Er SV stolt av dette todelte Helse-Norge de har vært med på å skape de siste årene, ved
            at de som har penger, kjøper seg ut for å slippe å vente? 

 Vi vil ikke være med på å skape et todelt helsevesen. Tvert imot – i motsetning til
            Fremskrittspartiet mener vi ganske sterkt at et offentlig utbygd helsevesen over hele
            landet er den eneste måten å sikre seg mot et todelt helsevesen på. 

Så er jeg veldig glad for at vi i budsjettet understreker at vi skal ha fokus på
            ventelister. De skal ned. Statsråden har tatt aktive grep allerede, og det er veldig
            viktig å være seg bevisst at ventelistene ikke er lange på alle områder. Noen steder har
            vi ikke ventelister, f.eks. når det gjelder hjerte- og karsykdommer. Andre steder har vi
            for lange ventelister. Dette blir det tatt tak i, og det skal følges opp i forbindelse
            med dette budsjettet. 

 SV er jo motstander av kommersielle helsetjenester, og det har de også fått gjennomslag
            for i Soria Moria-erklæringen. En konsekvens av dette er at helseforetakene har fått
            klar beskjed om å begrense bruk av private tilbud som Capio, et senter for
            spiseforstyrrelser i Fredrikstad. 

Pasientene ved senteret har vært igjennom mange offentlige tilbud uten å få den
            behandlingen de trenger. Det pasientene trenger, er rett til å velge Capio på lik linje
            med offentlige helsetilbud. Den muligheten har de ikke i dag fordi tilbudet ikke
            omfattes av retten til fritt sykehusvalg. 

Høyre har foreslått en lovendring som tar sikte på at tilbud som Capio kan godkjennes
            som sykehus og dermed omfattes av retten til fritt sykehusvalg. Det er jo meningsløst at
            Regjeringen avslår å godkjenne Capios tilbud til unge mennesker med alvorlige
            spiseforstyrrelser, mens de godkjenner et sykehus for toppidrettsutøvere. 

Denne saken er selve lakmustesten på om Regjeringen setter pasientene eller ideologien
            først. Er SV enig med Høyre i at pasienter med alvorlige spiseforstyrrelser må ha rett
            til fritt sykehusvalg på linje med andre pasienter, herunder få muligheten til å benytte
            Capio? 

 Først vil jeg understreke at SV ikke er imot private tilbud i helsevesenet. En stor del
            av helsevesenet er i dag privat drevet, bl.a. primærhelsetjenesten og fastlegene. Så det
            er ikke et riktig bilde. Vi bruker i størrelsesorden 2 milliarder kr på kjøp av private
            tjenester. Det har vi ikke gått imot. 

Vi mener at et offentlig helsevesen er den beste garantisten for å sikre alle lik
            behandling og et desentralisert helsevesen. Det står vi selvfølgelig på. 

Når det gjelder den spesielle institusjonen Capio, kan ikke jeg svare konkret på hva
            som er årsaken til at den ikke er godkjent, men vi er definitivt klare på at mennesker
            med spiseforstyrrelser skal ha rett på behandling på lik linje med pasienter med andre
            sykdommer som får rett til behandling og fritt sykehusvalg. 

 I disse dager fortviler mange av de ideelle institusjonene, ikke minst i Helse
            Sør-Øst-området. Det siste jeg hørte forleden, var at nå ville man inngå
            toårskontrakter. Det er altså opp til de regionale helseforetakene å vurdere om de skal
            gjøre unntak eller ikke, i den grad de kan gjøre det. Dette er et stort problem. 

Kristelig Folkeparti har ønsket et sterkere unntak enn det som man opererer med i dag.
            I de siste fire årene med Stoltenberg-regjeringen lovet bl.a. statsråden fra SV å komme
            tilbake til denne sal med en sak om dette. Det var vanskelig å vurdere, de brukte fire
            år og kom aldri tilbake igjen. 

Det at de regionale helseforetakene faktisk kan ta en beslutning om unntak eller ikke,
            hvordan rimer det med at man i regjeringserklæringen har sagt at man vil bruke de
            ideelle institusjonene mer, når de regionale helseforetakene kan si ja eller nei, til og
            med bare akseptere at de legges ned? 

 Det med anbud og korte anbudsavtaler med private tilbydere, spesielt innenfor rus og
            rehabilitering, er drøftet spesielt i budsjettet. Det er bred enighet i komiteen om at
            slik det har vært enkelte steder, er ikke heldig. 

Vi bør gå inn og gi helseforetakene beskjed om at man bør ha tilstrekkelig lange
            anbudsperioder der dét er aktuelt. Slik det har vært, er vi ikke fornøyd med. Så der har
            vi gitt klare føringer. De gjør en viktig jobb for helsevesenet, og det er viktig at man
            legger til rette for at de får gode og forutsigbare rammevilkår. Der er jeg helt enig
            med Laila Dåvøy. 

 Replikkordskiftet er omme. 

 I Per Fugelli og Benedicte Ingstads bok «Helse på norsk» blir sosialmedisinens
            grunnleggjar, Rudolf Virchow, sitert. For 150 år sidan sa han følgjande: 

«Politikk er intet annet enn medisinen i stort.» 

Med dette meinte han at politikk er å fordela levekår og verdiar – og dermed
            helsevilkår – mellom grupper i samfunnet. Når politiske myndigheiter lokalt, nasjonalt
            og globalt fordeler levekår som inntekt, arbeid, utdanning, bustad, mat og miljø,
            fordeler dei samtidig rammevilkår for helse. 

Eit klassisk eksempel på politikkens helsemakt er nedgangen i dødelegheit på grunn av
            ei rekkje infeksjonssjukdommar i det førre hundreåret. Denne nedgangen er det påvist i
            berre liten grad har si årsak i medisinske nyvinningar, som vaksinasjonar og
            antibiotika, åleine. I første rekkje kjem nedgangen i talet på døde av økonomisk
            framgang kombinert med sosiale og hygieniske forbetringar, som betre ernæring, betre
            bustader, betre utdanning, betre arbeidsforhold, betre vassforsyning, betre renovasjon,
            osv. 

Aaron Wildavsky har formulert 10/90-regelen, der han hevdar at helsetenestene har 10
            pst. og politikk, økonomi og miljø 90 pst. innverknad på befolkningas helsetilstand. 

Denne regjeringa og dette stortingets politikk på andre felt enn helse betyr altså
            mykje for innbyggjaranes framtidige helsetilstand. Ei regjering som tydeleg seier ho vil
            prioritera fellesskapet og fellesskapsløysingar, er då eit godt utgangspunkt. Gir ein
            t.d. barn gratis frukt og grønt i skulen, er den helsemessige gevinsten stor. Når akutt
            astma er årsaka til 20 pst. av innleggingane av barn på sjukehus, viser det kor viktig
            det er å løysa utfordringane knytte til infrastruktur og inneklima i skular og
            barnehagar. At Nasjonal transportplan har ei satsing på bygging av gang- og sykkelvegar
            og det å skapa trygge skulevegar, vil på sikt kunna bety mykje for folkehelsa. Skal vi
            betra helsetilstanden i befolkninga, nyttar det ikkje med tiltak og prioriteringar på
            helsebudsjettet eller i helsetenestene åleine. Å redusera økonomiske forskjellar i
            befolkninga, kjempa mot fattigdom og gi grunnleggjande økonomisk tryggleik til alle
            bidreg til betre helse. Vi må altså tenkja folkehelse på alle politikk- og
            samfunnsområde. 

Noreg er i dag eit land med eit godt utvikla helsevesen. Vår generasjon har fått dra
            nytte av eit heilt anna helsetilbod enn vår foreldregenerasjon. Grunnleggjande
            helsetilbod som vi i dag nærmast tek for gitt, er langt frå sjølvsagde i mange andre
            land i verda. For mange kvinner i verda er f.eks. det å føda noko av det farlegaste ein
            kan gjera. Spedbarnsdødelegheita er stor, og ein har liten tilgang til vanlege vaksinar
            som kan førebyggja sjukdom. 

I Noreg har fleirtalet av befolkninga i dag god helse og gode levekår. Dei fleste
            befolkningsgruppene har hatt ei positiv utvikling på dei viktigaste levekårsområda dei
            siste 25 åra. Det skjer mykje positivt. Dette ser vi bl.a. ved at den gjennomsnittlege
            levealderen sidan 1950-åra har auka med ti år, til 80 år for kvinner og menn sett under
            eitt. Vi har hatt høge ambisjonar og har ei helse- og omsorgsteneste som trass alt er
            blant dei beste i verda. Likevel er det manglar og utfordringar på ei rekkje område. 

Dei sosiale helseforskjellane – dvs. forskjellar som følgjer utdannings-, yrkes- og
            inntektskategoriar i befolkninga – er framleis betydelege i Noreg. Etter mitt syn er
            dette i dag vår aller største helsepolitiske utfordring. I dag har menn med
            ungdomsskuleutdanning utsikter til å leva om lag fem år kortare enn menn med
            universitetsutdanning. Dette kan vi ikkje akseptera. Vi har òg store sosiale
            helseforskjellar når det gjeld risikofaktorar for sjukdomsutvikling, slik som kosthald
            og fysisk aktivitet. For å få til ein reduksjon i sosiale helseforskjellar må vi satsa
            på førebygging i brei forstand. Eg meiner vi aller mest må prioritera førebygging blant
            barn og unge. 

Den demografiske og epidemiologiske utviklinga i Noreg er, slik som i andre
            vesteuropeiske land, i stor endring. Denne utviklinga gir utfordringar som vil kunna
            trua samfunnets bereevne, og må møtast med djuptgripande og langsiktige tiltak. Det vil
            krevja både meir effektiv drift av helse- og omsorgssektoren i Noreg og nye og meir
            krevjande prioriteringsavgjerder. Vi vil bl.a. få fleire eldre. Fram til 2050 vil talet
            på personar over 67 år bli meir enn fordobla. Vi står også overfor store endringar i
            befolkningas sjukdomsbilete. Det blir fleire med kroniske og meir samansette
            sjukdomsbilete. Kols, diabetes, demens, fedme, kreft og psykiske lidingar er sjukdommar
            i sterk vekst og som krev meir samhandling innanfor helsetenestene. Overvekt- og
            fedmeutvikling vil krevja systematisk førebyggjande innsats. På den andre sida er
            underernæring ei utfordring hos pasientar i sjukehus og på sjukeheim. Også blant
            heimebuande eldre over 75 år er det anslått at 10 pst. lid av eller står i fare for å
            utvikla feil- eller underernæring. 

I St.meld. nr. 47 for 2008–2009, Samhandlingsreformen, føreslår Regjeringa ei satsing
            på det førebyggjande arbeidet i helsetenestene i kommunane og betre samhandling. I
            budsjettet for 2010 er det føreslått 273 mill. kr til førebyggjande helsetenester. Det
            er ei rett prioritering. Dei siste tolv åra har utgiftene til spesialisthelsetenesta
            blitt dobla. Slik vekst kunne ikkje fortsetja. Helsetenestene har fokusert for mykje på
            det akutte og på det å behandla sjukdom og seinkomplikasjonar og har hatt for lita
            merksemd på det å førebyggja helseproblem. Ein større del av forventa vekst i helse- og
            omsorgstenestenes samla inntekter må no komma i form av frie inntekter til kommunane. 

Det å sikra eit godt og likeverdig helsetilbod til alle, uansett kvar ein bur, og kva
            slags sosial og økonomisk bakgrunn ein har, er eit anna overordna og viktig mål i
            helsepolitikken. For å nå dette meiner eg det er nødvendig å fortsetja arbeidet med å
            byggja opp ei sterk offentleg helseteneste, der sjukehusa i det vesentlege er åtte og
            drivne av det offentlege, men med private verksemder, private sjukehus og
            avtalespesialistar som nyttige samarbeidspartnarar. 

Den gjennomsnittlege ventetida for behandling innan spesialisthelsetenesta har auka frå
            70 dagar til 73 dagar i 2009. Eg meiner at vi må sjå alvorleg på utviklinga når det
            gjeld auka ventetider. Regjeringa har sett i gong eit omfattande arbeid for å finna
            treffsikre tiltak for å redusera ventetider. Når ventetidene skal reduserast, må
            merksemda rettast spesielt mot den polikliniske aktiviteten. Løysinga er ikkje berre å
            kjøpa meir helsetenestar frå det private. 

Undersøkingar tyder på at om lag ein sjettedel av den vaksne befolkninga heile tida har
            ei psykisk liding og/eller eit rusproblem. For dei i yrkesaktiv alder som står utanfor
            arbeidsstyrken, er psykiske problem ei vesentleg årsak hos ein fjerdedel. Fleire
            undersøkingar tyder på at personar med alvorlege psykiske lidingar er blant dei som har
            svakast tilbod i kommunane og dårlegast levekår. WHO trur at i 2020 vil psykiske
            lidingar vera den viktigaste årsaka til sjukdomsbelastning i vestlege land.
            Evalueringsrapporten har vist at Opptrappingsplanen for psykisk helse har gitt psykisk
            helsearbeid eit lyft, og at det har vore ein kraftig ressurs- og aktivitetsvekst. Men
            det er framleis store utfordringar. Eit eksempel er at døgnplassar både i dei
            distriktspsykiatriske sentra og i sjukehusavdelingane i for stor grad blir brukte til
            personar som burde hatt eit tilrettelagt bu- og tenestetilbod i kommunane.
            Psykiatrisatsinga må derfor vidareførast. 

Ifølgje WHO er alkohol den tredje største risikofaktoren for helseskade i vår del av
            verda. Det viser nødvendigheita av eit folkehelseperspektiv i rusmiddelpolitikken. Dei
            sosiale og samfunnsøkonomiske konsekvensane av rusmiddelbruk er omfattande. Mange barn
            lid under foreldra sitt rusmiddelmisbruk. Opptrappingsplan for rusfeltet var og er
            derfor heilt nødvendig. I 2010-budsjettet ligg det inne ei styrking på 150 mill. kr, der
            spesialisthelsetenesta får 42 mill. kr av dette. Innsatsen i kommunane skal styrkjast i
            tråd med intensjonane i Samhandlingsreforma. Spesielt meiner eg vi må ha betre tilbod
            til dei med dobbeltdiagnose rus–psykiatri. Ventetida for rusbehandling må ned. At
            arbeidet med rusakutt i Oslo og Bergen starta opp, er positivt. Dette er det absolutt
            behov for, og det vil gi eit meir samanhengande og saumlaust helsetilbod for dei det
            gjeld. 

Budsjettet for helse- og omsorgsektoren som Regjeringa har lagt fram, er eit godt
            budsjett med ein god sosial profil. Helse- og omsorgsdepartementet sitt samla
            budsjettforslag for 2010 er på om lag 128 milliardar kr, ein reell auke på om lag 2
            milliardar kr eller om lag 1,5 pst. Den nye inntektsfordelinga i tråd med innstillinga
            frå Magnussen-utvalet er blitt fullført. Det blir lagt opp til vekst i
            pasientbehandlinga på 1,3 pst. Målet er å førebyggja meir og prioritera dei pasientane
            som treng det mest, både i spesialisthelsetenesta, i den kommunale helse- og
            omsorgstenesta og i tannhelsetenesta. 

 Det blir replikkordskifte. 

 Jeg har et spørsmål om ressurskrevende tjenester. Tar en utgangspunkt i en bruker som
            har en lønnskostnad på 4 mill. kr knyttet til seg, må en altså redusere tjenestetilbudet
            til denne brukeren med 900 000 kr for å holde budsjettnivået for 2009. Hvis man tar
            høyde for en normal lønnsvekst for neste år, må tilbudet reduseres med 700 000 kr i
            forhold til utgangspunktet, før Regjeringens budsjettforslag ble lagt på bordet. 

Senterpartiet har ofte understreket at vettet er likt fordelt her i landet og
            spørsmålet mitt er om Senterpartiet nå mener at kommunene sløser i forhold til disse
            brukerne, eller hvilke grunnleggende behov er det regjeringspartiene nå mener at disse
            pasientene og brukerne ikke lenger skal få dekket. 

 Det har vore ei kostnadsutvikling for dei ressurskrevjande tenestene, og det er sett i
            gong eit arbeid for å finna ut av årsaka til det. Vi har jo hatt ein vekst frå
            Regjeringa og Stortinget si side knytt til dei resurskrevjande tenestene, men på grunn
            av kostnadsutviklinga har prosenten måtta gå ned. For 2009 har likevel auken i
            skatteinngangen vege opp for denne reduksjonen for dei aller fleste kommunane, og dei
            kommunane det ikkje gjeld for, må vi sjå spesielt på. Men eg er einig i at dette er ei
            veldig viktig brukargruppe i kommunane, som vi må gi eit godt tilbod til, så godt vi
            kan. 

 Under regjeringen Stoltenberg har helsekøene økt med 62 000 pasienter, og ventetiden
            for nødvendig helsehjelp øker fremdeles. Regjeringen forsøker seg hele tiden med å si at
            ventetiden bare øker litt, men det er at faktum at for enkelte pasientgrupper er
            ventetiden altfor lang. Et eksempel er de pasienter som trenger somatisk behandling ved
            Rikshospitalet, som i snitt venter fire måneder på behandling, og det er tre uker mer
            enn tidligere. 

Det er provoserende å høre regjeringspartiene drive å bagatellisere ventetider og
            ventelister, mens det faktisk er mange pasienter som opplever dette som et problem og en
            utfordring i hverdagen. Hvis man mistenker at man har kreft, er det uholdbart å gå i
            flere uker før man får vite hvilken diagnose man har. Raskere hjelp kunne spart mange
            for problemer og utfordringer i hverdagen, og man sier i forslaget til statsbudsjett at
            man skal holde ventetidene lave, men hva vil egentlig regjeringspartiene konkret gjøre
            for å få ned helsekøene? 

 Det er ikkje slik at vi bagatelliserer ventetidene og køane i helsevesenet. Det har eg
            gjenteke ved fleire anledningar, òg i mitt innlegg, og eg synest at det skal vi ta på
            alvor. Vi har sagt, og Regjeringa har sagt, i budsjettet at det skal setjast i verk ein
            gjennomgang av dette for å sjå kven som står i kø, kvifor og kor lenge. Det aller meste
            ut av køane går jo på poliklinisk verksemd. Eg meiner vi må sjå på det som skjer i
            helseforetaka, på poliklinikkane, for å sjå om ein kan vera meir effektiv der. Det eg er
            heilt einig med representanten Eivind Nævdal-Bolstad i, er at det kan vera uhaldbart for
            mange pasientar å oppleva å stå i helsekø, og det tek vi fatt i. 

 Vi har sett en enorm økning i antall aborter i den senere tid. Ikke minst leste vi også
            i Bergens Tidende at på Vestlandet er dette en stor bekymring. Mange unge jenter bruker
            angrepillen nærmest som prevensjon. 

I fjor reduserte Regjeringen innsatsen overfor Amathea, som representanten fra
            Senterpartiet sikkert kjenner godt til. I denne situasjonen mener jeg vi burde adressert
            dette på en mye mer alvorlig måte enn det vi kan finne i statsbudsjettet. 

Det er også ganske lenge siden vi hadde en debatt i denne sal – initiert av Kristelig
            Folkeparti om tiltak knyttet til abort – og hvor Regjeringen da skulle komme tilbake med
            nye tiltak, som har latt vente på seg og blitt utsatt. 

Det jeg lurer på, er om Senterpartiet er bekymret for denne utviklingen, og hvordan man
            tenker seg å kunne løse dette når man er del av et regjeringsapparat. 

 Senterpartiet er bekymra for utviklinga i aborttala. Det spesielt alvorlege er at vi
            ser ein auke blant dei som er mellom 20–24 år – altså ikkje dei heilt yngste gruppene.
            Om det er angrepillen som har bidrege til dette eller ikkje, må vi finne ut av. 

Når det gjeld Amathea og det som har skjedd på statsbudsjettet, vil eg gjerne presisera
            at det er eitt av fleire viktige tiltak i det abortførebyggjande arbeidet. Eg trur at
            mykje av dette må ein òg gjera heilt lokalt – eg tenkjer på skulehelsetenesta, gjerne òg
            i skulen. For eksempel ser ein dette på vidaregåande skular som ikkje har gode nok
            skulehelsetenester. Eg er veldig einig med Kristeleg Folkeparti om at vi må sjå på
            tiltaka i høve til dette problemet. 

 Replikkordskiftet er over. 

 Vi får nå alarmerende meldinger om nedtrapping i det psykiske helsetilbudet, både på
            sykehusene og i kommunene. I det første året etter Opptrappingsplanen for psykisk helse
            skjer det vi fryktet. Den opptrappingen det var tverrpolitisk enighet om, og som vi
            lyktes med, følges ikke opp. 

På Sørlandet sykehus har det selv før opptrappingsplanen var ferdig, blitt holdt
            tilbake midler, som dermed har vært brukt på annet enn psykisk helsevern. Over tre år
            utgjør det ca. 70 mill. kr. 

På Akershus Universitetssykehus er det forslag om at overskudd på 16 mill. kr i 2009
            skal brukes til andre formål enn psykisk helse. Neste år vil de kutte budsjettet med 30
            mill. kr, noe som vil innebære at de må stenge en DPS-sengepost og fjerne et akutteam. 

Jeg har også fått en mail fra en bekymret kommune, Austevoll, der kommunestyret vil
            redusere det psykiske helsetilbudet med to stillinger. I mailen står det bl.a.: 

«Då set me att med ein som berre kan administrera og gje råd. No hadde me fått bygd
              opp eit godt tilbod med gode aktørar. Så vart alt brått borte avdi midlane ikkje
              lengre er øyremerkt.» 

Han spør videre hva helseministeren vil gjøre med dette, siden også kommunenes
            helsetilbud er hennes overordnede ansvar. Det lurer egentlig jeg på også. Regjeringens
            egne tall er at 16 pst., det er så mye som ca. 70 kommuner, melder at de har redusert
            satsingen på psykisk helsearbeid. Det er meget bekymringsfullt. 

En annen henvendelse jeg har fått, er fra en ansatt i det psykiske helsevernet i
            Finnmark. Alle disse er kommet de siste dagene. Han skriver at det nå kommer krav fra
            Helse Nord om å redusere med 10 mill. kr. Det kommer til å bli tatt på døgnavdelingene. 

Evalueringen av Opptrappingsplanen for psykisk helse viser at det som lett lar seg
            telle og måle, er nådd, men at det gjenstår utfordringer når det gjelder innhold og
            kvalitet i tjenesten. Derfor er det som nå skjer, intet mindre enn sørgelig. 

Etter opptrappingsplanen er det i dag et dokumentert behov for 2 800 tilrettelagte
            boliger for psykisk syke. Mange i denne gruppen er bostedsløse. Dette svekker deres
            mulighet til å nyttiggjøre seg helsetilbudet. Kristelig Folkeparti har i sitt
            alternative budsjett foreslått å bygge 3 000 sykehjemsplasser og omsorgsboliger, bl.a.
            for psykisk syke. 

Evalueringen av opptrappingsplanen viser videre at kommunene er bekymret for et
            dårligere tilbud til psykisk syke siden midlene til dette ikke er øremerket lenger.
            Øremerking av midler har vært en suksess, som har bidratt til å nå målene i planen.
            Derfor har Kristelig Folkeparti foreslått fortsatt øremerking både i år og neste år –
            frem til vi får det behandlingstilbudet som er nødvendig, og at vi kan si at nå har vi
            en helt klart god kvalitet. 

Vi ser dessverre at ventetiden til behandling for psykisk sykdom har begynt å stige
            etter flere års nedgang. 

Ventetiden har også økt for rusavhengige – flere har vært inne på det i dag. De siste
            to årene har ventetiden steget med 15 dager. Det kan se ut til at den ikke vil synke med
            det første. Kristelig Folkeparti mener noe av årsaken til det er at Regjeringen ikke vil
            utnytte ledig kapasitet i ideelle rusinstitusjoner, eller at de regionale
            helseforetakene ikke vil – det er de som tar beslutningene. Dette gjelder både i
            spesialisthelsetjenesten og i den kommunale omsorgen. Kristelig Folkeparti foreslår i
            alternativt budsjett 100 mill. kr utover Regjeringens forslag for nettopp å utnytte
            denne ledige kapasiteten. 

Vi ønsker også å sikre en helhetlig ruspolitikk med vekt på det forebyggende arbeidet
            og foreslår i alternativt budsjett 10 mill. kr for å styrke det viktige arbeidet som
            gjøres i regi av frivillige, rusforebyggende organisasjoner. 

Kristelig Folkeparti ønsker å målrette tiltakene i helsepolitikken bedre. Vi satser på
            helse- og omsorgstiltak, som både har en helsegevinst, og som er fattigdomsbekjempende.
            Det eksisterer helseforskjeller på grunn av sosiale ulikheter. Dette bryter med
            prinsippet om likeverdige helsetjenester til alle. Dette rammer ikke minst de
            rusavhengige. 

I alternativt budsjett foreslår vi å legge inn 150 mill. kr som et første skritt for å
            fjerne egenandeler for behandling og medisiner for lavinntektsgrupper, det vil si
            husholdninger med inntekter under 2 G. I 2010 vil dette kunne gi en betydelig reduksjon
            av egenandeler for denne gruppen. Det vil også si at vi dekker det med en økning av
            egenandelstak 1 med 200 kr for andre grupper. 

Det er også behov for en tannhelsereform. Kristelig Folkeparti foreslår i alternativt
            budsjett som et første skritt på veien, 80 mill. kr til fritak for egenandel for
            tannhelsetjenester for personer som er sosialhjelpsmottakere, eller som deltar i
            kvalifiseringsprogram. Regjeringens løfter i valgkampen står ikke i stil med innholdet i
            den nye regjeringserklæringen. 

En annen reform som har vært etterlengtet, og som det har vært enighet om i Stortinget,
            er rehabilitering. Vi har fått en strategiplan fra Regjeringen som ikke har gitt det
            løftet mange kronikergrupper og andre har ventet på. Et uventet forslag fra Regjeringens
            side i budsjettet er det jeg var inne på i sted i mitt spørsmål, nemlig å kutte
            folketrygdrefusjon for fysioterapeuter i poliklinikker. Dette er dramatisk. Det å gi
            disse midlene ut til de regionale helseforetakene etter vanlig basisfordeling mener jeg
            er uriktig og feil. Noen vil få mer midler, andre vil få mindre til fysioterapi i
            poliklinikkene neste år. Flere sykehus har allerede fått varsel om store reduksjoner, og
            sier at de f.eks. må legge ned varmtvannsbassenget. På denne måten raserer Regjeringen
            et nødvendig rehabiliteringstiltak. Forstå det den som kan! Og det at de regionale
            helseforetakene skal følge det opp, ja det får vi nå virkelig se. Jeg tror jeg kan liste
            opp minst ti saker som jeg har i hodet mitt, som de ikke har fulgt opp til tross for at
            det står i oppdragsdokumentene fra Regjeringen. Det er ikke slik at de slavisk følger
            opp det som statsråden skriver. Gid det var så vel! 

Mange, bl.a. eldre mennesker, får ikke dekket sine behov for livshjelp i livets
            sluttfase. Å møte døende mennesker og dekke deres fysiske, psykiske, sosiale og åndelige
            behov er, og må være, noe av det viktigste vi gjør. Kristelig Folkeparti satser i
            alternativt budsjett på å styrke tilbudet om livshjelp i helse- og omsorgstjenesten.
            Flere enheter for lindrende behandling på sykehusene og i kommunene, en generell
            kunnskapsstyrking om livshjelp og etikk i hele helse- og omsorgstjenesten og ambulante
            team der helsepersonell med spesiell kunnskap om lindrende behandling kommer hjem til
            den døende, er blant tiltakene vi foreslår. I tillegg til satsing på bygging av flere
            sykehjemsplasser og omsorgsboliger, herunder hospiceplasser for døende, utgjør dette til
            sammen en satsing på 100 mill. kr. 

Kristelig Folkeparti venter nå på oppfølgingen av verdighetsgarantien, som har vært på
            høring. En forutsetning for bedre eldreomsorg er et godt rettighetssystem i bunnen. Men
            styrkede rettigheter alene er ikke nok. Derfor mener vi det må en rekke andre tiltak på
            plass også. Først og fremst må det være en tilstrekkelig kapasitet i kommunene når det
            gjelder sykehjemsplasser og omsorgsboliger. Eldre må ha trygghet for at de får den
            hjelpen de trenger bl.a. når de blir syke. I sitt alternative budsjett foreslår
            Kristelig Folkeparti en styrking av eldreomsorgen gjennom økt satsing på bygging av
            sykehjemsplasser og omsorgsboliger. Vi foreslår altså 500 flere plasser enn Regjeringen.
            Videre ønsker vi en styrket eldreomsorgsforskning og stimuleringsmidler til etablering
            og drift av dagtilbud for demente. Altfor få får et tilbud om dette i dag. Det må bygges
            opp kunnskap og kompetanse for å møte dementes behov, og vi må forsøke å løse
            demensgåten. 

Vi kan ikke vente på Samhandlingsreformen til alt dette. 

Da budsjettet ble lagt frem i høst, fikk jeg veldig raskt telefon fra en bekymret
            ordfører i Gulen, og da var det omleggingen av finansieringen for ressurskrevende
            tjenester det gjaldt. Kristelig Folkeparti ønsker å videreføre dagens ordning med
            dekning av ressurskrevende tjenester i kommunene, og viser til sitt alternative budsjett
            om forslag om 300 mill. kr til dette. De som har størst utfordringer i hverdagen, må
            være sikret gode offentlige tjenester. Staten må ikke legge mer av ansvaret for dette
            over på kommunene. Sannsynligvis vil dette ramme tjenestetilbudet til andre mottakere av
            helse- og omsorgstjenester. Regjeringens forslag om at dette skal ha tilbakevirkende
            kraft for 2009, er svært uheldig og har heller ikke vært – vil jeg si – særlig populært
            ute i kommunehelsetjenesten. 

Helt til slutt: Noe som ligger meg veldig sterkt på hjertet, er at vi har en gruppe
            meget, meget syke ME-pasienter, som statsråden kjenner til. Jeg skulle så gjerne ønske
            at disse pasientene hadde blitt trodd i helsevesenet vårt. De blir ikke trodd på at de
            er syke. 

Jeg tar herved opp forslaget fra Kristelig Folkeparti. 

 Representanten Laila Dåvøy har tatt opp det forslaget hun viste til. 

Det blir replikkordskifte. 

 Kristelig Folkeparti er i likhet med regjeringspartiene veldig opptatt av at ideelle
            aktører skal utgjøre et viktig supplement til det offentlige helsevesenet innen ulike
            nivåer, f.eks. rehabilitering. Det synes litt mindre klart om Kristelig Folkeparti deler
            Høyres og Fremskrittspartiets holdning til at private, kommersielle tilbydere i mye
            større grad enn hva som er tilfellet i dag, skal inn i helsevesenet med refusjonsavtaler
            med det offentlige. Deler Kristelig Folkeparti de to nevnte partiers holdning til dette?
            Og ser representanten Dåvøy at det i så fall kan bety en overetablering av spesielle
            helsetilbud i de mest folketette områdene, som f.eks. Oslo og omegn, og at det kan rokke
            ved intensjonen om likeverdige tilbud over hele landet? 

 Overetablering er vel ikke akkurat problemet nå, i alle fall ikke når det gjelder
            rehabilitering, rus og psykisk helse – der er det jo avviklinger på gang. Men vi er nok
            – til forskjell fra Høyre og Fremskrittspartiet – noe mer på Regjeringens linje når det
            gjelder å ikke kommersialisere helse- og sosialomsorgen. Vi er nok mer bekymret for
            kommersielle aktører enn det f.eks. Høyre og Fremskrittspartiet er, men vi ønsker at de
            ideelle skal få bedre betingelser. Vi sier ikke nei til private, slett ikke. Men hvis
            det er snakk om enorm utbyttepraksis, er ikke vi så veldig begeistret for det. 

 Jeg tillater meg å utfordre representanten Dåvøy og Kristelig Folkeparti på det
            forslaget som går på å avvikle det regionale nivået i spesialisthelsetjenesten og legge
            ned de regionale foretakene. Det er spesielt at Kristelig Folkeparti går inn for
            forslaget, for de var like kritiske til foretaksorganiseringen som SV var. En viktig
            begrunnelse var frykten for sentralisering. Nå har vi fått et regionalt nivå, med
            regional kompetanse i administrasjonene og styrene på særegenhetene, på Vestlandet, i
            Midt-Norge, i Nord-Norge og i Helse Sør-Øst. 

Ser ikke representanten Dåvøy at denne avviklingen av det regionale nivået betyr en
            markant sentralisering av beslutningene og styringen av spesialisthelsetjenesten? Så vil
            kanskje svaret være: Jo, men vi skal flytte mange av disse oppgavene over til
            helseforetakene. Da blir spørsmålet: Hva er det av beslutninger som skal flyttes til
            helseforetakene som i dag ikke allerede er overført til helseforetakene? Kan man antyde
            noe om hva slags beslutninger det er? 

 Jeg er veldig opptatt av at de regionale helseforetakene har gjort en god jobb, men jeg
            tror at tiden er moden for at man deler oppgavene mellom de to andre nivåene. Vi har
            ikke i vårt sykehusutvalg gått igjennom detaljene i dette. Problemet er, som vi så i
            evalueringen av helseforetaksmodellen, at de likeverdige tjenestene ikke er blitt likere
            mellom de regionale helseforetakene, men internt i hvert regionalt helseforetak er de
            blitt det. 

Mitt største og fremste ankepunkt mot de regionale helseforetakene, og det er de som
            driver helsetjenesten for tiden, er at det er mangel på politisk styring. Ta disse
            oppdragsdokumentene. La meg nevne noen områder: Koklea-implantat – det har til og med
            vært snakk om hvor mange operasjoner man skulle ha – er ikke fulgt opp. Det skal bygges
            ME-senger til de aller sykeste, men vi vet ikke når de kommer. Psykisk helse – der
            bruker de pengene til helt andre ting. Ideelle institusjoner legges ned,
            kronikergruppene, bruk av ideelle institusjoner – mangel på politisk styring er et av de
            største problemene vi har. 

 Ventetida har vore mykje diskutert i denne debatten. Høgre har i dag stadfesta at dei i
            dette arbeidet ikkje ønskjer å nytta ledig kapasitet i det offentlege helsestellet
            først, men vil berre basera seg på å kjøpa fleire helsetenester i det private
            helsevesenet. Mitt spørsmål er om Kristeleg Folkeparti er einig med regjeringspartia i
            at vi i dette arbeidet skal nytta ledig kapasitet i det offentlege helsevesenet først,
            eller om Kristeleg Folkeparti deler Høgre sitt standpunkt i denne saka. 

 Hvis problemet hadde vært at vi hadde vanvittig god kapasitet i det offentlige innenfor
            rusfeltet, rehabilitering og psykisk helse, ville jeg selvfølgelig ha sagt at vi
            utnytter det offentlige før vi bygger opp noe nytt. Men problemet i dag er at vi har en
            regjering som trapper ned når det gjelder de ideelle institusjonene og de private
            institusjonene, før de har bygd opp i det offentlige. Om man skulle ønske å bygge opp i
            det offentlige – vi vet f.eks. at 90 pst. av all rusomsorg på Vestlandet er privat, og
            jeg kan forstå at man har lyst til å bygge opp noe der – må man ikke avvikle før man
            bygger opp. Jeg er faktisk opptatt av pasientene og at de skal få et tilbud. Det er mitt
            svar. 

 Replikkordskiftet er omme. 

 Norge er et godt land å bo i på de fleste områder. Vi bruker store summer på helse- og
            omsorgsfeltet – summer som andre land bare kan drømme om. Likevel er det utfordringer
            også i Norge. Store utfordringer kommer i takt med veksten i antall eldre pasienter,
            sammen med veksten i antall pasienter med ulike livsstilssykdommer og psykiske lidelser.
            Venstre mener det trengs en omlegging av helsetjenesten for å møte disse utfordringene. 

Spesialisthelsetjenesten har hatt en enorm vekst i utgifter, faktisk en dobling de
            siste ti årene. Derfor er det viktig at vi klarer å behandle flere pasienter tidligere
            og på et lavere nivå enn det vi gjør i dag. Men selv om Regjeringen har gode
            intensjoner, viser den lite gjennomføringsevne. Det blir klattet litt utover til alle,
            mens det å prioritere tiltak og bevilgninger som virkelig ville reformere helsevesenet,
            ser vi lite til. 

Alle er enige i at Samhandlingsreformen i en eller annen form bør gjennomføres. Men det
            store grepet, nemlig at kommuner er store nok til at de kan håndtere samhandlingen på et
            tilfredsstillende nivå og med nok fagfolk, kommer neppe til å skje med denne
            regjeringen. 

Rehabilitering er et annet område hvor satsingen uteblir. Hvis primærhelsetjenesten
            fikk bedre muligheter til å gjennomføre rehabilitering og kjøpe flere
            behandlingsplasser, ville vi kunne hindre flere i å havne i langvarige sykdomsforløp,
            som i en del tilfeller ender opp med uføretrygd. Derfor har Venstre prioritert 200 mill.
            kr ekstra til rehabilitering i sitt alternative statsbudsjett. Venstre har satset på å
            styrke primærhelsetjenesten på en rekke områder, bl.a. gjennom økt kapasitet og bedre
            tilbud av helsesøstre og helsestasjoner, noe som kan ha en god preventiv effekt. 

Venstre har også prioritert 200 mill. kr til mer behandling av rusavhengige. Dette er
            et felt som Venstre er svært opptatt av, og som jeg forventer at helseministeren også
            vil bruke tid og krefter på, jf. dagens Dagbladet. 

Forrige helseminister lovet med brask og bram 50 mill. kr til en rusakutt på Aker
            Universitetssykehus innen 2009. Ifølge Dagbladet 27. november 2009 er dette ennå ikke på
            plass, i motsetning til hva Toppe sa i sitt innlegg her i sted. Jeg vil også utfordre
            nåværende helseminister på dette. 

 Det blir replikkordskifte. 

 Jeg synes det er noe spesielt at partiet Venstre, som gjerne står fram som et parti som
            fremmer innovasjon og forskning, i sitt budsjett har lagt inn et stort kutt på nasjonale
            helseregistre. Slik jeg forstår det, begrunner de det med at det er et politisk
            standpunkt. Da regner jeg med at det er personvernet de sikter til. Nå er det slik at
            flertallets budsjettforslag inkluderer en styrking av personvernet i forbindelse med de
            nasjonale helseregistrene. 

I dag er flere av de nasjonale helseregistrene ikke fullstendige og oppdaterte, slik at
            en større satsing er nødvendig for å få gode og riktige data. Da synes jeg det kunne
            være greit å høre fra Venstre hvordan de tenker at en god forskning på kreft, psykiske
            lidelser, rus osv. skal foregå om vi kutter i bevilgningen til helseregistrene og derved
            fjerner en del av dataene som forskerne trenger. 

 Politikk dreier seg om å prioritere, som representanten inderlig godt vet. 

Vi har satset på rehabilitering, som jeg sa i mitt innlegg i sted. Det beklager jeg
            sterkt at denne regjeringen ikke gjør, slik at litt syke kan komme tilbake i arbeid. Vi
            har satset på helsesøstre, som vil ivareta det preventive slik at folk ikke blir syke,
            og vi har satset på de rusavhengige, med 200 mill. kr ekstra. Dette synes vi er
            viktigere enn det representanten nå tar opp. 

 Du ga i ditt innlegg uttrykk for et stort engasjement i arbeidet for å hjelpe de
            rusavhengige. Det er fortjenstfullt, og det skal vi samarbeide om. 

Samtidig er det slik at Verdens helseorganisasjon sier at hele 12 pst. av tapte friske
            leveår skyldes alkoholbruk i samfunnet. Dette kan eksempelvis bety at 300 personer i
            Norge har et forbruk på mer enn ni flasker vin hver dag. 

Jeg har lyst til å utfordre Venstre med et spørsmål om hvor djerve politiske grep
            Venstre er villig til å være med på for at flere norske barn skal kunne våkne opp til en
            bedre søndag morgen. 

 Til tross for temaet må presidenten minne om at all tale skal gå via presidenten.
            Du-formen er ikke egnet. 

 Jeg vil takke for dette spørsmålet, som er enormt viktig. Vi går nå mot en jul som jeg
            vet veldig mange unge gruer seg veldig til. 

Nå er det slik at er det noe som engasjerer meg, og som jeg har lyst til å bruke mye
            mer tid på fremover, så er det det med rus og psykiatri. Vi i Venstre mener at vi må ta
            psykiatrien mer på alvor. Jeg tror rus og psykiatri henger veldig mye sammen. Det må vi
            se mye nærmere på, og det håper jeg vi kan samarbeide om, for dette er et stort problem.
          

 Replikkordskiftet er dermed omme. 

 I løpet av de første ukene som helse- og omsorgsminister har
            jeg reist mye rundt i landet. Jeg har sett og lyttet til pasienter og pårørende og dem
            som driver Helse-Norge faglig og administrativt. Jeg er imponert over hvor bra det er
            mange steder, og hvor fornøyde pasienter og brukere er med det tilbudet de får. Helse-
            og omsorgspersonell over hele landet gjør en kjempejobb hver eneste dag, og jeg er stolt
            av å være statsråd for denne sektoren. 

Regjeringen vil at vi skal ligge i front medisinsk og teknologisk. Målet er rett
            behandling på rett sted til rett tid. Dessverre er det ikke slik for alle i dag. På noen
            områder ligger vi dårligere an enn land vi liker å sammenligne oss med. Det er fortsatt
            for lange ventetider innen noen fagområder. Noen får ikke de tjenestene de trenger. De
            opplever svikt i kontakten mellom sykehus og kommune, innen kommunen og mellom ulike
            faggrupper. 

Samtidig er Norge blant de land i verden som bruker mest ressurser på helse. Det
            gjelder enten vi måler helseutgifter pr. innbygger eller som andel av offentlig og
            privat forbruk, eller vi måler leger og sykepleiere pr. innbygger. Skal vi få mer helse
            igjen for hver krone, må vi satse på forebygging og det å komme tidlig i gang med
            behandling, så vi kan unngå at sykdom forverrer seg. Vi lykkes best i dette når vi gir
            folk gode helsetilbud der de lever og bor – dvs. i kommunene. Dette er grunnpilarene i
            Samhandlingsreformen, som mange har vært inne på her i debatten, og som nå ligger til
            behandling i Stortinget. Vi skal tilpasse de økonomiske ordningene, regelverket og
            organiseringen av helsetjenesten slik at pasientene får et helsetilbud som henger
            sammen, og slik at ressursene utnyttes best mulig. 

Dagens desentraliserte sykehustilbud skal opprettholdes. Regjeringen vil videreføre
            arbeidet med en bedre arbeidsdeling mellom sykehus. Det kan bety at enkelte sykehus skal
            gjøre andre oppgaver enn de gjør i dag. Lokalsykehusene skal særlig ta seg av pasienter
            som har stort behov for tilbud nær hjemstedet. Det gjelder f.eks. syke eldre, pasienter
            med kroniske lidelser, rusmiddelavhengige og psykisk syke. Samtidig skal flere
            lokalmedisinske sentre bidra til at vi unngår unødige sykehusinnleggelser.
            Samhandlingsreformen skal legge til rette for at vi finner gode og effektive løsninger. 

Elektronisk kommunikasjon i Helse-Norge er på et nivå som vi ikke kan være bekjent av i
            2009. God samhandling og effektiv ressursbruk forutsetter at kommuner og sykehus
            utnytter mulighetene som ligger i moderne informasjonsteknologi, på en langt bedre måte
            enn de gjør i dag. I akutte situasjoner må de som skal hjelpe, ha tilgang til livsviktig
            informasjon om pasienten. Behandlende lege må vite hva pasienten får av medisiner, og vi
            må sikre at hjemmesykepleien faktisk gir de legemidlene som er forskrevet. Vi hadde
            bl.a. for vel en uke siden en interessant interpellasjonsdebatt her i Stortinget om
            nettopp legemiddelbruk i sykehjem, som også understreker viktigheten av dette. Innen
            2013 skal alle kommuner ha kommet i gang med elektronisk samhandling i de kommunale
            tjenestene – med fastlegene, med spesialisthelsetjenesten og med offentlige etater. Vi
            skal utvikle telemedisinske løsninger, digital kjernejournal og elektroniske
            medisinkort. 

Tidlig hjelp og forebygging skal prioriteres langt høyere enn i dag, ikke minst for å
            bidra til reduserte helseforskjeller mellom ulike grupper. Regjeringen vil bygge ut
            lavterskeltilbud som skolehelsetjeneste og helsestasjoner, slik at barn og unge kan få
            hjelp så tidlig som mulig før problemene utvikler seg i alvorlig retning. 

Men det er ikke slik at helsetjenesten kan løse alle våre helseproblemer. Befolkningens
            helse og de sosiale helseforskjellene påvirkes først og fremst av forhold som ligger
            utenfor helsetjenesten – fra økonomi og oppvekstvilkår via arbeids- og bomiljø til
            helseatferd. Regjeringen vil bidra til god helse og reduserte helseforskjeller i
            befolkningen. Det oppnår vi ved å føre en helhetlig politikk for å jevne ut de sosiale
            forskjellene, parallelt med tiltak som gjør at den enkelte kan bedre ta vare på sin egen
            helse. 

Det gjør sterkt inntrykk på meg, og jeg tror på oss alle, å se hvordan rusmisbruk
            ødelegger livene til unge mennesker og familiene deres. De personlige og sosiale
            konsekvensene av rusmiddelbruk kan være dypt tragiske. Denne gruppen har høyest
            sykelighet, de opplever å være ekskludert fra fellesskapet, og de har høyest dødelighet.
            Mange barn lider under foreldrenes rusmiddelbruk. Store kostnader er knyttet til helse-
            og sosialhjelp, tapt arbeidsinnsats og rusrelatert kriminalitet. Altfor mange med
            rusproblemer opplever at de ikke får den behandlingen de trenger når de er motivert. De
            må vente for lenge på behandlingsplass etter avrusning, og ettervernet er for dårlig.
            Mer forebygging, bedre akuttilbud og ettervern er viktige elementer i en helhetlig og
            offensiv ruspolitikk. 

Vi har lyktes med å bygge et land med gode levekår, og et viktig tegn på dette er
            stigende levealder. Når vi omtaler dette som «eldrebølgen», får vi det til å høres ut
            som om eldre er en trussel mot velferdssamfunnet. Nå må vi snu perspektivet og tenke
            offensivt om mange friske eldre. De er en fantastisk ressurs som kan bidra med verdifull
            erfaring og kunnskap i samfunnslivet. 

Økningen i levealder gjør det helt nødvendig å gjennomføre Omsorgsplan 2015. Vi må
            rekruttere og ansette flere – omkring 12 000 årsverk i pleie- og omsorgstjenesten. Det
            betyr at vi må bygge ut minst 12 000 sykehjemsplasser og heldøgns omsorgsplasser, og
            Regjeringen vil sikre full sykehjemsdekning innen 2015 ved at alle som trenger
            sykehjemsplass eller omsorgsbolig, skal få det. Vi skal gjennomføre kompetanseløftet og
            styrke tilbudet til de eldre på en rekke områder. 

Sykehusene er den overlegent største posten på Helse- og omsorgsdepartementets
            budsjett. Budsjettforslaget legger til rette for en vekst i pasientbehandlingen med om
            lag 1,3 pst. på nasjonalt nivå. Det er bra, men, som mange som har vært inne på det, ser
            også jeg alvorlig på økte ventetider. Det er et klart mål at ventetidene skal ned, men
            vi har heller ingen ambisjoner om at det ikke skal være ventetid i det hele tatt. Det
            ville i så fall ført til betydelig overkapasitet og ikke bidratt til god utnyttelse av
            ressursene. 

Jeg har satt i gang et omfattende arbeid for å finne tiltak som kan redusere
            ventetidene til behandling. Vi skal vurdere om metodene som brukes til å måle
            ventetider, er hensiktsmessige å planlegge og styre etter. For 2010 vil jeg skjerpe inn
            kravet til de regionale helseforetakene om å redusere ventetidene for diagnostisering og
            behandling. 

Kontroll med sykehusbudsjettet er en forutsetning for å opprettholde og videreutvikle
            helse- og omsorgstjenesten. Derfor er jeg glad for at vi nå er nær ved å lykkes med å få
            økonomisk balanse i helseforetakene. 

Gjennom Samhandlingsreformen vil kommunene får et større ansvar. Det kan bety at
            enkelte sykehus skal gjøre andre oppgaver enn de gjør i dag. Ledig kapasitet i de
            offentlige sykehusene skal utnyttes. Avtaler mellom helseforetak og private kommersielle
            sykehus skal ikke undergrave pasientgrunnlaget for de små sykehusene. Regjeringen vil
            arbeide videre med løsninger som er til beste for pasienten. Jeg er overbevist om at vi
            må gjennomføre hovedtenkningen i Samhandlingsreformen, dvs. mer forebygging og styrking
            av det kommunale helsetilbudet. Derfor er arbeidet med Samhandlingsreformen fremover
            jobb nr. 1. 

 Det blir replikkordskifte. 

 I den senere tid har vi opplevd en mediedebatt, spesielt her i hovedstadspressen, som
            faktisk overskygger oppmerksomheten rundt statsbudsjettet, og det gjelder nedleggelsen
            av Aker sykehus. Det er ulike syn i saken. Blant annet har Oslo-representanten Marit
            Nybakk krevd at ministeren skal gripe inn. Jeg skal ikke spørre om statsråden vil gjøre
            det, for jeg tror jeg vet hva svaret da vil bli, nemlig at man vil avvente prosessen.
            Men det er også fremkommet ulik tolkning av Soria Moria, hvor det står at man ikke
            ønsker nedleggelse av lokalsykehus. Representanten Kjersti Toppe, Senterpartiet, mener
            at dette kun gjelder distriktene. Både Jan Bøhler, Marit Nybakk, Rune Gerhardsen og
            andre fra ministerens eget parti mener at dette skal gjelde hele landet. Hvilken av
            tolkningene deler helse- og omsorgsministeren? 

 Det er helt riktig at alle mennesker som bor i Norge skal ha tilhørighet til et
            lokalsykehus, uansett hvor de bor. Det har de også. Når det gjelder den spesielle
            situasjonen i Oslo, må jeg si at det ikke er ett sted i dette landet man har så godt
            helsetilbud som for dem som bor i Oslo. De har landets desidert beste sykehustilbud. 

Da vi slo sammen Helse Sør og Helse Øst, var det en forutsetning at man skulle samordne
            tjenestene i Oslo. Det er dette arbeidet som er i gang nå, og det er dette arbeidet
            Helse Sør-Øst skal behandle, for første gang, på sitt styremøte den 17. desember. Så får
            vi avvente og se resultatet av det, men det skal ikke være noen tvil om at alle som bor
            i Oslo, skal ha et godt lokalsykehustilbud. 

 I Dagbladet den 14. november kunne vi lese at statsråden ville prioritere de unge
            rusmisbrukerne. Siden det i dette budsjettet ikke ligger inne noen penger til denne
            spesifikke prioriteringen, vil jeg gjerne vite hvilke rusmisbrukere det er som nå skal
            miste tilbudet sitt, og hvilke tilbud disse skal miste for at statsråden skal få
            gjennomført sin varslede prioritering av de yngste brukerne. 

 Det jeg mente med min uttalelse, var for det første at man må forsøke alt man kan å
            unngå at unge mennesker kommer inn i en situasjon med rusmisbruk. Men når de først har
            gjort det, må vi både fra kommunalt og statlig hold prøve å ta tak i dem for å hjelpe
            dem ut av det så fort som mulig, fordi vi vet at jo lenger de er i et rusmisbruk, jo mer
            vil de utvikle av sykdom ellers, og jo vanskeligere vil det bli å få dem ut av det
            misbruket de er inne i. Det er ikke noen motsetning mellom å ivareta og fokusere på unge
            rusmisbrukere og å fokusere på de tyngste. Det har vært mye debatt om de tyngste
            rusmisbrukerne – Stoltenberg-utvalget er nedsatt i den forbindelse – men de unge er også
            viktige. 

Øyvind Korsberg hadde her overtatt presidentplassen. 

 Jeg oppfatter at helseministeren har et genuint engasjement for de rusmiddelavhengige,
            og det er jeg veldig glad for. Vi er derfor veldig spente på hva dette vil gi som
            resultat med tanke på konkret handling. Vi er i en situasjon der ventetiden for denne
            gruppen øker mest. Over 4 000 står i kø. 

I forrige uke fikk man høre gjennom NRK at helseministeren hadde bestemt seg for å
            kreve at det skulle være en økning i behandlingen av de psykiatriske pasientene på 10
            pst. Mine spørsmål til statsråden er: Hva er det som skal øke med 10 pst.? Er det antall
            behandlede? Er det økonomien? Og ikke minst: Vil dette kravet om en økning på 10 pst.
            også gjelde rusmiddelavhengige og tverrfaglig spesialisert behandling av
            rusmiddelavhengige? 

Tidligere helseminister Ansgar Gabrielsen innførte nettopp det prinsipp at
            behandlingstilbudet for rusmiddelavhengige og for psykiatriske pasienter hver for seg
            skulle øke mer enn behandlingstilbudet innenfor somatikken i hver region. 

 Nå har dette tilbudet innenfor disse to områdene som representanten Høie nevnte, rus og
            psykiatri, økt mer enn innenfor somatikken. Det er selvfølgelig ikke minst takket være
            de opptrappingsplanene som har vært på disse to områdene, og som har forårsaket at det
            har vært en større satsing på det. Det har vært helt riktig, og det vil også være riktig
            å satse videre på disse områdene. 

Når det gjeldet det spesifikke spørsmålet i forbindelse med det som var på radioen,
            dreide det seg om psykiatri, fordi det har vært en debatt – også her i dag – hvor man
            hele tiden er inne på at man reduserer i psykiatrien. Det har overhodet ikke vært
            forutsetningen. Det er ikke forutsetningen, og det er ikke det som skal skje. 

Når det gjelder spesialisthelsetjenesten og psykiatrien, har det i psykiatrien vært en
            omlegging fra døgnbehandling til mye mer poliklinisk behandling. Det er en endring som
            fagfolk er enige i. 

 I mars dette året var det tverrpolitisk enighet om å videreføre tilbudet for hjertesyke
            ved Feiringklinikken. Den 30. mars uttalte daværende statsråd Hanssen at han ville
            instruere de regionale helseforetakene om å henvise 900 pasienter til kirurgisk
            behandling. Den 18. august sa den samme statsråden at det skulle gis økonomiske bidrag
            til Feiringklinikken for å stabilisere økonomien og sikre driften dersom det ble færre
            enn 900 pasienter. 

I valgkampen valfartet de rød-grønne politikerne fra storting og regjering til
            Feiringklinikken, og det var ikke grenser for hva de skulle bidra med, bare de ble
            valgt. Nå løper de fra sine løfter for 2009. De svikter altså totalt i oppløpet. 

Høyre er, i likhet med ansatte og pasientorganisasjoner, dypt bekymret for klinikkens
            framtid. Flere har i dag sagt at det skal sikres en bærekraftig avtale for 2010. Men
            hvem tør å tro på disse løftene? Regjeringen har hatt flere måneder på å finne fram til
            en løsning, uten at det har skjedd. Er det nå mulig å få et klart svar fra statsråden på
            hva hun helt konkret vil gjøre for å holde løftet om en faglig, økonomisk forsvarlig
            drift ved Feiringklinikken i framtiden? 

 La meg først si at Feiringsklinikken gjennom mange år har gitt et veldig godt og
            uvurderlig tilbud til innbyggere i Norge som har hjerteproblemer, og vil også gjøre det
            i 2010. 

Klinikken har hatt en avtale med Helse Sør-Øst, og den vil fortsatt ha det. Hvordan
            innretningen på den avtalen er, vil jeg komme tilbake til, som jeg også har sagt. Men
            det er nå slik at andre helseforetak har bygd ut tilbud i sine egne regioner til dem som
            har hjertelidelser. Det er endringer i måten man opererer på som gjør dette mer
            effektivt, og det er òg bedre fokusering på forebygging som har redusert behovet noe. Vi
            vil komme tilbake til dette, men det er helt klart at når det gjelder Feiringklinikken,
            har den vært og er et svært viktig supplement til det offentlige helsevesen. 

 Jeg har et spørsmål i samme lei som representanten Høie, for statsråden svarte egentlig
            ikke på deler av spørsmålet. 

Det er riktig at statsråden sa at man innen psykisk helse skal øke kapasiteten med 10
            pst. i 2010. Men hva betyr det? Betyr det antall behandlinger, altså antall pasienter –
            flere hoder – som skal behandles? Eller betyr det at man også skal øke 10 pst. når det
            gjelder budsjettmidler? Hvis det bare er snakk om at man skal øke kapasiteten med tanke
            på antall hoder, kan jo én pasient kanskje være 52 hvis man går gjennom systemet én gang
            i uken i et helt år. 

Da har jeg ikke sagt at omstillingen er feil. Det er nok helt riktig at man skal gå til
            en omstilling, men mitt poeng er: Skal vi bruke like mye penger i psykiatrien? Eller
            skal vi bare telle hoder? For det er jo langt dyrere å være innlagt, selvfølgelig. Men
            jeg er opptatt av den økonomiske rammen for psykiatrien og for psykisk helse. 

 Når det gjelder økonomien, så ligger den i budsjettet. Vi skal ikke endre det
            budsjettet som legges frem i dag. Det budsjettet som legges frem, er det som skal vedtas
            i dag. Men vi forventer at den omleggingen som er helt nødvendig i psykiatrien, fra
            døgnbehandling til mer poliklinisk behandling, vil gi en økning på 10 pst. behandlinger
            innenfor psykiatrien. Det er det dette dreier seg om, og det er det denne målsettingen
            også dreier seg om. Det må være slik at man vil få mer effekt ut av en poliklinisk
            dagbehandling enn den døgnbehandlingen som det i psykiatrien i Norge veldig mye har vært
            lagt opp til. 

I den forbindelse vil jeg igjen si: Når vi ser på sengeplasser i psykiatrien, har vi
            omtrent det doble av våre naboland. Vi må komme over på mer poliklinisk dagbehandling av
            psykiatriske pasienter. 

 Jeg leser i Dagbladet i dag at rusavhengige Stephen på 19 år er for ung til å få
            metadon. Han har vært heroinavhengig i fem år, og det er ingenting han heller vil enn å
            leve et liv uten stoff. 

Venstre har gjentatte ganger fremmet forslag om å myke opp vilkårene for LAR, og om at
            aldersgrensen på 25 år fjernes og erstattes med individuelle vurderinger. 

Jeg har to spørsmål til helseministeren. Det ene er: Hvorfor har Arbeiderpartiet
            gjentatte ganger stemt ned forslaget om å fjerne aldersgrensen for metadon? Og spørsmål
            2 er: Kan vi forvente at helseministeren kommer til å gå inn for andre tiltak – som
            Venstre har foreslått i Stortinget, og som Arbeiderpartiet tidligere har stemt ned – som
            f.eks. 24-timers behandlingsgaranti for rusavhengige som er inne til akuttavrusning?
          

 Når det gjelder forslaget om aldersgrense for metadon, har det jo vært, som
            representanten Tenden sier, en 25-års aldersgrense. 

En endring i forskriften har vært ute på høring, og der foreslås det bl.a. at man skal
            ta vekk aldersgrensen og heller ha individuell behandling. Det er klart at skal man gå
            til det skrittet å bruke legemiddelassistert behandling, som dette er, må det en veldig
            grundig vurdering til hvis det er unge rusmisbrukere som skal gå over på den type
            behandling. Vi har ennå ikke ferdigbehandlet denne saken. Den har vært på høring, og det
            er kommet mange innsigelser. Det er et viktig område. Jeg mener at man mer må gå i
            retning av en individuell behandling og se på hvert enkelt individ, ikke fokusere så mye
            på alder. 

 Replikkordskiftet er omme. 

 Mye kan sies om dette budsjettet, som vil være svært viktig for en veldig stor del av
            befolkningen. Jeg vil holde meg til noen temaer som jeg selv finner ekstra viktige å
            løfte opp. 

I disse dager da Regjeringen har vært opptatt av å få ned sykefraværet, er det med
            undring jeg konstaterer at de virkemidler vi har, og som vi vet virker, ikke blir tatt i
            bruk av Regjeringen. Riktig behandling til riktig tid skal vi fortsatt ikke ta i bruk
            som et virkemiddel. Folk skal fortsatt gå i månedsvis med utbetalinger av sykepenger
            eller rehabiliteringspenger mens de venter på en undersøkelse eller en operasjon.
            Regjeringen formelig ber om økte sykepengeutbetalinger. 

Vi vet at rehabilitering er helt avgjørende for at folk skal komme tilbake til jobb
            etter sykdom eller skade. Regjeringen har selv sagt at de vet dette. Rehabilitering og
            habilitering er også helt avgjørende for folk som lever med en kronisk sykdom, med
            hensyn til å kunne stå i jobb. Regjeringen har selv sagt dette. Så det er altså ikke
            mangel på kunnskap! 

Flere beregningsmodeller viser at én krone bevilget til helse på et tidlig stadium, gir
            flere kroner spart i etterkommende år. Det er god butikk, i tillegg til å gjøre
            hverdagen bedre for dem det gjelder. Hvorfor tar ikke Regjeringen denne kunnskapen inn
            over seg? Det er det faktisk mange som ikke forstår. 

De fleste spør om det samme, og det kunne vært greit om representantene fra
            regjeringspartiene eller statsråden kunne forklare hvorfor de vil at folk skal vente,
            hvorfor de vil at folk skal gå på ytelser lenger enn nødvendig, og hvorfor de vil at
            flest mulig skal ende på uføretrygd. Fremskrittspartiet har i hvert fall ikke et ønske
            om flest mulig på trygd. Derfor har budsjettet for helse og omsorg også i år vært en
            vinner i Fremskrittspartiets alternative budsjett. 

Det er viktig å understreke at Fremskrittspartiets alternative budsjett ville ha gitt
            behandling til mer enn 50 000 flere mennesker enn Regjeringens opplegg, og dermed gitt
            fantastiske innsparinger på flere andre poster og kapitler i mange år framover. Samtidig
            ville det gitt mer enn 50 000 mennesker en bedre hverdag enn de nå får. Så dette er
            trist. 

Hver sjette rehabiliteringsplass har forsvunnet under denne regjeringen, og bare
            Regjeringen selv forstår hva de driver med. Der Regjeringen kutter, går
            Fremskrittspartiet motsatt vei og bevilger ytterligere 300 mill. kr. Der Regjeringen
            prater år ut og år inn, der handler Fremskrittspartiet. 

Rusomsorgen blir igjen sviktet. I årevis har vi hatt en rusomsorg som ikke henger
            sammen. Alle vet viktigheten av en helhetlig ruspolitikk som strekker seg fra
            forebygging til oppfølging og behandling, uten opphold. For personer som sliter med
            rusmiddelavhengighet, handler det om å sikre bedre og mer tilgjengelige tjenester.
            Personer som står i fare for å utvikle, eller har utviklet, rusmiddelproblemer, har ofte
            behov for sammensatte tjenester over tid. 

Mange har somatiske og psykiske lidelser i tillegg til rusmiddelproblemer. For å gi
            disse menneskene gode tilbud er det derfor nødvendig å ha tjenester som spenner fra
            forebygging via primærhelsetjenester, sosialtjenester og omsorgstjenester til
            spesialisthelsetjenester. Det er med bekymring jeg konstaterer at Statens helsetilsyn i
            sitt landsomfattende tilsyn med kommunale sosialtjenester til rusmiddelbrukere har
            funnet store mangler i kommunenes tilbud. 

I systemrevisjoner som Helsetilsynet i fylkene har gjennomført i 2009, avdekkes bl.a.
            at interkontrollforskrifter i mange tilfeller ikke etterleves, med den konsekvens at
            brukerne ikke får vedtak for tjenester, og at lovpålagte tiltak, som individuell plan,
            ikke er iverksatt. Manglende samhandling bidrar til at brukerne ikke får et helhetlig
            hjelpetilbud, og verken den enkelte eller samfunnet får tilstrekkelig effekt av de ulike
            instansers innsats. 

Fremskrittspartiet styrker derfor innsatsen for rusmisbrukere med 400 mill. kr i sitt
            budsjett i forhold til Regjeringens forslag. 175 mill. kr er tiltenkt kjøp av
            behandlingskapasitet hos ideelle og private rusinstitusjoner. 

Fremskrittspartiet finner det uakseptabelt at mens flere tusen rusmisbrukere står og
            venter på behandling, står det ledige og gode behandlingstilbud levert av ideelle eller
            private tilbydere, som ikke blir benyttet. 

Det er nå behov for en kraftig satsing innen rusomsorgen innen alle ledd av
            behandlingskjeden, noe Fremskrittspartiet gjør i sitt alternative statsbudsjett også for
            2010. Fremskrittspartiet bevilger også 200 mill. kr ekstra for å styrke rusarbeidet
            innen kommunene. 

Mange kommuner kutter i disse dager tilbudet til rusomsorg, ikke fordi lokalpolitikere
            ikke er opptatt av dette, men fordi kommunene får for lite penger til å kunne følge opp
            innen alle områder på en tilfredsstillende måte. Igjen er rusavhengige taperne. 

I den forbindelse vil jeg vise til en mail jeg mottok for en uke siden fra en dame som
            jobber innen rusomsorgen. Hennes påstand var at Regjeringen har lagt om
            rusomsorgsarbeidet. Hennes påstand var at rusmisbrukere får poliklinisk behandling i
            noen timer, for så å bli plassert bakerst i køen igjen. Ved å gjøre det slik, får man
            ventelistene til å framstå som kortere enn det de faktisk er. Kjøp av behandlingsplasser
            har sunket dramatisk under den sittende regjeringen. Damen kunne fortelle at de har
            plass til 25 personer, men bare fem plasser er i bruk. Ansatte er permittert,
            tverrfaglig kompetanse innen rus og psykiatri blir borte, og rusmisbrukere dør. Dette er
            bare ett av eksempel av mange vi i Fremskrittspartiet har fått. Det mangler altså ikke
            kapasitet, det mangler penger, samhandling og vilje til å hjelpe. 

Jeg vil også understreke hvilket uvurderlig arbeid som blir utført av frivillige lag og
            organisasjoner, og erkjenner betydningen av at dette arbeidet får fortsette. Det
            frivillige arbeidet sørger for et mangfold og en kvalitet som er et avgjørende
            supplement til det offentlige. Spesielt gjelder dette for lavterskeltilbud på svært
            mange områder, og som fanger opp en del mennesker som sliter med forskjellige
            problemstillinger som det offentlige ikke ville ha fanget opp før den enkeltes
            vanskeligheter hadde fått utvikle seg til noe mer alvorlig. 

Fremskrittspartiet er opptatt av at den enkelte rusavhengige i størst mulig grad skal
            lykkes med å bli rusfri og samtidig oppnå en god livskvalitet. Det avhenger av i hvor
            stor grad oppfølging og ettervern blir gitt. Frivillige lag og foreninger besitter ulike
            tiltak og omfattende kunnskap, og Fremskrittspartiet ønsker et utvidet og utstrakt
            samarbeid med dem. Deler av tilleggsbevilgningen er derfor spesifikt tiltenkt gode og
            velkjente organisasjoners arbeid – ingen nevnt, ingen glemt. 

Til slutt psykisk helse. Jeg viser her til Fremskrittspartiets alternative
            budsjettforslag, hvor dette området er styrket med 150 mill. kr. Opptrappingsplanen for
            psykisk helse nådde ikke alle målene som ble satt. Det er av avgjørende betydning at det
            som faktisk ble oppnådd, nå ikke svekkes igjen grunnet mangel på midler. 

Psykisk helsearbeid i kommunene må fortsatt styrkes, spesielt vil det være viktig for
            framtidig helsearbeid og i forhold til Samhandlingsreformen at lavterskeltilbudene i
            kommunene utvikles og styrkes. Psykisk syke som ikke får behandling, vandrer rotløst
            rundt i gatene eller stenger seg inne bak lukkede dører. Forvirrete og desperate ender
            noen med å ta sitt eget liv eller skade andre. Det er derfor med vantro jeg registrerer
            flere forslag om å legge ned viktige plasser for alvorlig syke. Nå sist gjelder det
            Ahus, med sitt forslag om å legge ned 18 plasser på Elvestad i Nes. Dette kan ikke
            Regjeringen sitte stille og se på. 

Både fra helseforetakene og fra kommunene har det de siste dagene kommet foruroligende
            signaler som tyder på at psykisk helse blir kuttet i alle ledd i hele landet. 

En ung jente jeg kjenner, har psykiske problemer, spiseforstyrrelser og problemer med
            selvskading. Hun har fått et heldøgns opplegg som er godt for henne. Men hun ønsker ikke
            å være der. Hun forteller til meg: Jeg vet at det finnes veldig mange som er mer syke
            enn meg. Jeg tror ikke at jeg fortjener å få denne plassen. Hvis en annen ung jente dør
            fordi jeg har tatt den plassen, blir det feil for meg. 

At de mest syke er mest opptatt av å passe på hverandre, gjør noe med deg. 

Psykiske plager, angst og depresjoner står for store deler av sykelønnsutbetalingene,
            og det henger rett og slett ikke på greip at Regjeringen sitter stille og ser på denne
            utviklingen. Store ord og mye prat hjelper ikke disse menneskene. Jeg er bekymret.
            Fremskrittspartiet er bekymret. 

 Mitt inntrykk av debatten så langt er at regjeringspartiene snakker mye om milliarder,
            men lite om mennesker. I dag gjennomfører representanter fra pasientorganisasjoner,
            opptrenings- og rehabiliteringsinstitusjoner en stille protest mot Regjeringen som løper
            fra sine løfter om satsing på habilitering og rehabilitering. De sier i sin
            pressemelding: 

«Det er slutt på tomme løfter om satsing på habilitering og rehabilitering. Ikke
              fordi de er innfridd, men fordi regjeringen har sluttet å love.» 

De spør om det bare er et spill for galleriet, og det er det grunn til. Det er gitt
            utrolig mange politiske løfter fra Regjeringen og de rød-grønne de siste fire årene, men
            det har ikke ført til noen reell satsing. 

Det er avdekket store mangler i tilbudet om habilitering og rehabilitering bl.a. av
            Statens helsetilsyn. Pasientrettighetene brytes hver dag på dette området. Til tross for
            dette har ikke Regjeringen foreslått noen styrking av rehabiliteringsområdet verken i
            forrige stortingsperiode eller for 2010. Tvert imot har Regjeringen senket sine
            ambisjoner om å gi et bedre rehabiliteringstilbud. Fra 2007 har det vært tverrpolitisk
            enighet om en nasjonal satsing på rehabilitering, og at det må bli den neste store
            satsingen innen helse. 

I budsjettet for 2010 har regjeringspartiene forlatt denne ambisjonen, og støtter ikke
            lenger at rehabilitering skal bli det neste store satsingsområdet. I Soria Moria
            I-erklæringen het det at Regjeringen ville sikre opptrening til alle som trenger det. I
            Soria Moria II sier Regjeringen at det må settes av tilstrekkelige midler til
            habilitering og rehabilitering. Men hva er tilstrekkelige midler? 

Høyre registrerer med stor skuffelse at for Regjeringen er det bare å videreføre
            bevilgningene som vært de siste fire årene, til tross for at de selv uttaler at tilbudet
            er mangelfullt. Unntaket er tilbudet Raskere tilbake, men det omfatter ikke ungdom og
            andre som trenger rehabilitering for å bli i stand til å jobbe, eller alle dem som har
            behov for rehabilitering for å leve et godt liv. 

Jeg forstår godt at pasientorganisasjonene og fagmiljøene er skuffet og har mistet
            troen på Regjeringen. Ja, de har sågar uttalt at de tror mer på julenissen enn på
            Regjeringen. Regjeringen og de rød-grønne partiene har systematisk over flere år
            nedprioritert rehabilitering. I tillegg vokser helsekøene. 

Det betyr tapte muligheter for mange mennesker. Det handler om 750 000 personer i
            arbeidsfør alder som står utenfor arbeidslivet og 270 000 som står i behandlingskø. For
            mange av dem ville et bedre tilbud om behandling og rehabilitering vært veien tilbake
            til arbeidslivet. For den enkelte handler dette om frihet og livskvalitet, om å være en
            del av fellesskapet på jobben, om å mestre hverdagen, om å bidra og betale regningene av
            egen inntekt. 

Men også for dem som ikke skal tilbake til arbeidslivet, gir habilitering og
            rehabilitering en mulighet til å klare seg selv, til å mestre hverdagslivet og få bedre
            livskvalitet. For Høyre handler dette om grunnleggende verdier og menneskesyn. Det er
            temmelig arrogant av de rød-grønne å overse 50 pasientorganisasjoner og rehabiliterings-
            og opptreningsinstitusjoner. Nå må de komme seg ut i den virkelige verden og lytte til
            dem som sitter med kunnskapen og erfaringen. 

Det er alarmerende at antallet behandlingsdøgn i opptreningsinstitusjoner er redusert
            under den rød-grønne regjeringen, samtidig som pasientene opplever ventelister og mangel
            på tilbud over hele landet. Opptreningsinstitusjoner driver med redusert kapasitet som
            følge av begrensninger i avtalene med de regionale helseforetakene. 

Høyre har to ganger i Stortinget fremmet forslag om en økonomisk opptrappingsplan, men
            regjeringspartiene har stemt mot. De er enten svært selvtilfredse eller så har de verken
            vilje eller evne til å prioritere rehabiliteringsfeltet. 

Høyre mener det er helt nødvendig med en klar politisk styring og øremerking av midler
            i en periode dersom vi skal lykkes med å gi rehabiliteringsfeltet et løft. Det nytter
            ikke bare å vise til økte bevilgninger til helseforetakene og håpe at et så forsømt
            område skal vinne den interne kampen om budsjettkronene. Med rekordlange helsekøer og et
            formidabelt underskudd på hele 23 milliarder i de regionale helseforetakene vil
            rehabiliteringsfeltet tape. Det er virkeligheten. 

Derfor har Høyre i sine alternative budsjetter de siste tre årene øremerket 500 mill.
            kr hvert år til en opptrapping på dette området, i tillegg til 585 mill. kr i budsjettet
            for 2010. Det er minst på dette nivået satsningen må komme i årene framover. 

Høyre mener at de private aktørene er en viktig del av rehabiliteringstilbudet, ikke
            bare et supplement. De representerer et mangfold og et nyttig korrektiv til de
            offentlige tilbudene. De regionale helseforetakene må utnytte ledig kapasitet i
            opptreningsinstitusjonene for å sikre at pasientene får et tilbud raskere.
            Rammebetingelsen for alle private aktører må bli bedre og styrkes bl.a. gjennom
            langsiktige avtaler som gir forutsigbarhet for drift og investeringer. 

Det er godt dokumentert at habiliteringstilbudet til barn svikter både i
            kommunehelsetjenesten og spesialisthelsetjenesten. Dette handler om en gruppe barn som
            er ekstra sårbare og utsatte. Barnas rettigheter er truet, og foreldrene utsettes for
            unødig store belastninger på grunn av tungrodd byråkrati og et stort skjemavelde,
            uoversiktlige fragmenterte ordninger og mangel på kompetanse hos offentlige instanser. 

Disse familiene må sikres langsiktige, rettferdige og stabile ordninger. Allerede
            etablerte økonomiske støtteordninger er i dag svært fragmenterte og fordelt på mange
            forvaltningsnivåer. Det bidrar til å gjøre det vanskelig for forvaltningen å se behovet
            på en helhetlig måte. 

Høyre, Fremskrittspartiet og Kristelig Folkeparti mener Regjeringen må foreta en
            gjennomgang av de forholdene som kan være utilsiktede virkninger av Nav-reformen for
            denne gruppen foreldre og også foreldre til funksjonshemmede barn. Særlig gjelder det
            området pleiepenger og hjelpemidler til barn. Disse partiene har fremmet et forslag om
            det, og det er skuffende at regjeringspartiene ikke støtter forslaget i innstillingen.
            Men det er ikke for sent. 

Høyre forventer at Regjeringen sørger for at helse- og trygdeforvaltningen og kommunene
            finner gode løsninger rundt hver familie, enten de benytter IAHP som opptreningsmetode
            eller andre metoder. Løsningen må bygge på likeverdighet, uavhengig av hvor de bor i
            landet, slik at de kan føle trygghet for at de får den støtten og hjelpen de har behov
            for og krav på. Jeg vil be statsråden ta tak i disse problemene og foreta seg noe for å
            sikre et bedre, helhetlig tilbud. Dette er familier som har store og tunge
            omsorgsoppgaver, og de må være spart for å måtte kjempe for å få rettmessig og nødvendig
            hjelp og støtte. 

Høyre vil legge gode og funksjonelle rammer rundt disse familiene, slik at fremtiden
            for barna blir best mulig. Det er en meget krevende oppgave for foreldrene, og jeg må si
            jeg har dyp respekt for den jobben de gjør. De har fortjent all den hjelp og støtte de
            har behov for, og som vi kan bidra med. 

Avslutningsvis vil jeg ta opp situasjonen innen psykisk helse. Det har over tid fra
            flere sykehus blitt varslet kutt i det psykiatriske tilbudet. Ledelsen ved Akershus
            universitetssykehus har foreslått å legge ned akutteamene ved de distriktspsykiatriske
            sentrene på Lillestrøm, Jessheim og Grorud. Atten døgnplasser ved Elvestad i Nes kommune
            er foreslått fjernet. Dette er en situasjon som vi har fått signaler om fra flere steder
            i landet. 

De psykisk syke blir taperne, og mange fagfolk uttaler at liv kan gå tapt. Det sier som
            sagt både fagfolk og Mental Helse. Dette forslaget vil kunne få store konsekvenser for
            psykisk syke i Akershus og Oslo som trenger øyeblikkelig hjelp eller innleggelse. 

Legevakten blir det eneste alternativet, men det er ikke godt nok. Der er det ikke
            profesjonell hjelp. Nå har vi brukt ti år og mange milliarder kr på å bygge opp tilbudet
            innen psykisk helse. Det som nå er i ferd med å skje, ikke bare i Akershus, men også
            andre steder i landet, er ikke i tråd med Opptrappingsplanen for psykisk helse, og jeg
            vil så sterkt jeg kan oppfordre statsråden til å stanse nedtrappingen og raseringen av
            tilbudet til de psykisk syke. Høyre vil ikke akseptere at tilbudet til denne gruppen
            blir en salderingspost i sykehusenes budsjetter. 

 Arbeiderpartiet vil gi folk god omsorg når de trenger det, noe som avspeiles tydelig i
            budsjettet vårt. Hver dag får mange tusener i Norge god omsorg, og hver dag gjør tusener
            av ansatte i helsevesenet en flott jobb. Flesteparten er derfor fornøyd med tilbudet de
            får. Mange ønsker selvsagt mer, og noen er, av ulike årsaker, misfornøyd. 

Det gjøres mye for å møte de utfordringene vi ser. Jeg vil spesielt nevne Mestring,
            muligheter og mening, Demensplan 2015 og Samhandlingsreformen, som noe av det vi har
            lagt fram. 

Vi trenger flere ansatte i omsorgen framover – ansatte med god kompetanse for å møte
            utfordringene med sammensatte sykdomsbilder, demens og folk som ønsker å bo lenger
            hjemme. 

Fra 2005 til 2009 økte antall årsverk i kommunene i omsorgstjenesten med 13 pst. Ifølge
            Statistisk sentralbyrå har rundt 80 pst. av dem helse- og sosialfaglig bakgrunn. Dette
            er positive tall, og det viser at vi er godt i gang. Derfor er Kompetanseløftet 2015
            viktig. Det inneholder strategier for kompetanseheving og rekruttering, og et av målene
            er å skape en bruttotilgang på 4 500 helsefagarbeidere hvert år. Men vel så viktig er de
            tiltakene som skal gi alle utdanningsgrupper påfyll, og bygge ny kompetanse. Framtidens
            omsorgstjenester vil ha en større og viktigere rolle i alle deler av pasientens pleie.
            Feltet blir mer faglig utfordrende og gir attraktive arbeidsplasser som igjen kan øke
            rekrutteringen. 

Vi trenger også flere sykehjem og heldøgnsplasser, og målet er full sykehjemsdekning
            innen 2015. Det får vi ved å gi tilskudd til 12 000 plasser fram til 2015. For 2010 er
            forslaget 2 500 enheter. Søknadsmassen er stor, og komiteen bemerker at det er viktig at
            det foretas en løpende vurdering av rammen og innfasingen, slik at vi både får nok
            plasser, med god geografisk spredning, og utbygging i hensiktsmessig tempo. Det er også
            viktig at eksisterende bygg moderniseres og brukes. Mange vil bo hjemme lenge, og det må
            det også legges til rette for, samtidig som vi ivaretar dem med større behov for
            trygghet og pleie. 

Verdighetsgarantien tar opp i seg dette. Gjennom den tydeliggjøres kommunens plikter,
            og alle som trenger pleie, skal få det. De eldres rettstilstand styrkes dermed.
            Verdighetsgarantien gir en beskrivelse av eldreomsorgens verdigrunnlag og tiltak der
            tjenestetilbudet tilrettelegges i respekt for brukernes selvbestemmelsesrett. Eksempler
            på dette er boform etter behov og tilstand, variert og nok mat, normalt liv med normal
            døgnrytme samt å tilby enerom. Det betyr altså å bestemme mer over seg selv. 

Vi må likevel erkjenne utfordringene, og da spesielt i forhold til det økende antall
            demente. Omsorgstjenesten er dessverre ikke dimensjonert til å møte dette, og det finnes
            heller ikke nok dagtilbud som avlaster pårørende. Kompetanse mangler også her.
            Demensplan 2015 skisserer gode, framtidsrettede tiltak, som statsråden var inne på, og
            flere ting er allerede godt i gang. 

Arbeiderpartiet har tro på at kommunene kan gi de gode tjenestene vi ønsker. Oppgavene
            er mange, og samtidig som de skal reparere, skal de forebygge. Dette dreier seg om alt
            fra skolehelsetjeneste til rusforebygging og tiltak for psykisk syke. Lavterskeltilbud
            innenfor rus og psykisk helse er bra forebygging. Mange gode spleiselag finnes. Jeg har
            lyst til å nevne noen av tilbudene: Fontenehusene, det brukerstyrte Huset i Larvik –
            begge gode lavterskeltilbud innen psykisk helse – eller de sosialmedisinske sentra for
            rusavhengige, bl.a. i Sandefjord, i Porsgrunn og andre steder i landet, som får mat til
            utdeling fra prosjektet «Sammen». Dette er gode lavterskeltilbud som forhindrer sykdom
            og sykehusinnleggelser. Mange, mange flere burde fått slike tilbud. 

Utfordringene innen omsorg er store, som vi også har hørt her i dag. Men det er en
            utfordring vi stolt skal ta imot. Det at vi stadig blir eldre, er en kvalitetsindikator
            på samfunnet vårt. Folk blir eldre, mange er syke, men mange har likevel livskvalitet og
            glede. 

WHO definerer helse som en tilstand av full fysisk, mental og sosial velvære og ikke
            bare fravær av sykdom eller svakhet, noe det er viktig å ta med seg i den videre
            debatten. 

 Det manglet ikke på løfter i forhold til tannhelse i løpet av valgkampen. SV lovte at
            ingen skulle betale mer enn 2 500 kr hos tannlegen, og Senterpartiet lovte bedre
            tannhelsetilbud. Partiledelsen i Arbeiderpartiet led nederlag på landsmøtet, og
            tannhelse skulle bli en del av det øvrige helsevesen. Vi hørte det ene løftet etter det
            andre om grupper som skulle få offentlig finansiert tannbehandling bare de rød-grønne
            fortsatt fikk regjeringsmakt. Så kom Soria Moria II, og de fagre løftene var kokt ned
            til noen målsettinger. Det er litt underlig at tre partier som er enige, klarer å
            forhandle bort det de er enige om. Forstå det den som kan. Da statsbudsjettet kom, var
            det mange som ble skuffet. Det var rett og slett tannløst, og det avslørte at mange
            rød-grønne hadde gapt for høyt og tatt munnen for full. 

For Fremskrittspartiet har tennene alltid vært en del av kroppen, og vi vet at mange
            hjerte- og lungesykdommer har sammenheng med dårlig tannhelse. Vi vet at bare en av tre
            som får heldøgns pleie og omsorg fra det offentlige, har akseptabel tannhelse. Vi vet at
            tannhelsen blant ungdom har blitt vesentlig forverret i det siste. Vi vet at antall
            femåringer som må bore, har økt med 10 pst. i løpet av en femårsperiode, og at antallet
            små barn som må ha tannbehandling i narkose, har økt. Hundrevis av småbarn i Norge får
            råtne tenner trukket eller operert bort hvert år. En del av disse tilfellene kan rett og
            slett bunne i omsorgssvikt. Tannhelsetjenesten har plikt til å melde fra til barnevernet
            hvis det er mistanke om at dårlig tannhelse skyldes omsorgssvikt, men en undersøkelse
            fra Universitetet i Oslo viser at det skjer i liten grad. Jeg er derfor glad for at vi
            nå får et enstemmig storting med på Fremskrittspartiets forslag om å sørge for at det
            etableres gode rutiner ved den offentlige tannhelsetjenesten, slik at mistanke om
            omsorgssvikt blir rapportert til barnevernet. 

For eldre i institusjon og barn og unge har det offentlige ansvaret i dag. Vi vet at
            opp til 300 000 dropper tannlegen på grunn av tannlegeskrekk eller av økonomiske
            årsaker. Var det ikke noen her som snakket om å utjevne sosiale forskjeller og
            fattigdomsbekjempelse? 

I Fremskrittspartiets alternative budsjettforslag følger vi opp våre løfter og
            prioriterer dem med lav betalingsevne og dem med høye tannlegeutgifter. Spørsmålet er
            når regjeringspartiene kommer med sine forslag, eller om dette kun er noe de rød-grønne
            snakker om i en valgkamp. 

Utenom sykehusene er kommunene de største tilbydere av velferdstjenester i dette
            landet. Helt siden Stoltenberg II-regjeringen ble etablert, har den gitt inntrykk av en
            vilje til å satse på kommunene, men i følge Statistisk sentralbyrå har aldri
            kommuneøkonomien vært så dårlig som i 2008. Økningen av kommunenes økonomiske
            handlingsrom i det foreslåtte budsjettet for neste år vil i stor grad bli spist opp
            gjennom kostnadsvekst, forventet lønns- og prisstigning, økte pensjonskostnader og nye
            oppgaver. Det vil derfor i liten grad gi kommunene mulighet til å øke
            tjenesteproduksjonen eller bedre kvaliteten innenfor de grunnleggende
            velferdstjenestene. Det vil i liten grad bli mulig å øke grunnbemanningen i helse- og
            omsorgstjenestene, fjerne uønsket deltid og likestille skift og turnus. En
            kommuneøkonomi i balanse krever et netto driftsresultat på 3 pst., og KS har gjort et
            anslag som viser at kommunesektoren mangler 2,5 milliarder kr for å oppnå dette. Jeg vil
            vise til Fremskrittspartiets budsjett, hvor tilskuddet til kommunene styrkes med 4
            milliarder kr utover Regjeringens forslag. 

Det største sviket Regjeringen gjør i forhold til kommunene innenfor pleie- og
            omsorgssektoren, er etter min oppfatning knyttet til såkalte ressurskrevende tjenester.
            Uten forvarsel endres den statlige finansieringsandelen. Det har ikke vært gjenstand for
            drøftinger gjennom konsultasjonsordningen eller på annen måte vært gitt signaler om
            slike endringer, og de får også tilbakevirkende kraft for hele 2009. Vi snakker om et
            tjenestetilbud kommunene har budsjettert med og faktisk gitt til brukerne, hvor staten
            endrer de finansielle forutsetningene når det står mindre enn tre måneder igjen av
            driftsåret. Dette er uakseptabelt. Vi snakker om de aller svakeste og mest
            pleietrengende pasientene og brukerne. Noen av dem har behov for bistand fra både to og
            tre pleiere for å klare grunnleggende oppgaver som å stå opp, dusje, stelle seg, kle seg
            og spise. Tar en utgangspunkt i en bruker som har en lønnskostnad knyttet til seg på 4
            mill. kr, må en altså redusere tjenestetilbudet til denne brukeren med hele 900 000 kr
            for å holde det budsjetterte nivået for 2009. Hva er det egentlig denne regjeringen
            tenker? Hvilke grunnleggende behov er det regjeringspartiene mener at disse pasientene
            og brukerne ikke lenger skal få dekket? 

I flere tilfeller vil det å fjerne nærmere to årsverk rundt noen av disse brukerne føre
            til at sykefraværet går rett i taket, siden enkelte av dem kan være veldig utagerende.
            Stabil og tilstrekkelig bemanning er gjerne det som skal til for å skape nødvendig
            trygghet. Flere av disse brukerne står nå også i fare for å miste viktige
            habiliteringstilbud på grunn av endringene. 

Jeg synes Regjeringen nå gir kommunepolitikerne fra alle partier en håpløs oppgave når
            de skal fortelle pasienter, brukere og pårørende at de må redusere tilbudet til de mest
            pleietrengende så dramatisk. Dette er igjen et eksempel på det uverdige svarteperspillet
            mellom stat og kommune, og jeg er glad jeg er medlem i et parti som går inn for 100 pst.
            statlig finansiering av pleie- og omsorgstjenestene. De partiene som sverger til
            kommunale rammeoverføringer, har etter min oppfatning et alvorlig forklaringsproblem når
            vi ser slike utslag, som rammer de svakeste, de sykeste og de funksjonshemmede blant
            oss. 

Jeg håper også at regjeringspartiene kan se én gang til på forslag nr. 11, hvor det
            påpekes at finansieringen av ressurskrevende tjenester må bli en del av
            konsultasjonsordningen mellom stat og kommune. 

Det gjøres mye bra innen eldreomsorgen, men de ansattes hverdag er preget av lite
            ressurser og stadig færre fagfolk i forhold til oppgavene som skal løses.
            Innsparingskrav og omstillinger tar kreftene som skulle vært brukt til å gi behandling,
            pleie og omsorg. Taperne er de syke eldre, som i mange tilfeller opplever uverdige
            forhold, manglende stimulering og manglende omsorg. 

Arbeiderpartiets medisin har ikke fungert gjennom de siste ti årene. Til tross for det
            loves det nå mer av det samme. På 1990-tallet skulle Arbeiderpartiet sikre alle enerom
            på sykehjem, nå lover de sykehjemsplass til alle som trenger det. Arbeiderpartiet har
            alltid vært flinke til å love, men deres manglende gjennomføringsevne og politiske
            løsninger er gjerne et hinder for å oppnå gode resultater for dem det gjelder, nemlig de
            syke, pleietrengende eldre. 

Skal vi lykkes med en tilstrekkelig sykehjemsutbygging, må investeringstilskuddet økes
            betraktelig, slik at ikke kommunene på ny presses til å satse på omsorgsboliger som den
            billigste løsningen. Vi må fjerne taket og utstede tilsagnsfullmakt, slik at ikke trange
            rammer hos Husbanken er til hinder for sykehjemsutbygging. Det er anbefalt en
            sykehjemsdekning på 25 pst. til antallet eldre over 80 år, og da mangler vi 17 000
            sykehjemsplasser. Vi ser at kommunene nedlegger sykehjemsplasser og avhjemler dem over
            hele landet, og at det bygges omsorgsboliger framfor sykehjemsplasser. Disse har gjerne
            en lavere bemanning enn sykehjem, og ofte må pasientene flyttes fra omsorgsboliger til
            sykehjem når de blir sterkt pleietrengende. Til tross for at det er velkjent at en slik
            flytteprosess kan virke meget negativt på den gamle sykes helsetilstand, er dette
            dessverre snarere regelen enn unntaket her i landet. 

Jeg husker godt da omsorgsboligkonseptet ble presentert for politikerne i min
            hjemkommune første gang. Det hørtes forlokkende ut. Her skulle man få bo i sin egen
            leilighet, altså i sitt eget hjem, og det skulle være tilrettelagt slik at det var mulig
            å bruke både rullestol og heis. Men det viktigste var at bemanningen skulle tilpasses
            den enkeltes pleiebehov, slik at det var mulig å bo livet ut i omsorgsboligen.
            Regnestykket var at det kommunen sparte på kostnader til bygg, skulle brukes på mer
            pleiepersonale. På denne måten skulle omsorgsboliger være likestilt med sykehjemsplass,
            og det skulle være opp til den enkelte å velge hvilken arena en ønsket å motta sitt
            pleie- og omsorgstilbud på. Omsorgsboligene ble bygget, og mange eldre solgte sine hus
            og brukte pengene til innskudd i omsorgsleilighet. Det vi imidlertid raskt så, var at
            kommunen ikke var i stand til å øke bemanningen når pleiebehovet ble stort nok, og
            flytting til sykehjem ble resultatet. Fremskrittspartiet har derfor i sitt alternative
            statsbudsjett lagt opp til at det kan bygges 3 500 sykehjemsplasser og omsorgsboliger i
            tillegg til de 2 500 Regjeringen legger opp til. 

En annen vesentlig faktor er at alle disse heldøgns pleie- og omsorgsplassene skal
            bemannes. Fremskrittspartiet har i sitt alternative budsjett lagt inn 1,5 milliarder kr
            til å øke antallet stillinger i eldreomsorgen. Dette inkluderer midler både til nye
            stillinger og til å fjerne en stor del uønsket deltid. Fremskrittspartiet er imidlertid
            opptatt av at det er behov for langt mer enn varme hender i eldreomsorgen. De gamle syke
            har gjerne et komplekst sykdomsbilde med mange diagnoser. Det er derfor et stort behov
            for tilstrekkelig kompetanse til å kunne observere og følge opp den enkelte på en slik
            måte at vi også her får tidlig innsats hvis sykdomsbildet endrer seg. 

Vi vet at mange gamle sliter med feilernæring ved våre institusjoner. Vi har merket oss
            at Sverige har ansatt en person med ernæringsfaglig kompetanse i hver kommune. Man mener
            at det svenske samfunnet kan spare 1 til 1,5 milliarder kr på dette tiltaket, og mye
            menneskelig lidelse kan forebygges. Fremskrittspartiet mener dette er en god idé, og vi
            har satt av midler til å starte opptrapping av den ernæringsfaglige kompetansen i norske
            kommuner. 

Kvalitetssikring av prøvetaking, prøvemateriale og analysering ved norske sykehjem er
            noe undertegnede har vært særlig opptatt av for å unngå feildiagnostisering og unødig
            bruk av spesialisthelsetjenesten. Gjennom tilbudet fra NOKLUS settes kommunene i stand
            til å oppfylle internkontrollforskriften på dette viktige punktet. Regjeringspartiene
            går langt i å være enig med opposisjonen i at det er av vesentlig betydning at samtlige
            norske sykehjem får tilbud om deltakelse i NOKLUS, men de har ikke de 2,3 mill. kr som
            mangler. Jeg forventer at statsråden kan forsikre at samtlige sykehjem vil få dette
            tilbudet i 2010, og at statsråden sørger for at de pengene som mangler, vil bli bevilget
            enten fra Helsedirektoratet, slik det tidligere har vært gjort, eller på annen måte. 

En samlet komité uttalte i 2006 at habilitering og rehabilitering må bli det neste
            store satsingsområdet. Vi har dessverre sett at denne regjeringen er mer opptatt av
            ideologi enn av at pasientene skal få et godt tilbud. Fremskrittspartiet mener at
            private og offentlige tilbydere av tjenester skal likestilles. Politikerne må definere
            kvalitet og omfang på det velferdstilbudet som skal finansieres av fellesskapet. Hvem
            som så står for utførelsen, må være av underordnet betydning så lenge kravene oppfylles. 

Vi ønsker at kapasiteten både hos det offentlige, hos private og hos ideelle
            organisasjoner skal utnyttes slik at vi i størst mulig grad unngår uverdige helsekøer.
            Vi ser at de ideelle organisasjonene er enda mer sårbare enn private tilbydere. I flere
            europeiske land har myndighetene tatt initiativ til å få på plass en samfunnskontrakt
            for samspillet mellom offentlig sektor og ideell sektor, som definerer mål og prinsipper
            samarbeidet skal organiseres etter. Fremskrittspartiet mener det er på høy tid at vi tar
            denne debatten også i Norge, og vi foreslår derfor at det settes ned et bredt utvalg som
            utarbeider forslag til en slik samfunnskontrakt. 

Til slutt vil jeg nevne at Fremskrittspartiet er opptatt av å få på plass en god
            palliativ pleie gjennom bl.a. etablering av hospice-plasser. Spesielt er det viktig å ha
            fokus på tilbudet til unge alvorlig syke og døende, slik at ikke ordinært sykehjem er
            det eneste offentlige tilbudet for dem. 

Helt til slutt en stemmeforklaring: Når det gjelder forslag nr. 22, har årstallet der
            blitt endret fra avgivelsesdokumentene til «2010». Dermed vil Fremskrittspartiet også
            støtte forslag nr. 22. 

 Regjeringen foreslår i budsjettet å styrke sykehusøkonomien med vel 1,4 milliarder kr.
            Dette kommer i tillegg til den generelle pris- og lønnsjusteringen og vil gi vekst i
            pasientbehandlingen. 

Tre av fire kroner på Helse- og omsorgsdepartementets budsjett går til helseforetakene.
            Det er viktig at midlene brukes målrettet for å dekke pasientenes behov. Tilbudene skal
            så langt som mulig være kunnskapsbaserte, og de sykeste skal ha hjelp først. Ny kunnskap
            om medisinsk behandling og god organisering av tjenestene skal brukes til å fornye og
            forandre tjenestetilbudet. 

Helseforetakene forvalter nesten 100 milliarder kr. Da er god ledelse og en robust
            organisasjonsmodell nødvendig for å sikre gjennomføringen av de helsepolitiske
            bestillinger, for å sikre faglig kvalitet, for å sikre godt arbeidsmiljø og for å styre
            summen av handlinger slik at de sosiale helseforskjeller i Norge blir mindre og ikke
            større. 

Arbeiderpartiet foreslo i 2001 å foretaksorganisere sykehusene, og reformen fikk bred
            politisk støtte. Det er verd å merke seg at alle vestlige land er på søken etter en enda
            bedre organisering av sine spesialisthelsetjenester. Dette skyldes bl.a. en
            akselererende kunnskapsutvikling i medisinsk forskning. Hvert år kan vi gjøre mer, og
            nesten alle framskritt er kostbare og krever at personalet blir ytterligere
            spesialisert. Det fører til at prioritering blir mer og mer krevende. 

Vi mener foretaksorganiseringen har sikret at vi kan følge ny forskning og tilby
            avansert behandling til befolkningen. Det har nødvendiggjort betydelig omstilling,
            eksempelvis med samling av avansert kreftbehandling og avansert hjerteinfarktbehandling
            på færre sykehus. 

En moderne helsepolitikk trenger styringskraft i gjennomføringen. Helseforetaksreformen
            har gitt oss dette. Soria Moria II-plattformen står derfor tydelig på at
            foretaksmodellen skal videreføres. I løpet av forrige stortingsperiode ble modellen
            forbedret etter en politisk vurdering. Et flertall av de eieroppnevnte styremedlemmer er
            nå valgt på grunnlag av forslag fra lokale og regionale folkevalgte organer. 

Jeg noterer med uro at komiteens medlemmer fra Fremskrittspartiet, Høyre og Kristelig
            Folkeparti i en felles merknad foreslår å nedlegge de regionale helseforetakene. Et
            gjennomarbeidet alternativ presenteres ikke. Dette skaper usikkerhet. Mange tusen
            ansatte vil spørre: Skal vi omorganiseres igjen? Det er kostbart å legge ned og bygge
            opp, særlig målt i slitasje på arbeidsmiljø. 

Godt dokumenterte omorganiseringer har mening. Ideologisk motiverte omorganiseringer
            gir mange bivirkninger. Vi har organisert sykehusene regionvis. Helse Nord i Bodø er
            nærmere virkeligheten i sin landsdel enn en administrasjon i Oslo. 

Det er lov å holde stø kurs og tenke samtidig. Spesialisthelsetjenesten i Norge er ikke
            perfekt. Vi kan bli flinkere til å forebygge sykdom. Dette er et ansvar for hele
            samfunnet, og sykehusene må ta sin del. Vi kan bli mye flinkere til å hjelpe
            enkeltmennesker tilbake til gode liv etter sykdom og skade. Vi kan bli flinkere til å
            sørge for at de som trenger hjelpen aller mest, får den først. 

Avslutningsvis: Helsetjenesten må være verdibasert. Lov og forskrift kan regulere mye,
            men det vil alltid gjenstå situasjoner hvor god etikk må styre valgene. Det er bl.a. god
            etikk å samarbeide godt og samhandle til beste for pasientene. Hver enkelt har et ansvar
            for å gjøre sin del av jobben og for å hjelpe videre til neste ledd på beste måte. 

 Det helsebudsjettet som er utgangspunktet for diskusjonen i Stortinget i dag, er på
            nesten 130 milliarder kr. Vi brukte flere offentlige penger pr. hode enn de fleste andre
            land, og vi har en helsepolitikk som har som mål at helsetjenester skal være
            tilgjengelig for alle, uavhengig av status og personlig økonomi. 

Bestemor hadde i si tid et slagord som hun ofte brakte inn i samtaler: Når vi er
            friske, har vi så mange ønsker, når vi er sjuke, har vi bare ett. Det var et utsagn
            sprunget ut av erfaringer om et helsevesen som den gang stort sett var ikke-eksisterende
            i små, veiløse bygder nordpå. Der var det ofte slik at folk – både unge og gamle – døde
            av banale, ufarlige sykdommer, som lett kunne vært behandlet. 

I dag letter ambulansehelikoptrene og flyr på kort tid dit et alvorlig sykt eller
            skadet menneske befinner seg. Vi har tilgang på leger og annet helsepersonell, også når
            mindre farlige lidelser rammer oss. Det har med andre ord skjedd en fantastisk utvikling
            på helsefeltet siden bestemors tid. Samtidig ser vi en mer urovekkende utvikling. Flere
            mennesker enn før opplever å bli psykisk sjuk, flere sliter med store rusproblemer, og
            vi ser en økning i sjukdommer som diabetes, kols og andre livsstilsrelaterte lidelser. 

Det som er mest urovekkende, er at forskjellen mellom dem som blir rammet av slike
            sjukdommer og dem som ikke blir det, ofte går langs sosiale, utdanningsmessige og
            økonomiske skillelinjer. Vi kan med andre ord oppleve at samfunnet vårt utvikler seg i
            ei retning der god helse blir en bonus først og fremst for dem som har mest fra før. Vi
            må sette alt inn på å hindre at det skjer. 

St.meld. nr. 47 for 2008–2009, Samhandlingsreformen, som Regjeringa la fram i juni, går
            til kjernen i denne problemstillingen, og det budsjettet vi behandler i dag, tar noen
            grep for å peke ut retninga. Dette er en reform som slår fast at helsetjenester i så
            stor grad som mulig må gis nær der folk bor, at man i mye større grad enn hittil må ha
            fokus på helsefremmende og forebyggende virksomhet og – i andre enden av tiltakskjeden –
            på rehabilitering, som er så viktig for å få folk tilbake til sitt vanlige, eller
            tilnærmet vanlige, funksjonsnivå etter sjukdom eller skade. Dersom vi skal lykkes, må vi
            også tenke nytt når det gjelder utdanning av helsepersonell, og annerledes når det
            gjelder samarbeid mellom kommuner og mellom nivåer i helsevesenet. 

Regjeringa har i budsjettet for 2010 bevilget 270 mill. kr til forebyggende samarbeid i
            kommunene og nesten 100 mill. kr til lokalmedisinsk virksomhet og til interkommunalt
            samarbeid på helseområdet. Det er en begynnelse på det som fokuseres i
            Samhandlingsreformen, og som de fleste etter hvert erkjenner, at ressursene i
            helsevesenet ikke bare kan dreie seg om å være der når sjukdom er et faktum; vi må legge
            opp til at lokalsamfunn og kommuner jobber fram helseplaner som vektlegger det som er
            helsefremmende og livsbejaende. Da må vi også utdanne helsepersonell som bl.a. er
            spesialisert innen allmennmedisin og samfunnsmedisin, og vi trenger folk med annen,
            komplementær fagkompetanse. 

Regjeringa la i forbindelse med budsjettet i 2008 fram Nasjonal strategi for
            habilitering og rehabilitering. Det er en strategi bygd på erkjennelsen av at dette
            feltet verken har hatt den posisjon eller de ressurser som det fortjener. Helsevesenet
            har hatt for dårlig oversikt over rehabiliterings- og habiliteringsfeltet og for
            fragmentert kunnskap om metoder og resultater. Strategien legger opp et løp som fram mot
            2011 skal endre på dette. Rehabilitering skal være en integrert del i de fleste
            individuelle pasientforløp og skal foregå på alle nivåer i helsetjenesten – i kommunene,
            ved behandlende sykehus, i lærings- og mestringssentre og i egne spesialiserte
            rehabiliterings- og opptreningsinstitusjoner. 

Det er ikke riktig det representanten Sjøli sier, for det er faktisk slik at flere får
            tilbud om rehabilitering i dag. Veksten når det gjelder helseforetakenes kjøp av plasser
            i private rehabiliteringsinstitusjoner, var på 18 pst. fra 2006 til 2008. Det foregår
            også rehabilitering i kommuner og sykehus. Så er det viktig at brukerne står sentralt i
            arbeidet med rehabiliterings- og habiliteringsstrategien, og det skal fortsatt være
            dialog mellom brukerorganisasjonene og Helse- og omsorgsdepartementet. 

St.meld. nr. 47 for 2008–2009, samhandlingsmeldinga, peker på viktigheten av å tenke
            nytt og annerledes rundt helse og helsetiltak. Tida er kommet for å se til områder som
            så langt har stått i skyggen. Vi vil ha sterkt søkelys på forebygging og rehabilitering
            når Stortinget skal behandle meldinga i kommende vårsesjon. Neste års budsjett bygger
            opp under dette. Vi regner med å ha opposisjonen med oss i dette arbeidet. 

 Verdigrunnlaget for norsk rusmiddelpolitikk dreier seg om omsorg for enkeltmennesket og
            om samfunnets evne til solidaritet. Hver dag ser vi enkeltmennesker her i Oslo og andre
            storbyer som sliter med store rusproblemer, og som ikke har et verdig liv. Det er helt
            nødvendig å gjøre noe for å hjelpe de mest utsatte rusmiddelavhengige. Lidelsene er
            store, og vi når ikke menneskene godt nok med dagens tjenestetilbud. Da må det være lov
            til både å tenke høyt og nytt. 

Regjeringens rusmiddelpolitikk har som overordnet mål å redusere de negative
            konsekvensene av rusmiddelbruk for enkeltpersoner og for samfunnet. Målet for den
            rusforebyggende politikken er å begrense skadelig bruk av rusmidler, utsette debutalder
            og fange opp utsatte grupper og enkeltpersoner på et tidlig tidspunkt. Forebygging skal
            bidra til å hindre at rusmiddelproblemer oppstår og utvikler seg. 

Overordnet mål for tjenestene til personer med rusmiddelproblemer er å sikre bedre og
            mer tilgjengelige behandlingstilbud. Personer som står i fare for å utvikle, eller har
            utviklet, rusmiddelproblemer, har ofte behov for sammensatte tjenester over lang tid.
            Mange har utviklet somatiske og psykiske lidelser i tillegg til sine rusmiddelproblemer.
            Da er det viktig ikke bare med kvantitative tilbud, men også med kvalitative tilbud over
            lengre tid. 

Det er ingen tvil om at det er klare sammenhenger mellom pris, tilgjengelighet og bruk
            av alkohol. Vi vet hvor store skader bruk av alkohol kan føre til, og vi vet at bl.a.
            begrensede salgs- og skjenketider bidrar til å begrense forbruket. Det er derfor med
            stor spenning jeg ser fram til hvordan de ulike partiene vil stemme når forslaget om
            innskrenking av alkohollovens maksimaltider for skjenking av alkohol blir fremmet for
            Stortinget i løpet av våren 2010. 

Kommunene har i dag et omfattende ansvar for tjenester til personer med
            rusmiddelproblemer. Det er i dag store variasjoner i organiseringen av rusarbeidet i
            kommunene. Oppgavene kan være lagt til ulike enheter, som det lokale Nav-kontoret,
            sosialtjeneste utenfor Nav-kontoret, psykisk helseenhet, rustjeneste, oppsøkende og
            hjemmebaserte tjenester eller aktivisieringstiltak. Dette fremmer ikke samhandling på en
            god måte. 

Det samlede budsjettforslaget for Helse- og omsorgsdepartementet er på hele 128,7
            milliarder kr. Sykehusøkonomien styrkes med 1 452 mill. kr, inkludert 42 mill. kr fra
            rusplanen. Rusfeltet styrkes med 150 mill. kr, Omsorgsplan 2015 følges opp med 320 mill.
            kr, og Samhandlingsreformen styrkes med 372 mill. kr. I tillegg gis det ekstra tilskudd
            til frivillige organisasjoner og private stiftelser. Det gjøres et godt arbeid på mange,
            mange områder fra de frivillige organisasjonene. Vi har også en rekke lavterskeltilbud
            som finansieres over Helse- og sosialdirektoratet. 

Selv om Regjeringen har gjort og fortsatt gjør mye, er det behov for å styrke satsingen
            på dette området. Inkludert statsbudsjettet for 2010 har denne regjeringen økt
            bevilgningene på rusfeltet med 835 mill. kr. Regjeringen har satt i gang en rekke
            tiltak. Høsten 2007 ble Opptrappingsplanen for rusfeltet lagt fram. Planen har 147
            tiltak innen forebygging, behandling, rehabilitering, forskning og kompetansebygging, og
            nesten alle er fulgt opp i løpet av de årene som har gått. 

Rusmiddelpolitikk krever samarbeid på tvers av departements- og etatsgrenser.
            Forebygging er viktig for å forhindre at rusmiddelproblemer oppstår. Rus må derfor få en
            viktig plass i Samhandlingsreformen. Ventetiden på behandling for rusmisbruk må
            reduseres, behandlingen og tiltakene skal være differensierte, og de pårørende til
            rusavhengige må følges opp enda bedre enn hva som er tilfellet i dag. Det finnes i dag
            ikke noe entydig svar på hvilke tiltak som er bedre enn andre. 

Fokuset må være at en på tvers av partigrenser, departementer, etater, ideelle
            organisasjoner, kommuner og fylkeskommuner finner fram til løsninger og tilbud som
            forebygger rekruttering til rusmiljøet, og som kan gi rusmisbrukere god og varig hjelp.
          

 Det er gjennom de siste årene gjort en stor jobb innenfor psykisk helse både på
            spesialistnivå og ute i kommunene. Opptrappingsplanen har medført at over dobbelt så
            mange får hjelp i dag. En ny ventelisteordning for barn og unge under 23 år medfører at
            88 pst. får sin henvisning vurdert i løpet av fristen på ti dager. Det er bra, men
            fortsatt er det mange som står for lenge på venteliste. 

Derfor er jeg glad for at helseministeren har satt i gang et omfattende arbeid med
            ventelistene, hvor man fokuserer på å finne gode tiltak for å redusere ventetiden. 

For få dager siden ble vi rystet av et drap som ble satt i sammenheng med psykiatrien.
            Farens kamp for å skaffe sønnen hjelp berører oss alle. Det er vanskelig å forstå at vi
            ikke kan forhindre at slikt skjer. Selvsagt er det mange årsaker til disse tragiske
            hendelsene, og vi kan aldri forsikre oss om at slikt ikke vil skje igjen. Nå er det
            heldigvis ikke mange drap i Norge som begås av psykisk syke personer, men det er viktig
            at vi tar lærdom av hva vi kan gjøre annerledes. 

Pårørende er en ressurs som fagpersoner må lytte til. De pårørende kjenner sine best og
            ser hvordan den syke har det. Når en pasient blir akutt psykisk syk, må han behandles
            like raskt som en som blir akutt somatisk syk. Det må alltid være slik at akutte
            situasjoner er prioritert. 

Med opptrappingsplanen er det lagt til rette for en utbygging av psykiske
            helsetjenester. Vi har kommet et godt stykke på vei, men vi er ikke i mål. I tillegg til
            de midlene som er gitt innenfor opptrappingsplanen, har kommunene også brukt av frie
            midler som egeninnsats. Derfor blir det helt urimelig når vi hører om kommuner som vil
            kutte i tilbudene innenfor psykiatrien. Jeg setter min lit til at det som har kommet
            fram i media, er budsjettforslag, og at lokalpolitikerne er seg sitt ansvar bevisst og
            skjermer om de tiltakene som er bygd opp når de fram mot jul skal vedta kommunens
            budsjett. 

Det har også kommet fram i media at enkelte helseforetak skal ha foreslått å saldere
            sine regnskap innenfor somatikken med midler som skulle vært brukt i psykiatrien. Det er
            helt klart et brudd med opptrappingsplanen, og jeg tar det som en selvfølge at de
            foretakene det gjelder, retter opp i det, og at midlene blir tilbakeført psykiatrien. 

Oppslag som dette skaper alltid diskusjon om det skal være øremerkede eller frie
            midler, men skal lokaldemokratiet overleve, kan ikke alt detaljstyres fra denne salen.
            At vi i en periode markerer med øremerkede midler for å vise en opptrapping, er greit.
            Hele opptrappingsplanen har jo vært en bevisst satsing som det har vært bred politisk
            enighet om både her på Stortinget og ute i kommunene. 

Jeg har tiltro til at selv om midlene nå er lagt inn i rammen, vil kommunepolitikerne
            følge opp dette viktige arbeidet. Gjennom ti år er opptrappingsplanen fulgt, og
            evalueringsrapporten viser at vi langt på vei har nådd planens kvantitative mål. Det er
            flott, og det gir oss et godt grunnlag for å jobbe videre med de kvalitative målene. 

Stortinget viste gjennom St.prp. nr. 63 for 1997–1998, Om opptrappingsplan for psykisk
            helse, at fokuset i større grad skulle retts mot psykiatri. Det har vi lyktes med, men
            vi må jobbe med å få til en endringsholdning hvor psykisk syke blir likestilt med
            somatisk syke. Det må være like legitimt å si at du har en psykisk lidelse som å si at
            du har en hjertelidelse. Derfor er jeg glad for at vi fortsatt har en satsing på
            psykiatrien, hvor økningen innen psykiatri er større enn i somatikk, og at det er et
            ekstra fokus på barn og unge. 

Samhandlingsreformen har fokus på samhandling og forebygging. Det er viktige områder
            innen psykiatrien. Vi ser i dag at problematikken i stadig større grad er en blanding av
            psykiatri og rus. Det gir utfordringer innenfor samhandling mellom flere fagområder og
            ikke minst innenfor de forskjellige nivåene i helsevesenet. Det er momenter vi må ta med
            oss når vi skal jobbe videre med Samhandlingsreformen. Det må være et mål å få mer
            behandling over på kommunehelsetjenesten og bruk av ambulante team hvor pasienten kan få
            hjelp uten å være innlagt. At det både for 2009 og 2010 er bevilget midler til
            rekruttering av psykologer i kommunene, vil bidra til et utvidet tilbud. 

I forrige uke fikk vi høre at 36 av 40 i varetekt hadde psykiske lidelser, og vi vet at
            mange innsatte også sliter med psykiske lidelser og rusmisbruk. Derfor er jeg glad for
            at vi i dette budsjettet har hatt mulighet til å støtte gode tiltak som WayBack, Musikk
            i fengsel og frihet og andre som driver et unikt arbeid for de innsattes psykiske helse
            og rusproblemer. 

Det området vi kanskje har størst mulighet til å få en helsemessig gevinst på, er å
            forebygge psykiske lidelser. Da er det viktig at den enkelte blir fanget opp raskt. På
            det området er det et positivt samarbeid mellom det offentlige og private. 

Mange private og ideelle aktører bidrar til mye godt helsearbeid innenfor psykiatrien.
            De har behov for en forutsigbarhet med mulighet for avtaler over en viss periode, og det
            åpner lov om offentlige anskaffelser for. 

 De talere som heretter får ordet, har en taletid på inntil 3 minutter. 

 Jeg hørte en sykehusdirektør fortelle om da et sykehus begynte å operere inn
            hofteproteser. En avis slo stort opp: Lange ventekøer for å få operert inn hofteprotese.
            Året før var det ingen ventekøer, men heller ingen hofteproteseoperasjoner. 

Ventetidene ved norske sykehus må ned. For mange må vente for lenge. Men bak de store
            gjennomsnittstallene skjules ulike pasientgrupper. Hvor lenge venter hver enkelt, og
            hvilke variasjoner er det innenfor gruppene? 

Regjeringen har ryddet opp i mye innen sykehusøkonomi: store pensjonskostnader, vekst i
            pasientbehandlingen finansieres fra 2008, midlene til investeringer har økt, og lån i
            private banker er omgjort til driftskreditter i Norges Bank. I 2010-busjettet følges
            Magnussen-utvalget opp, og det blir rettferdig fordeling mellom regionene. Mye er altså
            gjort, men mye gjenstår også. Et viktig område der vi har mulighet til å gjøre mer, er
            når det gjelder teknologi som kan gi kunnskap, informasjonsflyt og styringsverktøy. 

Stortinget vedtok i 2006 at Norsk pasientregister skulle bli et såkalt
            personidentifiserbart register, og forskriften trådte i kraft 15. april i år. Jeg håper
            registeret blir et nyttig styringsverktøy for å f.eks. sikre at de sykeste pasientene
            blir prioritert først. 

I dag vedtar Stortinget et godt budsjett, men et budsjettvedtak er også begynnelsen på
            et arbeid for å sikre at budsjettet blir brukt så hensiktsmessig som mulig. For
            pasienter som har fått en alvorlig diagnose, er det viktig å føle trygghet for at de får
            den beste behandlingen som fins. Selv om det bare er komplette helseregistre, som
            Kreftregisteret og Norsk pasientregister, som kan gi oss den fulle oversikten, vet vi
            allerede mye om hva god oppgavefordeling betyr. 

Innen f.eks. en del kreftbehandling vet vi at prognosene er bedre for de pasientene som
            blir behandlet av kirurger med god erfaring. Men i Norge er det mange sykehus som
            utfører kirurgi på færre enn ti pasienter i året med den samme krefttypen. Jeg husker at
            daværende statsråd, Sylvia Brustad, gikk hardt ut høsten 2007 og brukte som eksempel at
            det var 55 sykehus i Norge som opererte tykktarmskreft. Pasientenes beste tilsier at
            noen oppgaver bør desentraliseres, mens andre blir sentralisert. Mens eldre pasienter og
            kronikere har alt å tjene på å bli behandlet nært der de bor, kan kreftpasienter reise
            til andre sykehus hvis det gir bedre prognose. 

Jeg tror i hvert fall at det er viktig at de verktøyene vi selv har vedtatt, får lov
            til å virke, og at vi som politikere er åpne for å ta konsekvensene av den informasjonen
            de gir. Noen ganger ville det sikkert vært lettere å være politiker hvis verktøyene gav
            oss en annen informasjon enn det de gjør, men pasientenes beste må uansett ligge til
            grunn. 

 I Høyres regjeringstid startet vi arbeidet med utfordringene rundt samhandling, og
            løsningene vi foreslo, skulle sørge for bedre hjelp til pasientene og en bedre bruk av
            ressursene i sektoren. Vi foreslo tiltak i 2005. Tidligere helseminister Sylvia Brustad
            la det på vent i tre år, før Bjarne Håkon Hanssen tok opp igjen mange av forslagene og
            relanserte det som sin store, nye reform. 

Regjeringspartiene snakker veldig mye om samhandling mellom de ulike
            helseinstitusjonene. De snakker om en bedre og mer effektiv behandling, men tiltakene
            drukner, dessverre, i flommen av store ord og visjoner. For resultatene taler i grunnen
            for seg selv. Helsekøene øker, underskuddene i helseforetakene øker, og vi faller stadig
            på de internasjonale rankingene når det gjelder utnyttelse av helsekronene vi bevilger. 

For Høyre er det viktig at vi kan hjelpe og behandle pasientene der de bor. Vi vil
            flytte mindre på pasientene og mer på legene. I budsjettet for 2009 foreslo Høyre å
            bruke 400 mill. kr mer på helsehjelp der folk bor, bl.a. gjennom å styrke
            lokalsykehusene og å sørge for flere oppsøkende helsetjenester. Ikke overraskende ble
            dette nedstemt av de rød-grønne, og de gjorde med andre ord det motsatte av det de sa
            den gang – og for så vidt også her i salen i dag. I budsjettet for 2010 ønsker Høyre
            igjen å gjøre ord til handling. Vi foreslår derfor 300 mill. kr til tiltak for å sørge
            for behandling der pasientene bor. Dette er øremerkede midler som er innenfor rammen til
            økt aktivitet, og det vil dermed ikke være noe kutt i resten av helsetilbudet. 

I Helse Fonna finnes det i dag ingen tilbud for pasienter med psoriasis som er
            avhengige av lysbehandling. I min egen hjemkommune, Odda, er det flere pasienter som må
            sette seg på bussen til Bergen for å få den behandlingen de er avhengige av. En
            lysbehandling gjennomføres alt fra én til tre ganger i uken, og den varierer i varighet,
            fra ett minutt til 30 minutter. Man kan da spørre seg: Vil det ikke være en bedre
            helsepolitikk hvis man faktisk hadde et lysbehandlingstilbud ved f.eks. sykehuset i
            Odda? Dette ville gjort at man kunne unngå at en pasient fra Odda må sette seg på
            bussen, opptil flere ganger i uken, og ta en busstur på tre og en halv time pr. vei for
            en behandling som kanskje varer ett minutt. Med de øremerkede midlene vi legger inn i
            budsjettet, vil det faktisk være mulig å sørge for en utbygging ved f.eks. sykehuset i
            Odda, og sørge for et bedre helsetilbud der folk bor. 

 Politikk handler om enkeltmennesker – i alle fall gjør Høyres politikk det. 

Jeg skjemmes når jeg ser hvordan vi behandler de rusavhengige i Norge. Mange av dem har
            en tøff fortid. De har dårlige levekår, psykiske problemer og få som bryr seg.
            Rusavhengige er blant dem som opplever størst økning i ventetid på nødvendig behandling.
            Ventetiden har økt med nesten to uker bare på de to siste årene. Tre og en halv måneder
            er faktisk gjennomsnittlig ventetid, både for akutt avrusning og behandling. I Helse
            Nord er ventetiden enda lengre, der må man vente i fire og en halv måneder før man
            slipper til. I verste fall er ikke den rusavhengige lenger blant oss den dagen det
            finnes et ledig behandlingssted. 

Jeg vil gjerne presisere at køen med rusavhengige som trenger hjelp, har økt med 4 300
            under regjeringen Stoltenberg. Er det bare i valgkampen at Arbeiderpartiet skal ta seg
            av de svake, under mottoet «alle skal med»? Jeg vil påstå at Regjeringen møter de
            rusavhengige med en kald skulder – ikke et varmt fellesskap, som Regjeringen så ofte
            snakker om. Høyre har øremerket midler til rusavhengige i sitt alternative budsjett, og
            jeg er glad for det, men det undrer meg at regjeringspartiene alltid har stemt imot våre
            forslag. 

Nå sier statsråden at styringskravet skal presiseres. Hva innebærer det? Hvor mange
            rusavhengige skal stå i kø ved utgangen av dette året, og hvor lenge tenker statsråden
            at de skal vente? For de rusavhengige hjelper det lite med flotte festtaler fra
            Regjeringen. Og da er mitt spørsmål: Har de rød-grønne tenkt å gjøre noe konkret for å
            bedre tilbudet til denne pasientgruppen? 

Høyre vil inngå flere avtaler med private aktører som har ledig kapasitet, slik at
            pasientene kan får raskere hjelp og større valgfrihet. 

Mange private rusbehandlingsplasser er avviklet under regjeringen Stoltenberg, uten at
            tilbudet er styrket tilsvarende i offentlig regi. Jeg undrer: Er det viktigere for
            Regjeringen å ta hensyn til sin ideologiske allergi mot private behandlingstilbud enn å
            hjelpe den gruppen mennesker som sitter nederst ved bordet – hvis de sitter ved bordet i
            det hele tatt? 

Innenfor satsingen på rehabilitering vil Høyre øremerke 150 mill. kr utover
            Regjeringens forslag, for å sikre raskere og bedre behandling for rusmiddelavhengige og
            gi bedre oppfølging til deres barn. Jo tidligere barn av rusavhengige får hjelp, jo
            større mulighet er det for at de skal klare å mestre livet sitt. I stedet for å
            detaljstyre livet til enhver innbygger og overstyre folk som klarer seg utmerket selv,
            burde Regjeringen heller bruke ressurser på dem som virkelig trenger det. 

 Vi har hatt en opptrappingsplan innen psykisk helse, og vi er ikke i mål. Flere har
            tatt til orde for det her i dag. Også fra regjeringspartiene snakker man om at
            kvantiteten langt på vei er nådd, men ikke kvaliteten. Vi mangler 2 700 tilpassede
            boliger, og ventetidene er lange for mange. I går tok en ung kvinne kontakt med meg. Hun
            har problemer med depresjon – ikke akutt syk, men i det offentlige går det ett år før
            hun kan få komme til psykolog. Hvis hun har råd til det, så kommer hun til å gå til en
            privat psykolog. Det er situasjonen for mange. Det er stor mangel på tidlig
            diagnostisering og forebygging av psykisk helse i kommunene våre, og det er dårlig med
            samhandling mellom førstelinjetjenesten og andrelinjetjenesten. Vi har store
            utfordringer med dobbeltdiagnoser, altså mennesker som både lider av en psykisk lidelse
            og har rusproblemer. 

I dag kom det en ny rapport fra OECD, en helsetjenesteundersøkelse. Der står det
            følgende: 

«På ett område skårer Norge blant de svakeste, og det gjelder reinnleggelse for
              schizofreni og bipolare lidelser innen 30 dager etter utskriving. OECD regner
              reinnleggelser så kort etter utskriving som uplanlagte og en indikasjon på dårlig
              kvalitet i samhandlingen mellom aktørene i helsetjenesten etter at pasienten er
              skrevet ut fra en psykiatrisk institusjon.» 

Med andre ord: Vi er absolutt ikke i mål. Vi skal selvsagt ha omstilling, det er jeg
            enig i, ut fra et faglig utgangspunkt. 

Jeg må få spørre statsråden én gang til: Har jeg forstått det rett, at statsråden
            aksepterer å bruke mindre penger – riktignok innenfor rammen – på psykisk helse, gitt at
            antall pasientbehandlinger øker med 10 pst.? Hvorfor i all verden har vi da hatt en
            opptrappingsplan? Vi er altså ikke i mål. 

 I debatten har vi fått høre at vi ikke oppfyller våre løfter på tannhelseområdet. Jeg
            har lyst til å berolige dem som er bekymret for det. Det er jo sånn at så store
            endringer ikke kan la seg ordne over natten – det tror jeg de fleste her i salen vet.
            Men jeg beroliger dere med at Arbeiderpartiet står på det vi sier i programmet vårt, at
            det offentlige gradvis skal ta et større ansvar for tannhelsetjenesten. Det skal vi
            jobbe for, og det skal settes tak på hvor mye den enkelte selv skal dekke av utgifter.
            Det følges godt opp i Soria Moria, og Regjeringen kommer til å utrede hvordan det skal
            ivaretas. Det er en stor jobb, og det er mange løsninger, og det er flere løsninger. Men
            én ting er sikkert: Vi kommer til å jobbe for å oppfylle våre valgløfter på det området. 

Jeg har lyst til å si at tannhelsetjenesten faktisk har blitt mye bedre under rød-grønt
            styre. Vi har faset inn nye grupper, nye svake grupper, for å utjevne sosiale
            forskjeller. For eksempel har alle på LAR gratis tannhelsetjeneste fra fylkeskommunen,
            og rusmisbrukere i kommunal rusomsorg har også gratis offentlig tannhelsetjeneste. Vi
            har nå bevilget penger til pasientforsøk i forhold til amalgam, noe jeg vet veldig mange
            er opptatt av med hensyn til plager de har hatt. Vi har økt utdanningen, og vi har nå
            også bl.a. opprettet 15 nye plasser for tannpleiere, som vi i denne salen har vært
            opptatt av skal være en del av tannhelsetjenesten. Målet er 100, men 15 har kommet nå på
            Hedmarken, og det er veldig bra. Vi ser fram til at resten kommer. Fengselsinnsatte får
            tannbehandling. Når det gjelder periodontitt, er reglene nå endret, slik at de som har
            store plager, får dekket mer. Så her går det an å ha flere tanker i hodet samtidig. Vi
            faser inn nye, samtidig som vi kan jobbe med våre landsmøtevedtak. 

Jeg har lyst til å gjøre en liten visitt til min medfylking Per Arne Olsen, som med
            stor styrke meldte at dersom all kapasitet ble brukt til private sykehus, så ville alle
            køer vært borte. Det synes jeg høres veldig besnærende ut, men etter det jeg vet, er det
            ikke slik at den private kapasiteten er en fast og spikret størrelse. Den justeres etter
            etterspørsel – slik pleier det i hvert fall å være i det private markedet. Så her er det
            snakk om hvor mye penger en har lyst til å putte inn. Kaka som deles, er pr. i dag én
            størrelse. Øker den, så får flere tilbud, men det betyr at vi må ta fra den kaka som det
            offentlige får. Og det er ikke jeg villig til. 

 Helseministeren meddelte tidligere i dag at hun har vært mye på reise i Norge siden hun
            tiltrådte. Jeg mener at hun også burde koste på seg en rundreise til enkelte andre land
            her på det europeiske kontinent. Det er mange land hvor det ikke er helsekø. I 1993 var
            jeg på en befaring som gjest hos helsevesenet i Paris. Der var prinsippet at når
            diagnosen var stilt og behandling skulle gis, så var det opp til pasienten å velge
            hvilket sykehus han ville bli behandlet ved, eller han kunne overlate til legen å ta den
            avgjørelsen. Køer, fortalte informasjonssjefen ved sykehuset til oss som var på besøk,
            det hadde de hatt, men siste gang de hadde det, var da de mottok 500 000 sårede soldater
            fra slaget ved Somme i 1916. 

For sykehusene i Norge er en pasient noe som forverrer sykehusets økonomi. I Frankrike
            er det omvendt. I Frankrike og andre land er helsevesenet stykkprisfinansiert. Å
            behandle pasienter er altså lønnsomt for sykehuset. Staten betaler for
            pasientbehandlingen ut fra hvilken diagnose som er stilt, justert for eventuelle avvik
            under behandlingen. Finansieringsmodellen er den samme, uansett om det dreier seg om et
            offentlig eller et privat sykehus. Og – som med det meste som er økonomisk lønnsomt –
            det blir gjort uten ventetid. Pasienten blir helbredet, fornøyd og kan gå tilbake til
            jobb. 

Jeg merket meg at helseministeren også advarte mot å komme i en situasjon der det ikke
            er ventetid, siden det vil medføre en betydelig overkapasitet. Hva slags menneskesyn er
            det? Hun mener, så vidt jeg forstår, at det er bedre at folk går rundt – eller rettere
            sagt ligger – og har det vondt enn at de blir behandlet. På den måten mener
            helseministeren at en overkapasitet i helsevesenet er den verste situasjonen man kan
            komme i. For Fremskrittspartiet er det annerledes, vi mener at det er pasienten som skal
            få stå i fokus. Her er den største forskjellen mellom Fremskrittspartiet og de
            rød-grønne når det gjelder helsepolitikk. 

 For 2010 styrkes bevilgningene til drift av sykehus med nesten 1,5 milliarder kr utover
            pris- og lønnsvekst. Det kommer oppå en dobling av bevilgningene på 103 milliarder kr i
            perioden 2002–2009. Det er mye penger. Desto viktigere er det å få mest mulig helse for
            hver krone. Utgifter til sykehus presses i været av mange grunner. Samhandlingsreformen
            tar tak i noen av dem: Endret sykdomsbilde med flere eldre, flere kronikere, manglende
            forebygging og finansieringssystemer som ikke inviterer nok til samhandling til beste
            for pasient og samfunn. 

Noen sykehus er gått ut på dato, er tungdrevne og med unødig høye driftsutgifter på
            bekostning av penger til helse. Sykehuset Buskerud i Drammen er ett av dem. Deler av
            bygningsmassen er fra 1887, påbygd på 1960- og 1970-tallet, preget av dårlig vedlikehold
            og tilfredsstiller ikke kravene til et moderne sykehus. Det er den somatiske delen. 

Psykiatrisk avdeling i Lier ble bygd i 1926 og er i meget dårlig forfatning. VG kalte
            det i 2004 for Lille Murmansk. Resten av psykiatrien er spredt rundt i fylket, mens
            forskning viser at 30–50 pst. av pasientene på somatiske avdelinger også trenger
            behandling for psykiatrisk sjukdom, og omvendt. Ett av mange eksempler: Kvinne, 60 år,
            innlagt for manisk psykose, utagering og stort omsorgsbehov, kjent diabetes,
            hjertelidelse, stoffskiftesykdom, urinveislidelse og nevrologisk lidelse. Behov for
            omfattende psykiatrisk og somatisk medikasjon, og samordning av vurderinger fra en rekke
            ulike spesialiteter. I dag fraktes pasienter som henne fram og tilbake mellom de to
            sykehusene i ambulanse eller taxi. Det gir neppe det beste – og heller ikke det
            billigste – behandlingstilbudet. 

Behovet for nytt sykehus har vært kjent i nesten 30 år. Planen var et nytt,
            samlokalisert sykehus i god tid før helsereformen i 2002. Men slik gikk det ikke. Siden
            har saken vært på en ørkenvandring, helt til nå. I budsjettet for 2010 settes det av
            inntil 250 mill. kr i investeringslån til kjøp av tomt på Gullhaug i Lier.
            Flertallspartiene i komiteen sier at dette er en god måte å synliggjøre på at nytt
            sjukehus på Gullhaug er et prosjekt med politisk støtte, og det er vi i Buskerud utrolig
            takknemlige for. Det er et tydelig signal til Helse Sør-Øst om å få en kjøpsavtale på
            plass uten unødig opphold. Komiteen er opptatt av at dette ikke skal forsinke andre
            planlagte prosjekter i regionen. Det er heller ikke meningen. Berørte fylkesordførere
            har god dialog. Forrige helseminister sa at oppstart i Østfold skal skje før oppstart i
            Buskerud. Det står ved lag. 

Så helt til slutt: Dette handler ikke bare om Buskerud. Et nytt hensiktsmessig sykehus
            i Buskerud er også det beste utgangspunktet helseministeren kan få for en vellykket
            samhandlingsreform i en folkerik del av Østlandsområdet. 

 Heldigvis har det i debatten i dag gjennomgående vært rettet stor oppmerksomhet både
            fra regjeringspartiene og fra opposisjonen mot de rusmiddelavhengige pasientene som vi
            har. Det er et område der det helt åpenbart er behov for en forpliktende
            opptrappingsplan, på samme måten som en har hatt det innenfor psykiatrien. Det vil òg
            bli fremmet et forslag om det i Stortinget i dag, som dessverre ser ut til å bli
            nedstemt. 

Men det som forblir uklart etter denne debatten, er om det er Regjeringens forslag til
            statsbudsjett og proposisjonens lovnad om en opptrappingsplan som gjelder, eller om det
            er regjeringspartienes formulering i innstillingen. I proposisjonen på side 112 står
            det: 

«Erfaringene fra Opptrappingsplanen for psykisk helse viser at det var nødvendig å
              sette konkrete mål for dimensjonering, organisering og struktur på tjenestene. Basert
              på Stortingets behandling av St.meld. nr. 47 (2008–2009), vil departementet legge fram
              forslag om en planmessig utvikling av det samlede tjenestetilbudet til
              rusmiddelavhengige.» 

Klarere går det ikke an å si at en har planer om å komme med en opptrappingsplan
            tilsvarende det en har hatt innen psykisk helse. Regjeringspartiene skriver i
            innstillingen til statsbudsjettet på side 14 i sine særmerknader: 

«Flertallet er opptatt av at rusfeltet blir ytterligere styrket i årene som kommer
              etter at opptrappingsplanen utløper i 2010, eksempelvis gjennom en ny
              opptrappingsplan.» 

Denne gruppen har ikke behov for fortsatt uklarhet om det vil komme en opptrappingsplan
            eller ikke. Jeg må i et hvert fall be om at helseministeren klargjør om Regjeringen har
            planer, som oppfølging av Stortingets behandling av Samhandlingsreformen, om å komme med
            en egen plan om en planmessig utvikling av det samlede tjenestetilbudet til denne
            gruppen, etter modell av Opptrappingsplanen for psykisk helse slik det står i
            proposisjonen – eller om det er regjeringspartienes betydelig svakere formulering som
            gjelder på dette området. 

 Når det gjelder situasjonen for Feiringklinikken, fikk jeg ikke noe svar på mitt
            spørsmål i replikkordskiftet med statsråden om hva hun vil gjøre for å sikre en faglig
            økonomisk og forsvarlig drift i framtiden. Det eneste hun kunne bidra med, var å si at
            hun vil komme tilbake til Stortinget med en sak. Men nå er det snart 2010, og jeg vil
            tro Feiringklinikken, i likhet med alle andre helseinstitusjoner, har behov for å vite
            hva slags økonomiske rammer de må forholde seg til i 2010. Men siden statsråden ikke kan
            svare konkret på hva hun vil bidra med, kan hun i det minste svare på når hun har tenkt
            å komme tilbake til Stortinget med en sak? Det blir tydeligvis ikke i 2009, og
            spørsmålet er hvor langt ut i 2010 Stortinget, for ikke å snakke om de 250 ansatte på
            Feiringklinikken, pasientorganisasjonene og eierne må vente. Dette synes jeg er en
            uholdbar situasjon. 

Kan statsråden her og nå redegjøre for Stortinget for hvorfor man har løpt fra sine
            løfter for Feiringklinikken for 2009? Det var lovnader som bl.a. ble gitt her i
            Stortinget. Jeg legger selvsagt til grunn at statsråd Hanssens løfter var på vegne av
            Regjeringen, at han ikke drev rundt som en privatpraktiserende statsråd. 

Jeg merket meg at representanten Helseth i sitt innlegg var svært urolig og dypt
            bekymret over at Fremskrittspartiet, Høyre og Kristelig Folkeparti i budsjettet har
            foreslått å nedlegge de regionale helseforetakene. Til informasjon kan jeg si at Høyre
            aldri har støttet opprettelse av de regionale helseforetakene, og vi har også i vårt
            program at vi vil ha dem nedlagt. 

Men til denne uroen og dype bekymringen hos Helseth registrerer jeg to ting: for det
            første at han og Arbeiderpartiet er såre fornøyd med situasjonen i Helse-Norge i dag –
            og de er vel snart de eneste – og for det andre at han allerede nå er bekymret for at de
            borgerlige partiene skal vinne valget i 2011, siden han nå er så urolig over Høyres
            forslag om å legge ned de regionale helseforetakene. Etter meningsmålingene å dømme, to
            måneder etter valget, er kanskje ikke hans bekymring reell. For pasienten derimot vil
            det bety flere og bedre helsetilbud. Norge er verdensmester i bruk av penger til helse,
            men scorer stadig dårligere i undersøkelser om hva vi får ut av ressursene. Det mener vi
            krever bedre organisering, mindre byråkrati, færre direktører og flere helsearbeidere.
          

 Vi er enige om at vi står overfor utfordringer når det gjelder ventetid, psykisk helse,
            rus, og sikkert mer. Vi er enige om at vi skal satse mer på habilitering og
            rehabilitering. Men jeg vil igjen minne om at vi aldri noen gang har brukt mer enn vi
            bruker i dag på disse områdene. Hvis vi summerer hva vi har brukt bare siden 2005 når
            det gjelder psykisk helse, når det gjelder rus, og hva vi har økt når det gjelder
            pasientbehandling, nærmere det seg altså 12 milliarder kr. Da har jeg ikke nevnt pleie-
            og omsorgssektoren og kommunal sektor og de frie inntektene der. Jeg er også klar over
            at mye av de frie inntektene har gått til mer enn bare å bygge ut tilbudet. Det har også
            gått til ting vi har vært inne på her i dag, pensjonskostnader osv. Men det meste har
            gått til å styrke velferden. 

Sonja Sjøli sa jo at psykisk helse ikke skal bli noen salderingspost. Det blir aldri
            noen salderingspost så lenge vi har noe vi skulle ha sagt! Psykisk helse har sjølsagt
            høy prioritet. Jeg minner om at siden 2005 er bevilgningene økt med 2,5 milliarder kr.
            På rusfeltet vil de regionale helseforetakene i løpet av 2010 og 2011 gjennomføre
            anskaffelsesprosesser overfor private som vil innebære kjøp av tjenester for over 1
            milliard kr. 

Høyre har jo egentlig ikke noe mer penger enn oss, men de velger altså å bruke hele
            veksten til pasientbehandling øremerket til habilitering/rehabilitering, og til
            samhandlingstiltak. Det betyr at det med en slik politikk antakeligvis blir lengre køer
            for alle andre pasientgrupper. Alt skulle jo tyde på det, særlig fordi Høyre sjøl sier
            at denne veksten egentlig ikke er noen vekst. Hvis en da ikke er med på veksten engang,
            må det jo bli tilbakegang og lengre køer. 

Men aller mest interessant synes jeg det er å spørre om hvor Fremskrittspartiet henter
            sine penger fra. Hvis Fremskrittspartiet skulle framstå med sympatiske trekk når det
            gjelder å ha engasjementer knyttet til helsesektoren, vil jeg minne om at
            Fremskrittspartiet er ni ganger så opptatt av skattelette, for det er ca. 18 milliarder
            kr Fremskrittspartiet ønsker i skattelette, mens det er 2 milliarder kr mer de vil legge
            inn til sykehusene. Hvor henter de pengene fra? Jeg vil for ordens skyld minne om:
            Bistand 9 milliarder kr, kultur 1 milliard kr, innvandring/asyl 5,3 milliarder kr,
            dagpenger og sosialhjelp over 8 milliarder kr, landbruk, fylkeskommuner som driver med
            videregående skole, osv. Det er baksiden av den medaljen som Fremskrittspartiet prøver å
            få til å skinne så vakkert i dag. Det er i hvert fall en politikk å bli dårlig av. 

 Mange talere har i dag kommentert forebygging og folkehelsearbeid. Forebygging av
            sykdom er både lett og vanskelig. Resultater av forebygging inntrer både raskt og
            langsomt. Vi vil sammen skape gode liv for individet og de pårørende. La oss da begynne
            med det vi vet mye om, og som er enkelt å gjøre noe med. 

Verdens Helseorganisasjon har beregnet hvor stor andel av tapte, friske leveår som
            skyldes alkohol, narkotika og tobakk. I Vest-Europa er tobakk den viktigste faktoren,
            mens alkohol har ansvaret for 12 pst. av tapte, friske leveår. Narkotika står for ca. 1
            pst. av tapte, friske leveår. 

Det er glidende overganger mellom lavt alkoholbruk, gråsoner og misbruk. Vi vet at en
            tiendedel av befolkningen står for halvparten av samlet alkoholkonsum. Det betyr at ca.
            300 000 mennesker i Norge, omregnet, drikker to og en halv flaske brennevin eller ni
            flasker vin pr. uke. Forebygging på feltet er både enkelt og vanskelig – enkelt fordi vi
            har en resept: Det hjelper at varen har begrenset tilgjengelighet, og det hjelper at
            varen verdsettes høyt – også prismessig. Men forebygging på feltet er også vanskelig,
            fordi vi tror at politiske grep på tilgjengelighet og pris er upopulært. 

I valget mellom å drikke oss til mot og å være ekte modige er det ingen tvil om at en
            modig alkoholpolitikk vil redde mange liv og gi bedre dager for barn og andre pårørende.
          

 Omtrent halvparten av den voksne norske befolkningen vil rammes av en psykisk lidelse i
            løpet av livet, og ca. ⅓ i løpet av ett år. 

Opptrappingsplanen for psykisk helse viser at vi i de ti årene som har gått, har økt
            bevilgningene med ca. 8,9 milliarder kr når man ser kommunale tjenester og
            spesialisthelsetjenesten samlet. Det er ikke sånn at når en går fra øremerkede midler
            til rammefinansiering, svekker en overføringene til psykisk helse. Tvert imot har
            statsråden sagt i oppdragsdokumentene at psykisk helse skal ha en større vekst enn
            somatiske tjenester. 

Da jeg hørte innlegget til representanten Sjøli, hadde jeg en følelse av at
            representanten snakket mer til galleriet enn om hva som er situasjonen i norsk
            helsepolitikk: I Trøndelag snakker vi om jammerdal, og det er på en måte en god
            beskrivelse, synes jeg. Representanten Bent Høie viste til at Norge ligger på andreplass
            i verden når det gjelder ressursbruk innen spesialisthelsetjenesten, men samtidig at vi
            ikke ligger i toppen når det gjelder kvaliteten. 

Da er spørsmålet mitt: Hva er oppskriften for å få bedre helsetjenester? Er det mer
            penger inn i helsetjenesten? Eller er det mer kvalitet og bedre organisering? 

Etter at helseforetaksreformen ble innført, har driftsnivået på
            spesialisthelsetjenesten økt fra 53 milliarder til over 100 milliarder kr. Investeringer
            til bygg og utstyr har økt formidabelt. Vi har lokal og regional forankring i styrene,
            som bidrar til god kompetanse, og til at folkevalgte er tett på prosessene. 

Når Høyre og Fremskrittspartiet nå sier at vi i dag har en for topptung helsetjeneste i
            Norge, er da svaret å legge ned de regionale helseforetakene og samle alt til en sentral
            enhet? Eller er det sånn at de partiene nå ønsker å tilbakeføre
            spesialisthelsetjenesten, sykehusene, til fylkeskommunene igjen? 

 Eg tek ordet fordi det har kome ein sterk kritikk mot regjeringspartia si satsing på
            rehabilitering og habilitering. Eg er einig med opposisjonen i at dette er eit viktig
            felt, men budsjettforslaget for 2010 legg til rette for ein generell aktivitetsvekst i
            spesialisthelsetenesta på om lag 1,3 pst. Auken gjeld alle pasientgrupper, òg
            rehabilitering. 

Forslaget om å fullfinansiera inntektsfordelinga i 2010 gir f.eks. Helse Vest eit godt
            grunnlag for vidare styrking av rehabiliteringstilbodet. Oppfølginga av
            Samhandlingsreforma vil ha stor betydning for habiliterings- og rehabiliteringsfeltet.
            For å få til ei god rehabilitering er det viktig med gode, heilskaplege tenester. 

Når det gjeld kjøp av private opptrenings- og rehabiliteringsinstitusjonar, er løyvinga
            auka frå 1 020 mill. kr i 2006 til 1 139 mill. kr i 2009. Det er også inngått avtale om
            kjøp av tenester frå dei private rehabiliteringsinstitusjonane gjennom ordninga Raskare
            tilbake. 

Til Høgres kritikk. Eg meiner det er viktig å påpeika at Høgre i sitt alternative
            budsjett ikkje har nye, friske midlar til rehabilitering eller habilitering. Høgre har
            øyremerkt 585 mill. kr av den raud-grøne løyvinga innanfor ramma av auka aktivitet i dei
            regionale helseforetaka og resirkulerer dette som auka satsing. Slik finst det også 300
            mill. kr meir til samhandling og til desentraliserte tenester. På eit helsebudsjett på
            128 milliardar kr plussar Høgre på berre 140 mill. kr i reine, friske pengar. Måten
            Høgre på fleire område av helsefeltet har kome fram til dei ekstra satsingane sine,
            minner meg faktisk om historia frå nytestamentet der ein med to små fiskar og fem små
            brød klarte å brødfø 5 000. 

 Først vil jeg takke for mange gode innspill i debatten, selv om jeg nok må si at jeg
            har sittet og undret meg over at FN nylig har kåret Norge til verdens beste land å bo i.
            Jeg tror nok kanskje at noen som hadde kommet innom her, ikke akkurat ville ha kommet på
            den tanken. 

Jeg skjønner jo at opposisjonen må bruke store ord, men jeg synes det er viktig at det
            opposisjonen sier, er riktig. Da kan jeg kanskje begynne med representanten Sjøli, som
            sier at Regjeringen har nedprioritert rehabilitering. Det er ikke riktig. Vi har ikke
            nedprioritert rehabilitering i denne perioden. Vi har økt. 

Så er det slik at man ønsker å få til en bedre rehabilitering. Men det er jo faktisk en
            av hovedårsakene til at Regjeringen har lagt frem meldingen om Samhandlingsreformen og
            det arbeidet som må gjøres i den sammenheng. Da har jeg lyst til å vise til at noen
            kommuner har gjort det veldig bra på denne fronten, bl.a. Trondheim, som har bygget
            helsehus – hvor man kan få opphold etter at man har hatt opphold i f.eks.
            spesialisthelsetjenesten – med godt rehabiliteringstilbud til befolkningen der. Så vidt
            jeg vet, har de to hus med det tilbudet. Flere slike hus må bygges ute i kommunene. Men
            det er alltid vanskelig å vente på noe, så vi må prøve å gjøre så godt vi kan innen
            rehabilitering mens vi legger om til Samhandlingsreformen. Også i noen helseregioner er
            det mangel på tilbud, spesielt i Helse Vest. Her ligger det en utfordring i å få bygget
            opp tilbud til folk som bor i denne regionen. 

Så er det blitt sagt fra Fremskrittspartiets side at kommuneøkonomien aldri har vært så
            dårlig. Det er ikke riktig. Jeg er den første til å si at kommunene har mange oppgaver,
            men det er altså ikke slik at kommuneøkonomien aldri har vært så dårlig som i denne
            perioden. 

Jeg vil også si at når vi legger om, når vi er ferdig med en plan og forutsetningen har
            vært at overføringene til kommunene skal inngå i rammene, er det litt underlig at man
            ikke har tillit til at kommunene kan prioritere. Jeg er den første til å si at vi ikke
            aksepterer kutt i tilbudet innenfor psykisk helse, men det er like fullt slik at vi må
            ha tillit til at kommunene følger opp sitt arbeid. 

Til Nævdal-Bolstad: Underskuddene i helseforetakene har ikke økt. Det er faktisk slik
            at rekordunderskuddene var i 2003 og 2004. Fra 2006 har det gått rett vei, og heldigvis
            er vi nå i en situasjon hvor vi er nær ved å være i balanse. 

 Selv om statsråden har vært på talerstolen nettopp, håper jeg at hun kan tegne seg
            igjen, for jeg har et par–tre konkrete spørsmål til henne. Jeg stilte et tilsvarende
            spørsmål under finansdebatten – det gjelder Aker sykehus. Jeg vet at det har blitt stilt
            et spørsmål til statsråden også tidligere – et spørsmål som hun ikke svarte på. 

En tverrpolitisk oslobenk har argumentert for at driften ved Aker sykehus videreføres.
            Absolutt alle partier – inkludert Arbeiderpartiet – ønsker det. Det er noe pasientene
            ønsker, og det er noe de ansatte ønsker. Hvis man flytter driften fra Aker sykehus,
            fjerner man også mye av den ekspertisen som finnes innenfor en rekke felt ved dette
            sykehuset. 

Statsråden sier at hun vil avvente prosessen, og se hva som skjer. Men det er nå
            prosessen skjer, det er nå helseekspertisen ved Aker sykehus søker seg bort fra
            sykehuset, fordi Helse Sør-Øst gir signaler om at driften der ikke skal videreføres. Det
            nytter ikke å avvente en prosess samtidig som ekspertisen søker seg til andre sykehus –
            og tro at man etterpå kan skru på en bryter og få ekspertisen tilbake. Slik fungerer det
            ikke, og det tror jeg statsråden er klar over. Derfor burde dette bekymre statsråden. De
            politiske signalene må jo komme i forkant av beslutningen – og ikke i etterkant, etter
            at den er blitt fattet. Alle de andre endringene som gjøres i hovedstadsområdet når det
            gjelder sykehus, er jo avhengige av hvor vidt driften på Aker sykehus videreføres. De
            politiske signalene må komme nå, ikke i januar eller februar – eller når det passer
            Regjeringen. 

De konkrete spørsmålene til statsråden er: Dersom Helse Sør-Øst beslutter å legge ned
            Aker sykehus, vil Regjeringen overprøve den beslutningen og videreføre driften ved Aker
            sykehus – i tråd med ønsket fra arbeiderpartipolitikere, senterpartipolitikere og
            SV-politikere i hovedstadsområdet – eller vil den ikke? Vil de rød-grønne fortsette sin
            politiske retorikk om opprettholdelse, som i politisk realitet betyr nedleggelse? Hva
            mener egentlig statsråden selv om driften ved Aker sykehus? Det går an å ha en
            selvstendig mening – eller er hun helt uten mening i denne saken? 

 Sonja Irene Sjøli har hatt ordet to ganger og får ordet til en kort merknad, begrenset
            til 1 minutt. 

 Jeg registrerer at representanten Hagebakken lover at det psykiske helsetilbudet ikke
            skal reduseres. Det betyr at vi får beholde tilbudet i Akershus – også de 18 plassene
            ved Elvestad i Nes. 

Statsråden mener at opposisjonen bruker store ord når det gjelder tilbudet om
            rehabilitering. Det betyr vel at statsråden mener at de 50 pasientorganisasjonene og
            rehabiliteringsinstitusjonene snakker usant – det er de som opplever det vi framfører
            som reelt. Jeg kan ikke tolke statsråden på annen måte. 

Jeg registrerer i tillegg at statsråden ikke svarer på mine spørsmål om psykisk helse
            og den planlagte nedtrappingen i Akershus – heller ikke om situasjonen ved
            Feiringklinikken. 

 Laila Dåvøy har hatt ordet to ganger og får ordet til en kort merknad, begrenset til 1
            minutt. 

 Jeg ønsker å si – veldig kort – noe om pensjon og de ideelle institusjonene. De midlene
            som er satt av til økte pensjonskostnader her, er foreslått inntatt i de regionale
            helseforetakene ut fra det kriteriesystemet Magnussen-utvalget har sagt man skal fordele
            midlene etter. Min henstilling til Regjeringen og statsråden er at man sørger for at
            midlene kommer direkte til de institusjonene som får økte pensjonskostnader. Jeg har
            forstått det slik på regjeringspartiene at en ikke får lov til å bruke disse midlene på
            noe annet, og at de skal trekkes tilbake. Da må de iallfall kunne gå til dem som trenger
            det. 

Til sist: Jeg forstår det slik, og jeg konstaterer at statsråden aksepterer å bruke
            mindre penger innenfor psykisk helse, i spesialisthelsetjenesten, der det med de 10
            pst.-ene menes pasientbehandling. Og om man bruker mindre penger, så er det greit. Det
            er min oppfatning. 

 Bent Høie har hatt ordet to ganger og får ordet til en kort merknad, begrenset til 1
            minutt. 

 Først vil jeg anbefale statsråden å ta ordet en gang til og velge å svare på spørsmål
            fra opposisjonen – istedenfor å prøve å motbevise det som er kommet fram i innlegg fra
            opposisjonen. 

Så til en del angrep fra Arbeiderpartiet på Høyres alternative budsjett. Det er helt
            riktig at Høyre velger å prioritere økninger i spesialisthelsetjenesten til de gruppene
            som vi mener er underprioritert fra før – spesielt innenfor rehabilitering og rus – og
            få bedre samhandling i tjenestene. Men å legge til grunn at det betyr at helsekøene vil
            vokse, er feil. Høyre blir nå beskyldt for å bruke for lite penger, og vi blir beskyldt
            for å bruke for mye penger. Representanten Asphjell stilte spørsmålet om mer penger var
            løsningen. Nei, løsningen er å gjøre ting på andre måter. Og hvordan Høyre har tenkt å
            løse dette på andre måter enn det Regjeringen har foreslått, har jeg redegjort for i
            mitt innlegg, på en utmerket måte. 

 Det var for så vidt representanten Hagebakken som fikk meg til å ta ordet etter den
            skyllebøtta, eller påstanden, som representanten kom med. Jeg skal prøve å bruke litt
            tid på herr Hagebakkens innlegg. Som Hagebakken helt korrekt sa, har vi aldri brukt mer
            penger i helsebudsjettet, og det kommer sikkert bortimot alle helseministre – også etter
            den nåværende – til å kunne si, for utviklingen i samfunnet generelt sett gjør jo at
            pengebruken øker, år for år. 

Men det som burde bekymre representanten Hagebakken, er det vi får igjen for pengene vi
            bruker. For det er klart at når vi sier at vi aldri har brukt mer penger, er det et
            illevarslende signal at ventelistene øker, at ventetidene øker, og at antall
            rusmisbrukere som venter på behandling, øker. Det står snart 4 500 mennesker i kø og
            venter på livsnødvendig behandling for å komme seg ut av rushelvetet. I tillegg ser vi
            at når opptrappingsplanen er ferdig og ansvaret overført til de enkelte helseforetakene
            – ikke minst til kommunene – har man begynt å kutte. Man har begynt å kutte innenfor
            psykiatrien faktisk før man har fått måloppnåelse i henhold til opptrappingsplanen. Man
            er ikke i mål når det gjelder antall psykiatere, man er ikke i mål når det gjelder
            antall psykologer ute i kommunene, og man er ikke i mål når det gjelder
            behandlingsplasser. Da er det jo underlig at man først avslutter opptrappingsplanen og i
            tillegg aksepterer at kommunene kan begynne å stramme inn og redusere. Det er et
            problem. 

Så til det å behandle pasienter på sykehus. Det er klart at incitamentet til å behandle
            flere pasienter er tatt helt bort, fordi Regjeringen gjennom omleggingen av innsatsstyrt
            finansiering og basisfinansiering gjør hver enkelt pasient i dette landet som skal inn
            på sykehus, til en utgiftspost, og ikke en inntektskilde, slik det er bl.a. i Frankrike,
            som representanten Peter N. Myhre viste til. 

Vi kunne til og med lese i dag, knyttet til en undersøkelse som er gjort i det norske
            helsevesenet, om at Norge er på topp når det gjelder antall ansatte, altså
            helsepersonell i sykehus. Ja, vi er også nærmest på topp når det gjelder bruken av
            helsekroner pr. innbygger. Da er det ufattelig at vi ikke klarer å løse flere av
            problemene som faktisk er der ute. Og det må Regjeringen ta inn over seg. 

Det som er problemet, er ikke legene. Det som er problemet, er heller ikke annet
            helsepersonell i sykehusene. Det er heller ikke mangel på muligheter for behandling. Men
            mangelen er på ledelse, og den øverste lederen sitter i Regjeringen. 

 Presidenten er i tvil om uttrykket «rushelvete» er et godt parlamentarisk uttrykk. 

 Først bare en merknad som gjelder Feiringklinikken. Jeg har sagt jeg skal orientere om
            den situasjonen senere. Vi har sagt at Feiringklinikken har gjort en viktig jobb, de
            gjør en viktig jobb, og at Helse Sør-Øst har en avtale med Feiringklinikken – og kommer
            også til å ha det. Jeg skal komme tilbake til saken, som jeg også har sagt før. 

Så til Tybring-Gjedde, fordi det var han som fikk meg til å ta ordet nå. Når det
            gjelder Oslo og sykehustilbudet til Oslos innbyggere, vil jeg fastholde det jeg sa da
            Tybring-Gjedde ikke var i salen, nemlig at Oslos befolkning er de i landet her som har
            det desidert beste sykehustilbudet. 

Det var en helt klar forutsetning når vi slo sammen Helse Sør og Helse Øst, at man
            skulle se på en samordning av sykehustilbudet i Oslo for å få bedre effekt og bedre
            utnyttelse av tilbudet. Det er også ut ifra at man kan ikke ha alt alle steder. 

Som et ledd i dette ble Oslo universitetssykehus etablert 1. januar i år. Oslo
            universitetssykehus består altså av de tidligere helseforetakene Aker
            universitetssykehus, Ullevål universitetssykehus og Rikshospitalet. De tilbyr lokal
            sykehustjeneste til Oslos og Follos befolkning samt mer spesialiserte tjenester til
            helseregionen og landet for øvrig. 

Oslo universitetssykehus har nedsatt et prosjekt som har anbefalt en samling av
            lokalsykehustjenestene i ett storbysykehus. Disse forslagene er ikke behandlet av styret
            for Oslo universitetssykehus, og prosjektets rapport har derfor kun status som et
            saksforberedende dokument. Det ville være litt spesielt hvis jeg som statsråd skulle
            gripe inn i et saksforberedende dokument, når Helse SørØst har fått et klart
            styringsmandat på at man må få til en samordning. Når det gjelder Aker, kan ikke jeg
            forskuttere hva som vil skje endelig. Den prosessen mener jeg må foregå både med Helse
            Sør-Øst og med Oslo kommune. 

 Jeg tenkte jeg skulle benytte anledninga til å takke for debatten. 

Det har vært en frisk debatt, og det er et stort engasjement. Det gjør at jeg tror vi
            har god prognose, for å bruke det uttrykket, når det gjelder Samhandlingsreformen og det
            vi skal gjøre sammen der – flest mulig av oss, håper jeg. Der kan vi enes om viktige,
            gode, smarte grep for framtidens helsevesen, der kommunene skal få en større og
            viktigere rolle. 

Det blir fokusert på at vi har brukt så mye penger, men likevel er problemene så store.
            Litt har vi fått ut av de pengene, da! Nå må jeg nesten gjenta meg litt, men det er ikke
            et ukjent fenomen i den politiske verdenen. Et tall jeg ikke har brukt ennå, er at siden
            2005 har vi hatt 64 000 flere opphold ved våre sykehus. Det er 100 000 flere pasienter
            som har blitt behandlet, og vi har en kraftig økning også i de polikliniske
            konsultasjonene. Så det er ikke bare slik at køene er blitt lengre, vi har fått store og
            veldig mange positive resultater. 

 Flere har ikke bedt om ordet i sak nr. 1. 

(Votering, se side 884) 





                    

 Under debatten er det satt fram 30 forslag. Det er 

forslagene nr. 1–16, fra Bent Høie på vegne av Fremskrittspartiet, Høyre og
                  Kristelig Folkeparti 

forslagene nr. 17–21, fra Per Arne Olsen på vegne av Fremskrittspartiet og
                  Kristelig Folkeparti 

forslag nr. 22, fra Bent Høie på vegne av Høyre og Kristelig Folkeparti 

forslagene nr. 23–28, fra Per Arne Olsen på vegne av Fremskrittspartiet 

forslag nr. 29, fra Bent Høie på vegne av Høyre 

forslag nr. 30, fra Laila Dåvøy på vegne av Kristelig Folkeparti 

Det voteres først over forslag nr. 30, fra Kristelig Folkeparti. Forslaget lyder:
            

«I 

På statsbudsjettet for 2010 bevilges under: 

Utgifter

700

Helse- og omsorgsdepartementet

 1

Driftsutgifter

152 666 000

702

Beredskap

21

Spesielle driftsutgifter, 

kan
                      overføres, kan nyttes under post 70

 70 915 000

70

Tilskudd, 

kan overføres, kan
                      nyttes under post 21

3 275 000

703

Internasjonalt samarbeid

21

Spesielle driftsutgifter, 

kan
                      overføres

45 885 000

70

Tilskudd, 

kan overføres, kan
                      nyttes under post 60

32 300 000

710

Nasjonalt folkehelseinstitutt

 1

Driftsutgifter

468 154 000

21

Spesielle driftsutgifter

709 104 000

45

Større utstyrsanskaffelser og vedlikehold, 

kan overføres

17 219 000

711

Ernæring og mattrygghet

 1

Driftsutgifter

18 521 000

21

Spesielle driftsutgifter, 

kan
                      overføres, kan nyttes under post 70

 11 000 000

70

Tilskudd, 

kan overføres, kan
                      nyttes under post 21

1 000 000

74

Skolefrukt, 

kan
                    overføres

17 289 000

712

Bioteknologinemnda

 1

Driftsutgifter

8 117 000

715

Statens strålevern

 1

Driftsutgifter

70 710 000

21

Spesielle driftsutgifter

41 179 000

716

Statens institutt for rusmiddelforskning

 1

Driftsutgifter

35 950 000

718

Rusmiddelforebygging

21

Spesielle driftsutgifter

77 969 000

63

Tilskudd, 

kan
                    overføres

27 299 000

70

Frivillig arbeid, 

kan
                      overføres

95 821 000

719

Annet folkehelsearbeid

21

Spesielle driftsutgifter, 

kan
                      overføres, kan nyttes under post 79

 50 301 000

60

Kommunetilskudd, 

kan
                      overføres

11 855 000

70

Smittevern mv., 

kan
                      overføres

31 529 000

73

Fysisk aktivitet, 

kan
                      overføres

31 488 000

79

Andre tilskudd, 

kan overføres,
                      kan nyttes under post 21

15 460 000

720

Helsedirektoratet

 1

Driftsutgifter

732 421 000

21

Spesielle driftsutgifter

44 653 000

22

Elektroniske resepter, 

kan
                      overføres

56 770 000

721

Statens helsetilsyn

 1

Driftsutgifter

84 771 000

722

Norsk pasientskadeerstatning

 1

Driftsutgifter

107 256 000

70

Advokatutgifter

29 966 000

71

Særskilte tilskudd

2 064 000

723

Pasientskadenemnda

 1

Driftsutgifter

34 688 000

724

Statens autorisasjonskontor for
                    helsepersonell

 1

Driftsutgifter

24 513 000

725

Nasjonalt kunnskapssenter for
                    helsetjenesten

 1

Driftsutgifter

112 932 000

726

Statens helsepersonellnemnd

 1

Driftsutgifter

6 060 000

728

Klagenemnda for behandling i utlandet og
                    Preimplantasjonsdiagnostikknemnda

 1

Driftsutgifter

3 624 000

729

Pasient- og brukerombud

 1

Driftsutgifter

54 062 000

732

Regionale helseforetak

21

Spesielle driftsutgifter, 

kan
                      overføres

8 354 000

70

Særskilte tilskudd, 

kan
                      overføres, kan nyttes under postene 72, 73, 74 og 75

 341 691 000

72

Basisbevilgning Helse Sør-Øst RHF, 

kan overføres

40 409 437 000

73

Basisbevilgning Helse Vest RHF, 

kan overføres

14 057 339 000

74

Basisbevilgning Helse Midt-Norge RHF, 

kan overføres

10 718 406 000

75

Basisbevilgning Helse Nord RHF, 

kan overføres

9 511 682 000

76

Innsatsstyrt finansiering, 

overslagsbevilgning

19 148 942 000

77

Poliklinisk virksomhet mv., 

overslagsbevilgning

2 313 459 000

78

Forskning og nasjonale kompetansesentre, 

kan overføres

858 114 000

79

Raskere tilbake, 

kan
                      overføres

483 567 000

81

Tilskudd til store byggeprosjekter, 

kan overføres

287 312 000

82

Investeringslån, 

kan
                      overføres

689 628 000

83

Opptrekksrenter for lån fom. 2008, 

overslagsbevilgning

6 000 000

733

Habilitering og rehabilitering

21

Spesielle driftsutgifter, 

kan
                      nyttes under post 79

17 719 000

70

Behandlingsreiser til utlandet

103 444 000

72

Kjøp av opptrening mv., 

kan
                      overføres

41 160 000

79

Andre tilskudd, 

kan nyttes
                      under post 21

16 400 000

734

Særskilte tilskudd til psykisk helse- og
                    rustiltak

 1

Driftsutgifter - Kontrollkommisjonene

35 919 000

70

Tvunget psykisk helseven for pasienter som ikke
                    har bosted i riket

 2 121 000

71

Tvungen omsorg for psykisk
                    utviklingshemmede

65 461 000

72

Utviklingsområder innen psykisk helsevern og
                    rus

52 448 000

750

Statens legemiddelverk

 1

Driftsutgifter

206 010 000

751

Legemiddeltiltak

21

Spesielle driftsutgifter, 

kan
                      overføres

12 165 000

70

Tilskudd

57 377 000

761

Omsorgstjeneste

21

Spesielle driftsutgifter, 

kan
                      nyttes under post 79

140 872 000

60

Kompetansetiltak i kommunene, 

kan overføres

218 555 000

61

Vertskommuner

971 213 000

66

Brukerstyrt personlig assistanse

82 320 000

67

Utviklingstiltak

36 882 000

71

Frivillig arbeid mv.

19 307 000

72

Landsbystiftelsen

63 608 000

73

Særlige omsorgsbehov

19 913 000

75

Kompetansetiltak

9 961 000

79

Andre tilskudd, 

kan nyttes
                      under post 21

12 597 000

762

Primærhelsetjeneste

21

Spesielle driftsutgifter, 

kan
                      nyttes under post 70

24 079 000

60

Helsestasjonstjenesten og
                    skolehelsetjenesten

6 500 000

61

Fengselshelsetjeneste

117 281 000

70

Tilskudd, 

kan nyttes under post
                      21

33 585 000

71

Frivillig arbeid mv.

6 024 000

73

Forebygging av uønskede svangerskap og abort, 

kan overføres

28 512 000

74

Stiftelsen Amathea

20 465 000

763

Rustiltak

21

Spesielle driftsutgifter, 

kan
                      nyttes under post 71

63 500 000

61

Kommunalt rusarbeid, 

kan
                      overføres

323 088 000

71

Frivillig arbeid mv., 

kan
                      overføres, kan nyttes under post 21

160 421 000

72

Kompetansesentra mv.

95 887 000

764

Psykisk helse

21

Spesielle driftsutgifter,

 kan
                      overføres

33 941 000

60

Psykisk helsearbeid, 

kan
                      overføres

195 837 000

72

Utviklingstiltak, 

kan
                      overføres

413 543 000

73

Vold og traumatisk stress, 

kan
                      overføres

108 255 000

769

Utredningsvirksomhet mv.

21

Spesielle driftsutgifter, 

kan
                      nyttes under post 70

29 837 000

70

Utredningsvirksomhet mv., 

kan
                      nyttes under post 21

4 200 000

770

Tannhelsetjeneste

21

Spesielle driftsutgifter, 

kan
                      nyttes under post 70

9 804 000

70

Tilskudd, kan overføres, 

kan
                      nyttes under post 21

60 682 000

780

Forskning

50

Norges forskningsråd mv.

250 294 000

781

Forsøk og utvikling mv.

21

Spesielle driftsutgifter

59 315 000

79

Andre tilskudd

40 004 000

782

Helseregistre

21

Spesielle driftsutgifter

16 000 000

70

Tilskudd

32 000 000

783

Personell

21

Spesielle driftsutgifter, 

kan
                      nyttes under post 79

2 023 000

61

Turnustjeneste

143 037 000

79

Andre tilskudd, 

kan nyttes
                      under post 21

22 766 000

2711

Spesialisthelsetjeneste mv.

70

Spesialisthjelp

1 288 000 000

71

Psykologhjelp

172 000 000

72

Tannlegehjelp

1 380 000 000

76

Private laboratorier og røntgeninstitutt

372 000 000

2751

Legemidler mv.

70

Legemidler

7 883 500 000

71

Legeerklæringer

11 000 000

72

Sykepleieartikler

1 395 000 000

2752

Refusjon av egenbetaling

70

Egenandelstak 1

3 818 400 000

71

Egenandelstak 2

183 000 000

2755

Helsetjeneste i kommunene mv.

62

Fastlønnsordning fysioterapeuter, 

kan nyttes under post 71

230 000 000

70

Allmennlegehjelp

3 116 900 000

71

Fysioterapi, 

kan nyttes under
                      post 62

1 727 300 000

72

Jordmorhjelp

43 000 000

73

Kiropraktorbehandling

105 000 000

75

Logopedisk og ortoptisk behandling

81 000 000

2790

Andre helsetiltak

70

Bidrag, lokalt

217 300 000

Totale utgifter

128 682 449 000

Inntekter

3703

Internasjonalt samarbeid

 3

Refusjon fra Utenriksdepartementet

18 855 000

3710

Nasjonalt folkehelseinstitutt

 2

Diverse inntekter

162 277 000

 3

Vaksinesalg

105 300 000

3715

Statens strålevern

 2

Diverse inntekter

39 276 000

 5

Oppdragsinntekter

7 101 000

3716

Statens institutt for rusmiddelforskning

 2

Diverse inntekter

2 180 000

3718

Rusmiddelforebygging

 4

Gebyrinntekter

1 504 000

3720

Helsedirektoratet

 2

Diverse inntekter

2 407 000

3722

Norsk pasientskadeerstatning

 2

Diverse inntekter

1 167 000

50

Premie fra private

9 500 000

3723

Pasientskadenemnda

50

Premie fra private

500 000

3724

Statens autorisasjonskontor for
                    helsepersonell

 4

Gebyrinntekter

18 497 000

3725

Nasjonalt kunnskapssenter for
                    helsetjenesten

 2

Diverse inntekter

124 000

3732

Regionale helseforetak

80

Renter på investeringslån

350 000 000

85

Avdrag på investeringslån fom. 2008

140 000 000

86

Driftskreditter

500 000 000

3750

Statens legemiddelverk

 2

Diverse inntekter

1 977 000

 4

Registreringsgebyr

128 774 000

 6

Refusjonsgebyr

2 489 000

3751

Legemiddeltiltak

 3

Tilbakebetaling av lån

176 000

Totale inntekter

1 492 104 000

II 

Merinntektsfullmakter

Stortinget samtykker i at Helse- og omsorgsdepartementet i 2010 kan: 

kap. 700 post 1

kap. 3700 post 2

kap. 703 postene 21, 60 og 70

kap. 3703 post 3

kap. 710 post 1

kap. 3710 post 2 

kap. 710 post 21

kap. 3710 postene 2 og 3 

kap. 715 postene 1 og 21

kap. 3715 postene 2 og 5

kap. 716 post 1

kap. 3716 post 2

kap. 720 postene 1 og 21

kap. 3720 post 2

kap. 721 post 1

kap. 3721 postene 2 og 4

kap. 722 post 1

kap. 3722 postene 2 og 50

kap. 723 post 1

kap. 3723 post 50

kap. 724 post 1

kap. 3724 post 4

kap. 725 post 1

kap. 3725 post 2

kap. 750 post 1

kap. 3750 post 2

III 

Bestillingsfullmakter

Stortinget samtykker i at Helse- og omsorgsdepartementet i 2010 kan foreta bestillinger
            utover gitte bevilgninger, men slik at samlet ramme for nye bestillinger og gammelt
            ansvar ikke overstiger følgende beløp: 

Kap.

Post

Betegnelse

Samlet ramme

710

Nasjonalt folkehelseinstitutt

21

Spesielle driftsutgifter

180 mill. kroner

IV 

Tilsagnsfullmakter

Stortinget samtykker i at Helse- og omsorgsdepartementet i 2010 kan gi tilsagn utover
            gitte bevilgninger, men slik at samlet ramme for nye tilsagn og gammelt ansvar ikke
            overstiger følgende beløp: 

Kap.

Post

Betegnelse

Samlet ramme

761

Omsorgstjeneste

79

Andre tilskudd

1 mill. kroner

V 

Diverse fullmakter

Stortinget samtykker i at: 

1. Helse- og omsorgsdepartementet i 2010 kan gi de regionale helseforetakene inntil
                6,9 mrd. kroner i driftskreditt, men slik at utestående lån ved utgangen av 2010
                ikke skal overstige 6,4 mrd. kroner. 

2. Investeringslån og driftskredittrammen til regionale helseforetak aktiveres i
                statens kapitalregnskap.» 

Votering:

Forslaget fra Kristelig Folkeparti ble med 98 mot 6 stemmer ikke
              bifalt.

(Voteringsutskrift kl. 20.14.44)

 Det voteres over forslag nr. 29, fra Høyre. 

Forslaget lyder: 

«Stortinget ber regjeringen overføre ansvaret for ordningen «Raskere tilbake» til
                HELFO.» 

Votering:

Forslaget fra Høyre ble 87 mot 18 stemmer ikke bifalt.

(Voteringsutskrift kl. 20.15.08)

 Det voteres over forslagene nr. 23–28, fra Fremskrittspartiet. 

Forslag nr. 23 lyder: 

«Stortinget ber regjeringen overføre forvaltningen av helserefusjoner til Arbeids-
                og velferdsetaten.» 

Forslag nr. 24 lyder: 

«Stortinget ber regjeringen i forbindelse med fremleggelse av statsbudsjettet for
                2011 overføre finansieringsansvaret for kjøp av rehabiliteringstjenester til Nav.»
              

Forslag nr. 25 lyder: 

«Stortinget ber regjeringen sørge for at det innføres faste responstider for
                ambulansetjenesten i hele landet.» 

Forslag nr. 26 lyder: 

«Stortinget ber regjeringen innføre en juridisk rett til sykehjemsplass for dem som
                har behov.» 

Forslag nr. 27 lyder: 

«Stortinget ber regjeringen øke bagatellgrensen for godkjenning av refusjon av
                legemidler til minimum 50 mill. kroner.» 

Forslag nr. 28 lyder: 

«Stortinget ber regjeringen legge frem en sak med en samlet gjennomgang av
                egenandelene i helse- og sosialsektoren.» 

Votering:

Forslagene fra Fremskrittspartiet ble med 81 mot 24 stemmer ikke
              bifalt.

(Voteringsutskrift kl. 20.15.31)

 Det voteres over forslag nr. 22, fra Høyre og Kristelig Folkeparti. Forslaget lyder:
            

«Stortinget ber regjeringen fremlegge den evaluering som Stortinget har bedt om
              angående den nye finansieringsordningen for fysioterapitjenester, i løpet av 2010.
              Virkningene for pasienter og fysioterapeuter må gjennomgås.» 

Fremskrittspartiet og Venstre har varslet at de ønsker å støtte dette forslaget. 

Votering:

Forslaget fra Høyre og Kristelig Folkeparti ble med 56 mot 48 stemmer ikke
              bifalt.

(Voteringsutskrift kl. 20.15.58)

 Det voteres over forslagene nr. 17–19, fra Fremskrittspartiet og Kristelig
              Folkeparti. 

Forslag nr. 17 lyder: 

«Stortinget ber regjeringen i løpet av 2010 komme til Stortinget med en sak
                vedrørende en ny opptrappingsplan for psykisk helse, hvor øremerkede midler benyttes
                som ett av virkemidlene.» 

Forslag nr. 18 lyder: 

«Stortinget ber regjeringen på egnet måte i løpet av våren 2010 komme til
                Stortinget med en redegjørelse knyttet til hva et lokalsykehus minimum skal inneha
                av funksjoner.» 

Forslag nr. 19 lyder: 

«Stortinget ber regjeringen opprette et meldingssystem for uheldige hendelser som
                har kvalitetsforbedring og ikke straffereaksjon som formål.» 

Votering:

Forslagene fra Fremskrittspartiet og Kristelig Folkeparti ble med 74 mot 30
              stemmer ikke bifalt.

(Voteringsutskrift kl. 20.16.30)

 Det voteres over forslagene nr. 20 og 21, fra Fremskrittspartiet og Kristelig
              Folkeparti. 

Forslag nr. 20 lyder: 

«Stortinget ber regjeringen legge frem en opptrappingsplan for refusjon av
                tannhelseutgifter, som sikrer at personer med lav betalingsevne og/eller høye
                tannhelseutgifter får mulighet til å ivareta sin tannhelse på en god måte.» 

Forslag nr. 21 lyder: 

«Stortinget ber regjeringen legge frem en sak med en gjennomgang av
                refusjonsordningene for sykdomsrelatert tannbehandling med sikte på å bedre
                refusjonsordningene for berørte pasientgrupper.» 

Venstre har varslet at de ønsker å støtte forslagene. 

Votering:

Forslagene fra Fremskrittspartiet og Kristelig Folkeparti ble med 73 mot 30
              stemmer ikke bifalt.

(Voteringsutskrift kl. 20.16.58)

 Det voteres over forslagene nr. 1–16, unntatt forslag nr. 2, fra Fremskrittspartiet,
              Høyre og Kristelig Folkeparti. 

Forslag nr. 1 lyder: 

«Stortinget ber regjeringen om å fremlegge en egen sak der det redegjøres for
                hvilke tiltak som er iverksatt av regjeringen for å rette opp svikt og mangler i
                helse- og omsorgstjenesten som er påpekt fra Helsetilsynet i perioden 2005–2009.»
              

Forslag nr. 3 lyder: 

«Stortinget ber regjeringen sørge for at alle private institusjoner med avtale med
                de regionale helseforetakene får dekket sine eksakte pensjonskostnader.» 

Forslag nr. 4 lyder: 

«Stortinget ber regjeringen i løpet av 2010 legge frem en forpliktende
                opptrappingsplan for det samlede tjenestetilbudet til rusmiddelavhengige etter
                modell av Opptrappingsplanen for psykisk helse.» 

Forslag nr. 5 lyder: 

«Stortinget ber regjeringen i løpet av våren 2010 på egnet måte komme til
                Stortinget med forslag om utvidelse av transplantasjonsteamet ved Rikshospitalet.»
              

Forslag nr. 6 lyder: 

«Stortinget ber regjeringen etablere et tilbud om rehabilitering av barn med
                traumatiske hodeskader.» 

Forslag nr. 7 lyder: 

«Stortinget ber regjeringen igangsette arbeidet med etablering av et eget
                kompetanse- og behandlingssenter for barn med hjerneskade.» 

Forslag nr. 8 lyder: 

«Stortinget ber regjeringen foreta en gjennomgang av forhold som kan være
                utilsiktede virkninger av Nav-reformen for foreldre med funksjonshemmede barn, og
                særlig området for pleiepenger og hjelpemidler, og at det redegjøres for dette i
                budsjettet for 2011.» 

Forslag nr. 9 lyder: 

«Stortinget ber regjeringen utrede og opprette et nasjonalt kompetansesenter for
                habilitering og rehabilitering for unge med funksjonsnedsettelser og kroniske
                lidelser.» 

Forslag nr. 10 lyder: 

«Stortinget ber regjeringen oppnevne et offentlig utvalg til å utarbeide et forslag
                til en norsk samfunnskontrakt på områdene helse- og sosiale tjenester. Et slikt
                utvalg må ha representanter fra myndighetene, brukerorganisasjonene og et bredt
                spekter av ideelle helse- og omsorgsvirksomheter.» 

Forslag nr. 11 lyder: 

«Stortinget ber Regjeringen legge opp til at utviklingen i kostnader og behov for
                særlig ressurskrevende tjenester blir en del av konsultasjonsordningen mellom staten
                og kommunesektoren.» 

Forslag nr. 12 lyder: 

«Stortinget ber regjeringen sammen med kommunesektoren foreta en gjennomgang av
                årsakene til utgiftsøkningen til ressurskrevende tjenester.» 

Forslag nr. 13 lyder: 

«Stortinget ber om at regjeringen i løpet av 2010 fremmer forslag til lovendring
                som sikrer rett til brukerstyrt personlig assistanse for mennesker med omfattende
                behov for praktisk og personlig bistand. Forslaget må også sikre at brukerne får
                rett til valg av arbeidsgivermodell.» 

Forslag nr 14 lyder: 

«Stortinget ber regjeringen fremme en egen sak som avklarer fengselshelsetjenestens
                rolle og blant annet vurderer forhold som interkommunalt samarbeid, samarbeid med
                spesialisthelsetjeneste, kompetansebehov og kompetanseutvikling samt forskning på
                helsetjeneste i fengsler.» 

Forslag nr. 15 lyder: 

«Stortinget ber regjeringen iverksette en egen satsing på forebygging av
                hørselsskader hos barn, ungdom og utsatte yrkesgrupper i samarbeid med
                brukerorganisasjonene.» 

Forslag nr. 16 lyder: 

«Stortinget ber regjeringen om å sørge for at det i forslag til statsbudsjett gis
                en gjennomgang av hvilke legemidler som Statens legemiddelverk har vurdert som
                kostnadseffektive og anbefalt for refusjon, men som ikke er foreslått omfattet av
                refusjonsordningene fra regjeringens side.» 

Venstre har varslet at de ønsker å støtte forslagene. 

Votering:

Forslagene fra Fremskrittspartiet, Høyre og Kristelig Folkeparti ble med 55 mot
              49 stemmer ikke bifalt.

(Voteringsutskrift kl. 20.17.26)

 Det voteres over forslag nr. 2, fra Fremskrittspartiet, Høyre og Kristelig
              Folkeparti. 

Forslag nr. 2 lyder: 

«Stortinget ber regjeringen i forbindelse med fremleggelse av statsbudsjettet for
                2011 fremme forslag om nedleggelse av de regionale helseforetakene og ny
                styringsmodell for helseforetakene.» 

Votering:

Forslaget fra Fremskrittspartiet, Høyre og Kristelig Folkeparti ble med 56 mot
              48 stemmer ikke bifalt

(Voteringsutskrift kl. 20.17.51)

 Det skal så voteres over innstillingens forslag til vedtak. 

Komiteen hadde innstilt: 

I 

På statsbudsjettet for 2010 bevilges under: 

Utgifter

700

Helse- og omsorgsdepartementet

 1

Driftsutgifter

152 666 000

702

Beredskap

21

Spesielle driftsutgifter, 

kan
                      overføres, kan nyttes under post 70

 70 915 000

70

Tilskudd, 

kan overføres, kan
                      nyttes under post 21

3 275 000

703

Internasjonalt samarbeid

21

Spesielle driftsutgifter, 

kan
                      overføres

45 885 000

70

Tilskudd, 

kan overføres, kan
                      nyttes under post 60

32 300 000

710

Nasjonalt folkehelseinstitutt

 1

Driftsutgifter

468 154 000

21

Spesielle driftsutgifter

709 104 000

45

Større utstyrsanskaffelser og vedlikehold, 

kan overføres

17 219 000

711

Ernæring og mattrygghet

 1

Driftsutgifter

18 521 000

21

Spesielle driftsutgifter, 

kan
                      overføres, kan nyttes under post 70

 11 000 000

70

Tilskudd, 

kan overføres, kan
                      nyttes under post 21

1 000 000

74

Skolefrukt, 

kan
                    overføres

17 289 000

712

Bioteknologinemnda

 1

Driftsutgifter

8 117 000

715

Statens strålevern

 1

Driftsutgifter

70 710 000

21

Spesielle driftsutgifter

41 179 000

716

Statens institutt for rusmiddelforskning

 1

Driftsutgifter

35 950 000

718

Rusmiddelforebygging

21

Spesielle driftsutgifter

77 969 000

63

Tilskudd, 

kan
                    overføres

27 299 000

70

Frivillig arbeid, 

kan
                      overføres

95 821 000

719

Annet folkehelsearbeid

21

Spesielle driftsutgifter, 

kan
                      overføres, kan nyttes under post 79

 50 301 000

60

Kommunetilskudd, 

kan overføres
                    

11 855 000

70

Smittevern mv., 

kan
                      overføres

31 529 000

73

Fysisk aktivitet, 

kan
                      overføres

31 488 000

79

Andre tilskudd, 

kan overføres,
                      kan nyttes under post 21

15 460 000

720

Helsedirektoratet

 1

Driftsutgifter

732 421 000

21

Spesielle driftsutgifter

44 653 000

22

Elektroniske resepter, 

kan
                      overføres

56 770 000

721

Statens helsetilsyn

 1

Driftsutgifter

84 771 000

722

Norsk pasientskadeerstatning

 1

Driftsutgifter

107 256 000

70

Advokatutgifter

29 966 000

71

Særskilte tilskudd

2 064 000

723

Pasientskadenemnda

 1

Driftsutgifter

34 688 000

724

Statens autorisasjonskontor for
                    helsepersonell

 1

Driftsutgifter

24 513 000

725

Nasjonalt kunnskapssenter for
                    helsetjenesten

 1

Driftsutgifter

112 932 000

726

Statens helsepersonellnemnd

 1

Driftsutgifter

6 060 000

728

Klagenemnda for behandling i utlandet og
                    Preimplantasjonsdiagnostikknemnda

 1

Driftsutgifter

3 624 000

729

Pasient- og brukerombud

 1

Driftsutgifter

54 062 000

732

Regionale helseforetak

21

Spesielle driftsutgifter, 

kan
                      overføres

8 354 000

70

Særskilte tilskudd, 

kan
                      overføres, kan nyttes under postene 72, 73, 74 og 75

 341 691 000

72

Basisbevilgning Helse Sør-Øst RHF, 

kan overføres

40 409 437 000

73

Basisbevilgning Helse Vest RHF, 

kan overføres

14 057 339 000

74

Basisbevilgning Helse Midt-Norge RHF,

 kan overføres

10 718 406 000

75

Basisbevilgning Helse Nord RHF, 

kan overføres

9 511 682 000

76

Innsatsstyrt finansiering, 

overslagsbevilgning

19 148 942 000

77

Poliklinisk virksomhet mv., 

overslagsbevilgning

2 313 459 000

78

Forskning og nasjonale kompetansesentre, 

kan overføres

858 114 000

79

Raskere tilbake, 

kan
                      overføres

483 567 000

81

Tilskudd til store byggeprosjekter, 

kan overføres

287 312 000

82

Investeringslån, 

kan
                      overføres

689 628 000

83

Opptrekksrenter for lån fom. 2008, 

overslagsbevilgning

6 000 000

733

Habilitering og rehabilitering

21

Spesielle driftsutgifter, 

kan
                      nyttes under post 79

17 719 000

70

Behandlingsreiser til utlandet

103 444 000

72

Kjøp av opptrening mv., 

kan
                      overføres

41 160 000

79

Andre tilskudd, 

kan nyttes
                      under post 21

16 400 000

734

Særskilte tilskudd til psykisk helse- og
                    rustiltak

 1

Driftsutgifter - Kontrollkommisjonene

35 919 000

70

Tvunget psykisk helsevern for pasienter som ikke
                    har bosted i riket

 2 121 000

71

Tvungen omsorg for psykisk
                    utviklingshemmede

65 461 000

72

Utviklingsområder innen psykisk helsevern og
                    rus

52 448 000

750

Statens legemiddelverk

 1

Driftsutgifter

206 010 000

751

Legemiddeltiltak

21

Spesielle driftsutgifter, 

kan
                      overføres

12 165 000

70

Tilskudd

57 377 000

761

Omsorgstjeneste

21

Spesielle driftsutgifter, 

kan
                      nyttes under post 79

140 872 000

60

Kompetansetiltak i kommunene, 

kan overføres

193 555 000

61

Vertskommuner

971 213 000

66

Brukerstyrt personlig assistanse

82 320 000

67

Utviklingstiltak

36 882 000

71

Frivillig arbeid mv.

19 307 000

72

Landsbystiftelsen

63 608 000

73

Særlige omsorgsbehov

19 913 000

75

Kompetansetiltak

9 961 000

79

Andre tilskudd, 

kan nyttes
                      under post 21

12 597 000

762

Primærhelsetjeneste

21

Spesielle driftsutgifter, 

kan
                      nyttes under post 70

24 079 000

60

Helsestasjonstjenesten og
                    skolehelsetjenesten

6 500 000

61

Fengselshelsetjeneste

117 281 000

70

Tilskudd, 

kan nyttes under post
                      21

33 585 000

71

Frivillig arbeid mv.

6 024 000

73

Forebygging av uønskede svangerskap og abort, 

kan overføres

28 512 000

74

Stiftelsen Amathea

15 465 000

763

Rustiltak

21

Spesielle driftsutgifter, 

kan
                      nyttes under post 71

63 500 000

61

Kommunalt rusarbeid, 

kan
                      overføres

323 088 000

71

Frivillig arbeid mv., 

kan
                      overføres, kan nyttes under post 21

 160 421 000

72

Kompetansesentra mv.

95 887 000

764

Psykisk helse

21

Spesielle driftsutgifter, 

kan
                      overføres

33 941 000

60

Psykisk helsearbeid, 

kan
                      overføres

195 837 000

72

Utviklingstiltak, 

kan
                      overføres

413 543 000

73

Vold og traumatisk stress, 

kan
                      overføres

108 255 000

769

Utredningsvirksomhet mv.

21

Spesielle driftsutgifter, 

kan
                      nyttes under post 70

29 837 000

70

Utredningsvirksomhet mv., 

kan
                      nyttes under post 21

4 200 000

770

Tannhelsetjeneste

21

Spesielle driftsutgifter, 

kan
                      nyttes under post 70

9 804 000

70

Tilskudd, 

kan overføres

,
                      

kan nyttes under post 21

60 682 000

780

Forskning

50

Norges forskningsråd mv.

250 294 000

781

Forsøk og utvikling mv.

21

Spesielle driftsutgifter

59 315 000

79

Andre tilskudd

40 004 000

782

Helseregistre

21

Spesielle driftsutgifter

16 000 000

70

Tilskudd

32 000 000

783

Personell

21

Spesielle driftsutgifter, 

kan
                      nyttes under post 79

2 023 000

61

Turnustjeneste

143 037 000

79

Andre tilskudd, 

kan nyttes
                      under post 21

22 766 000

2711

Spesialisthelsetjeneste mv.

70

Spesialisthjelp

1 288 000 000

71

Psykologhjelp

172 000 000

72

Tannlegehjelp

1 380 000 000

76

Private laboratorier og røntgeninstitutt

372 000 000

2751

Legemidler mv.

70

Legemidler

7 913 500 000

71

Legeerklæringer

11 000 000

72

Sykepleieartikler

1 395 000 000

2752

Refusjon av egenbetaling

70

Egenandelstak 1

3 818 400 000

71

Egenandelstak 2

183 000 000

2755

Helsetjeneste i kommunene mv.

62

Fastlønnsordning fysioterapeuter, 

kan nyttes under post 71

230 000 000

70

Allmennlegehjelp

3 116 900 000

71

Fysioterapi, 

kan nyttes under
                      post 62

1 727 300 000

72

Jordmorhjelp

43 000 000

73

Kiropraktorbehandling

105 000 000

75

Logopedisk og ortoptisk behandling

81 000 000

2790

Andre helsetiltak

70

Bidrag, lokalt

217 300 000

Totale utgifter

128 682 449 000

Inntekter

3703

Internasjonalt samarbeid

 3

Refusjon fra Utenriksdepartementet

18 855 000

3710

Nasjonalt folkehelseinstitutt

 2

Diverse inntekter

162 277 000

 3

Vaksinesalg

105 300 000

3715

Statens strålevern

 2

Diverse inntekter

39 276 000

 5

Oppdragsinntekter

7 101 000

3716

Statens institutt for rusmiddelforskning

 2

Diverse inntekter

2 180 000

3718

Rusmiddelforebygging

 4

Gebyrinntekter

1 504 000

3720

Helsedirektoratet

 2

Diverse inntekter

2 407 000

3722

Norsk pasientskadeerstatning

 2

Diverse inntekter

1 167 000

50

Premie fra private

9 500 000

3723

Pasientskadenemnda

50

Premie fra private

500 000

3724

Statens autorisasjonskontor for
                    helsepersonell

 4

Gebyrinntekter

18 497 000

3725

Nasjonalt kunnskapssenter for
                    helsetjenesten

 2

Diverse inntekter

124 000

3732

Regionale helseforetak

80

Renter på investeringslån

350 000 000

85

Avdrag på investeringslån fom. 2008

140 000 000

86

Driftskreditter

500 000 000

3750

Statens legemiddelverk

 2

Diverse inntekter

1 977 000

 4

Registreringsgebyr

128 774 000

 6

Refusjonsgebyr

2 489 000

3751

Legemiddeltiltak

 3

Tilbakebetaling av lån

176 000

Totale inntekter

1 492 104 000

II 

Merinntektsfullmakter

Stortinget samtykker i at Helse- og omsorgsdepartementet i 2010 kan: 

kap. 700 post 1

kap. 3700 post 2

kap. 703 postene 21, 60 og 70

kap. 3703 post 3

kap. 710 post 1

kap. 3710 post 2 

kap. 710 post 21

kap. 3710 postene 2 og 3 

kap. 715 postene 1 og 21

kap. 3715 postene 2 og 5

kap. 716 post 1

kap. 3716 post 2

kap. 720 postene 1 og 21

kap. 3720 post 2

kap. 721 post 1

kap. 3721 postene 2 og 4

kap. 722 post 1

kap. 3722 postene 2 og 50

kap. 723 post 1

kap. 3723 post 50

kap. 724 post 1

kap. 3724 post 4

kap. 725 post 1

kap. 3725 post 2

kap. 750 post 1

kap. 3750 post 2

III 

Bestillingsfullmakt

Stortinget samtykker i at Helse- og omsorgsdepartementet i 2010 kan foreta bestillinger
            utover gitte bevilgninger, men slik at samlet ramme for nye bestillinger og gammelt
            ansvar ikke overstiger følgende beløp: 

Kap.

Post

Betegnelse

Samlet ramme

710

Nasjonalt folkehelseinstitutt

21

Spesielle driftsutgifter

180 mill. kroner

IV 

Tilsagnsfullmakt

Stortinget samtykker i at Helse- og omsorgsdepartementet i 2010 kan gi tilsagn utover
            gitte bevilgninger, men slik at samlet ramme for nye tilsagn og gammelt ansvar ikke
            overstiger følgende beløp: 

Kap.

Post

Betegnelse

Samlet ramme

761

Omsorgstjeneste

79

Andre tilskudd

1 mill. kroner

V 

Diverse fullmakter

Stortinget samtykker i at: 

1. Helse- og omsorgsdepartementet i 2010 kan gi de regionale helseforetakene inntil
                6,9 mrd. kroner i driftskreditt, men slik at utestående lån ved utgangen av 2010
                ikke skal overstige 6,4 mrd. kroner. 

2. Investeringslån og driftskredittrammen til regionale helseforetak aktiveres i
                statens kapitalregnskap. 

Votering:

Komiteens innstilling ble bifalt med 57 mot 46 stemmer.

(Voteringsutskrift kl. 20.18.26)

Videre var innstilt: 

VI 

Stortinget ber regjeringen sørge for at det etableres gode rutiner ved den offentlige
            tannhelsetjenesten slik at mistanke om omsorgssvikt rapporteres til rette myndighet.
          

Votering:

Komiteens innstilling ble enstemmig bifalt.


                    
                    

 Ingen har bedt om ordet. 

(Votering, se side 899) 





                    

 Ingen har bedt om ordet. 

(Votering, se side 900)





                    

 Ingen har bedt om ordet. 

(Votering, se side 900) 





                    

 Det voteres over lovens overskrift og loven i sin helhet. 

Votering:

Lovens overskrift og loven i sin helhet ble enstemmig bifalt.

 Lovvedtaket vil bli ført opp til andre gangs behandling i et senere møte i
              Stortinget. 


                    
                    

 Torodd Asphjell har bedt om ordet. 

 (ordfører for saken): Jeg heter Jorodd, men sønnen min heter Torodd, og faren min heter
            Odd. Det er mange som har lurt på hvorfor jeg heter Jorodd. Men det er så enkelt som at
            moren min heter Jorunn, og faren min heter Odd, og så ble det Jorodd. Hadde de fått ei
            jente, hadde jeg sikkert hett Oddrun. 

Som saksordfører for Prop. 20 L, altså innføring av automatisk frikortordning og
            etablering av nødvendige registre, er jeg glad for at det er en samlet komité som
            slutter seg til Regjeringens forslag om å foreta nødvendige endringer i folketrygdloven,
            helseregisterloven og spesialisthelsetjenesteloven, slik at vi kan innføre en automatisk
            frikortordning. 

Automatisk frikortordning vil bedre rettighetene til brukerne og gjøre offentlig sektor
            langt enklere. Brukerne vil nå slippe å samle på kvitteringer og selv sette fram krav om
            frikort overfor Nav. Ordningen vil i første omgang omfatte egenandeler som går inn under
            egenandelstak 1, som er utgifter til legehjelp, psykologhjelp, viktige legemidler,
            sykepleieartikler og pasienttransport. 

Regjeringen har samtidig varslet at det vil bli vurdert å utvide ordningen til også å
            omfatte egenandelstak 2 på et senere tidspunkt. Samtidig heves aldersgrensen for gratis
            helsetjenester under egenandelstak 1 fra 12 til 16 år, som gjør det lettere for unge å
            oppsøke lege og psykolog ved behov. 

Ettersom flere vil få sikret sine rettigheter med denne ordningen, og ved at
            aldergrensen økes fra 12 til 16 år, vil refusjon av egenbetalingen føre til en samlet
            besparelse på 155 mill. kr for brukere av helsetjenester knyttet til dagens ordning. 

Komiteen er gjort oppmerksom på at det etter at proposisjonen ble godkjent i statsråd
            16. oktober 2009, er oppdaget en inkurie som går ut på at det ikke er foreslått at den
            nye § 6c i helseregisterloven føyes til opplistingen i § 22 i samme lov som omhandler
            rett til innsyn. Komiteen fremmer derfor følgende forslag: 

«I lov 18. mai 2001 nr. 24 om helseregistre og behandling av helseopplysninger skal §
              22 andre ledd lyde: 

Når helseopplysninger behandles etter §§ 5, 6c, 7 og 8, har den registrerte på
              forespørsel i tillegg til informasjon som nevnt i § 21 første ledd, rett til å få
              opplyst 

hvilke helseopplysninger om den registrerte som behandles, og 

sikkerhetstiltakene ved behandlingen av helseopplysningene så langt innsyn ikke
                  svekker sikkerheten.» 

 Presidenten er glad for navnehistorien til familien Asphjell, så det skal hun legge seg
            på minne. 

 Jeg tok ordet for å forklare en merknad under punkt 2 i innstillingen, som går på
            betaling for helsehjelp som utføres poliklinisk av andre helsepersonellgrupper enn
            leger. Det er de tre opposisjonspartiene i komiteen som har skrevet merknaden. Grunnen
            til at jeg tok ordet, er at dette også henger sammen med statsbudsjettet. Jeg tok opp
            saken i mitt første innlegg i sak nr. 1, så jeg skal ikke gjenta den. 

Dette dreier seg om at regelverket for innsatsstyrt finansiering ble endret i 2009,
            slik at tjenester utført av annet helsepersonell eller leger ble inkludert i
            beregningsgrunnlaget. Det gjaldt ikke fysioterapeuter – de ble ikke tatt med. Grunnen
            var at på en del sykehus får de en direkte folketrygdrefusjon fra Nav. Så er det altså
            slik at denne folketrygdrefusjonen forsvinner ut gjennom statsbudsjettet, og det er vi
            bekymret for. Derfor har vi på slutten av merknaden kommet med en veldig myk og fin
            henstilling til Regjeringen om å vurdere mulighetene for å behandle fysioterapeuter som
            annet personell på poliklinikkene, altså med muligheten for å komme inn i ISF-systemet,
            og eventuelt å kunne ta egenandel. Slik vil de komme inn under den samme ordningen som
            de andre. Det går jo på at man da får en direkte refusjon til sykehuset. Det som man ser
            i statsbudsjettet, er at midlene fra folketrygden er lagt inn i rammen, jevnt utover
            alle de regionale helseforetakene. Det er vi veldig bekymret for at kan gå ut over en
            del pasientgrupper. 

 Flere har ikke bedt om ordet til sak nr. 6. 

(Votering, se side 901) 





                    

 Det voteres over lovens overskrift og loven i sin helhet. 

Votering:

Lovens overskrift og loven i sin helhet ble enstemmig bifalt.

 Lovvedtaket vil bli ført opp til andre gangs behandling i et senere møte i
              Stortinget. 


                    
                    

 Ingen har bedt om ordet. 

(Votering, se side 902)





                    

 Det voteres over lovens overskrift og loven i sin helhet. 

Votering:

Lovens overskrift og loven i sin helhet ble enstemmig bifalt.

 Lovvedtaket vil bli ført opp til andre gangs behandling i et senere møte i
              Stortinget. 


                    
                    

 Etter ønske fra arbeids- og sosialkomiteen vil presidenten foreslå at debatten blir begrenset til 1 time og 30 minutter, og at taletiden fordeles slik: 




Arbeiderpartiet 35 minutter, Fremskrittspartiet 20 minutter, Høyre 15 minutter, Sosialistisk Venstreparti 5 minutter, Senterpartiet 5 minutter, Kristelig Folkeparti 5 minutter og Venstre 5 minutter. 




Videre vil presidenten foreslå at det blir gitt anledning til replikkordskifte innenfor den fordelte taletid på inntil tre replikker med svar etter innlegg fra partienes hovedtalere og inntil fem replikker med svar etter innlegg fra statsråden. 




Videre blir det foreslått at de som måtte tegne seg på talerlisten utover den fordelte taletid, får en taletid på inntil 3 minutter. 




– Det anses vedtatt. 




 (komiteens leder): Vi har vært igjennom et turbulent år på mange måter, kan vi vel si, på arbeidsmarkedet. Vi fikk beskjed i fjor høst om at vi ville gå inn i en lavkonjunkturperiode og en periode med økt arbeidsledighet. Det har vi også opplevd i en god del bransjer, spesielt innenfor bygg- og anleggsbransjen, som kanskje var den bransjen som ble hardest rammet først. Vi fikk en økning i ledigheten utover vinteren 2009 og fram til sommeren 2009. Det høyeste registrerte ledighetstallet til Nav, meg bekjent, var vel i juli i år, da vi hadde 78 409 helt ledige. 




Så har det vært en positiv utvikling fra sommeren og fram til i dag. Da begynte ledighetstallene å gå ned. Ved utgangen av oktober hadde vi igjen en ledighetsprosent på 2,6 pst. Da var det registrert 68 283 helt ledige. 




Det er også gledelig, som jeg har merket meg, at SSBs prognoser fram til 2011 spår at vi vil få en ledighetstopp med 12 000 færre ledige enn tidligere beregnet. 




Jeg registrerer også at i en annen sak som vi har til behandling i dag, Prop. 42 S, har Regjeringen redusert bevilgningene til dagpenger med 800 mill. kr for inneværende år. Jeg vil sitere hva Regjeringen selv skriver i proposisjonen: 







«I lys av utviklinga i arbeidsløysa dei siste månedane, utbetalingane hittil i år og utsiktene på arbeidsmarknaden framover vil utbetalingane til dagpengar bli lågare enn tidlegare lagt til grunn.» 




Fremskrittspartiet synes det er bra, synes det er positivt, og har derfor også lagt det til grunn i sitt alternative budsjett. De signalene vi har fått om at vi vil få en redusert ledighet, har vi lagt til grunn når vi også har laget vår politikk. I tillegg har vi tro på en mer fleksibel arbeidsmarkedspolitikk, med et bedre arbeidsmarked, med lavere skatter og avgifter. Det vil gjøre det enklere for bedriftene å holde hjulene i gang, som også gjør at man unngår en rekke konkurser, noe vi så toppet seg i sommer, som vil kunne føre til at flere kan være i jobb. Den politikken ønsker vi å videreføre framover. Jeg tror også at det vil gi lavere ledighet i 2010. 




Vi har også vært innom en debatt i høst som har uroet mange, nemlig at vi fra i år til neste år vil få en økning i trygdeutbetalingene på over 30 milliarder kr. Det er en utvikling som jeg tror de aller fleste av oss er enige om at ikke kan fortsette, og at man må iverksette tiltak som gjør at man bremser utviklingen i trygdeutbetalingene. 




Bare innenfor sykepengekapittelet registrerer jeg at man har lagt opp til en økning fra 2009 til 2010 på nærmere 5 milliarder kr. I tillegg er det også interessant å registrere sykefraværsstatistikken fra 2001 og fram til 2009, der det faktisk har vært en oppgang blant de yngre arbeidstakerne, altså aldersgruppen 16–29 år, mens det i aldersgruppen 50–69 år har vært en nedgang på nesten 10 pst. Derfor tror jeg vi skal ta en grundig debatt for å se om det er noen endringer i tilknytningen til arbeidslivet, og hvordan man kan få ned ledighetstallene også for den yngre gruppen. Er det slik at moralen er høyere blant de eldre arbeidstakerne, altså at sykenærværet er høyere blant dem enn blant de yngre? Det synes jeg også man kunne ha gått nærmere inn på med tanke på den utviklingen som er på budsjettet for 2010. 




Jeg registrerer også det som overlege Sven Conradi ved Sunnaas sykehus sier til Dagsavisen i dag: «Dagens sykelønnsordning er en sovepute». Hans erfaring er at mange heller blir sykere av å gå sykmeldt i opptil et år. Da er det viktig for Fremskrittspartiet å iverksette yrkesrettet attføring på et tidlig tidspunkt og senest etter 16 uker. Det er viktig at sykmeldte som ikke er tilbake på jobb etter to måneder, altså åtte uker, sendes til spesialistutredning, som Fremskrittspartiet har tatt til orde for tidligere. 




Det er viktig at vi får Nav til å fungere. Nav skal ha en nøkkelrolle for bl.a. å få sykmeldte tilbake til arbeid. Det er skuffende å registrere at de endringene vi gjorde i sykmeldingspraksisen til legene i 2007, ennå ikke fungerer godt nok i Nav-systemet og ikke er fulgt opp tilfredsstillende. Der hadde jeg håpet at statsråden og Regjeringen kunne ha vært mye mer offensive på et langt tidligere tidspunkt, slik at vi faktisk kunne ha klart å få ned sykefraværet for en god del mennesker. 




I tillegg er det viktig at vi må prøve å få bort alle gratispassasjerer i sykelønnsordningen. Det tenker jeg ikke minst på når vi ser at en del arbeidsgivere og arbeidstakere bruker sykelønnsordningen i stedet for permitteringsordningen. La meg i så henseende sitere hva seniorrådgiver Knut Røed uttalte i Dagens Næringsliv den 26. november i år: 







«Det er vanskelig å se bort fra at sykmelding brukes blant annet som alternativ til permittering i en omstillings- og nedgangsperiode.» 




Det er for meg en uakseptabel måte. De som ikke er syke, skal heller ikke gå på en sykelønnsordning, mens de som er syke, skal ha en god sykelønnsordning. For Fremskrittspartiet er det viktig å få en sykelønnsordning som ivaretar dem som virkelig trenger det, og vi ønsker ikke en ordning som medfører at man reduserer ytelsen til den sykmeldte eller fører kostnadene i større grad over til arbeidsgiver. 




Jeg registrerer at også på et annet område siden denne regjeringen overtok i 2005 og fram til i dag, har vi hatt en økning på over 26 000 uføretrygdede. Vi har hatt en årlig økning i kostnaden på 11,3 milliarder kr. I 2005 brukte vi 47,9 milliarder kr, mens vi ved utgangen av 2009 vil bruke 59,2 milliarder kr. I tillegg har Regjeringen i sin Soria Moria-erklæring sagt at et av deres viktigste områder er arbeidet for å begrense antallet nye uføre og få flere uføre tilbake til arbeid. Så registrerer vi at i løpet av de årene den rød-grønne regjeringen har styrt, har vi fått 30 000 nye uføretrygdede hvert eneste år. I tillegg står 36 000 i kø for å få en tiltaksplass. Og ikke nok med det: Køen for dem som venter på en tiltaksplass, har økt med 10 000 bare det siste året. Da er det for meg noe underlig at ikke Regjeringen både setter i gang tiltak for å få ned antallet uføretrygdede, slik man har sagt i sin Soria Moria-erklæring, og ikke minst styrker tilbudet i langt større grad når det gjelder tiltaksplasser. 




Videre har jeg lyst til å komme innom utfordringene i Nav-systemet. Vi vet at Riksrevisjonens rapport for driftsåret 2008 var forholdsvis krystallklar. Men det første spørsmålet jeg stiller meg: Er situasjonen endret? Fokuset har i stor grad dreid seg om restansene til mottakere av dagpenger. Hva med restansene for alle de andre gruppene? Kan vi med sikkerhet si at det i 2009 vil føre til en nedgang, og ikke minst vil føre til at vi i 2010 har kontroll på denne restansebyggingen? Eller kan vi forvente at når de nedsatte restanseteamene slutter i begynnelsen av januar 2010, vil restansene igjen gå opp? Jeg minner om et svar jeg fikk fra daværende arbeids- og inkluderingsminister Bjarne Håkon Hanssen så sent som i oktober i år, der jeg fikk opplyst at saksbehandlingstiden for rehabilitering i Oslo er på 3,9 måneder, mens Navs egen fastsatte saksbehandlingstid er på to måneder – altså nesten dobbelt så mye. Hvordan går det med de andre typene ytelser? Det har vi hørt lite om. 




Jeg tror også det er viktig, med tanke på alle de historiene vi har sett i media rundt omkring, at vi får en bedre profil når det gjelder situasjonen i Nav, og at vi får tiltak permanent – varige tiltak. Derfor er det for meg skuffende at regjeringspartiene for 2010 foreslår en redusert bevilgning, som vil føre til en redusert bemanning i Nav, som det står på side 118 i Regjeringens proposisjon, i forhold til det som var tilfellet i 2009. Jeg tror man gjør seg en bjørnetjeneste ved å starte nedbemanningen allerede i 2010, spesielt med tanke på at vi skal få på plass en stor, omfattende og viktig arbeidsavklaringspengereform, og ikke minst når vi ser av kvalifiseringsprogrammet at mange av de Nav-ansatte opplyser at dette med arbeidsevnevurdering er noe man ikke har god nok kompetanse på. Når man begynner å nedbygge den bemanningen allerede nå, og ikke har god nok kompetanse, og skal sette i gang denne reformen i 2010, tror jeg som sagt at man gjør seg en bjørnetjeneste. 




Til slutt har jeg lyst til å ta opp de forslagene som Fremskrittspartiet enten fremmer alene eller sammen med andre partier. 




 Representanten Robert Eriksson har tatt opp de forslagene han refererte til. 




Det blir replikkordskifte. 




 Vi har nettopp hørt komitélederen servere en rekke løsaktige påstander om tilstanden på arbeidsmarkedet. Fremskrittspartiet har derimot denne høsten gitt oss en leksjon i det som er en nokså ukjent øvelse for regjeringspartiene, nemlig det jeg vil kalle hypotetisk budsjettering, bygd på den underliggende hypotesen at Fremskrittspartiets økonomiske politikk ville ha ført til at folk flest ble mindre syke, at arbeidsledigheten ville synke, og at et sted mellom 60 000 og 130 000 mer eller mindre uføre ville finne tilbake til arbeidslivet. Dette trenger selvfølgelig en nærmere forklaring. Jeg vil faktisk be representanten Eriksson forklare oss hvordan mer av den politikken som førte oss rett inn i finanskrisen, kan redusere trygdebudsjettet med hele 9 milliarder kr i løpet av 2010. 




 For det første står det veldig grundig i vårt alternative budsjett hvordan Fremskrittspartiet har tenkt å gjennomføre sin politikk. For det andre: Når det gjelder å få ned trygdeutbetalingene, har vi gått nøye gjennom Soria Moria-erklæringen. Vi er enige i mange av de målsettingene Regjeringen har nedfelt, om at vi må få ned trygdeutbetalingene. Men det som er problemet til regjeringspartiene, er jo at man ikke klarer å komme med tiltak som fungerer, som får ned disse utgiftene. 




La meg ta ett eksempel. Statsministeren har tidligere i høst sagt at for 2010 har han en ambisjon om å redusere sykelønnskostnadene med 10 pst. Når Fremskrittspartiet følger opp med tiltak som vil redusere med i underkant av 7 pst., er det nærmest en skandale. Betyr også det, blir nesten mitt spørsmål tilbake til Arbeiderpartiets representant, at han ikke har tro på Regjeringens egen politikk og på de virkemidlene som står i Soria Moria-erklæringen for å kunne få den måloppnåelsen som bl.a. statsministeren sikter til? Fremskrittspartiet har konkrete forslag nå til hvordan vi kan behandle flere, bl.a. i helsevesenet, og vi har fått ned sykehusbetalingene og trygdeutbetalingene. 




 Det er ganske oppsiktsvekkende å høre Fremskrittspartiets kritikk av Nav i de årene Nav hadde det som verst, når vi vet at Fremskrittspartiet nettopp i de årene kuttet i Navs driftsbudsjett, som hadde tilsvart 1 000 stillinger. Men la nå det ligge, og la oss heller se på hvordan Fremskrittspartiet budsjetterer, for de har en veldig kreativ bokføring. Den bokføringen er så kreativ at de har ikke tort, så vidt jeg kan se når jeg har undersøkt, å få sine egne tall kvalitetssikret. De påstår at med Fremskrittspartiets budsjett er det mulig å spare 4,7 milliarder kr på uføre. Det betyr altså at ca. 25 000 uføre 1. januar skulle ha gått rett ut i arbeidsmarkedet, som nå er veldig tøft, for at dette budsjettet skulle gått sammen. Da vil jeg spørre Fremskrittspartiet, siden de ikke har fått noe svar fra Finansdepartementet på dette eller tort å spørre noen andre, er det slik at dette bare er tall som Fremskrittspartiet sjøl har kokt i hop i sin egen gruppe? 




 For det første har Fremskrittspartiet en offensiv politikk for å få ned veksten i antall uføre. Vi ser at antallet øker med 30 000 hvert eneste år. Vi tror faktisk det er viktigere å få et system på plass som klarer å følge opp den enkelte uføretrygdede, noe som bl.a. Nav ikke har klart å få til så langt, og som ville ha redusert antallet og også fått ned kostnadene. La meg nevne at da finansministeren forrige måned ble intervjuet i forbindelse med at Fremskrittspartiet ble utfordret av media på disse tallene, gikk finansministeren langt i å si at dette var anslag. Fremskrittspartiet baserer sine beregninger på anslag på samme måte som Regjeringen og alle de andre gjør når man lager et budsjett. 




 Jeg vil gå videre på et par av forslagene som representanten Eriksson ikke tar opp, og inndekningen, for jeg mener at enkelte av forslagene er uansvarlige. Jeg vil særlig peke på kuttet på 8 mill. kr til Petroleumstilsynet. I en tid med flere aktører i bransjen, hvor Statoil har en stadig mer dominerende rolle, og det er knappere marginer, foreslår altså Fremskrittspartiet å kutte 8 mill. kr. I tillegg foreslår Fremskrittspartiet å slå sammen Petroleumstilsynet og Arbeidstilsynet. Denne sammenslåingen blir smurt med et kutt på 50 mill. kr. Man vet at de to tilsynene i liten grad har overlappende oppgaver. Mitt spørsmål er: Tar ikke Fremskrittspartiet sikkerheten for landets nordsjøarbeidere på alvor, og fortjener ikke denne yrkesgruppen, som står for en så stor del av landets verdiskaping, at vi faktisk setter deres sikkerhet på topp? 




 Fremskrittspartiet tar sikkerheten til dem som jobber ute på norsk sokkel, veldig på alvor og er veldig opptatt av den. Det kom også fram i forslagene og merknadene våre sist gang vi, i forrige periode, behandlet HMS-meldingen for bl.a. nordsjøarbeiderne og offshore. Jeg har tro på en sammenslåing, og at man kan få hentet ut effektiviseringsgevinster – få et mer oppegående tilsyn, få et bedre tilsyn og få et større tilsyn som kan gjøre en bedre jobb. Da er det også muligheter for å hente ut effektiviseringsgevinster. Det har tidligere omstillingserfaringer fra sammenslåinger av etater i både kommune og stat vist er mulig. Hvorfor skal det ikke være mulig på dette området? Jeg er ganske overbevist om at man kan hente ut effektiviseringsgevinster uten at det skal gå ut over sikkerheten, og uten at det skal gå ut over kvaliteten på det tilsynet som skal gis. 




 Replikkordskiftet er omme. 




 Arbeidskraften i landet vårt er vår aller viktigste ressurs. Det er den som skal sikre framtidens verdiskaping og trygge framtidens Velferds-Norge. Å skaffe folk jobb og inntekt til å leve av, er det aller beste virkemiddelet vi har for å redusere sosiale forskjeller og hindre fattigdom. Derfor er altså arbeid til alle jobb nr. 1 for Regjeringen. Derfor er årets statsbudsjett et budsjett som er tydelig for arbeidsplasser og innrettet for å bremse en kommende økning i ledigheten, som vi vet er varslet, i en tid med fortsatt usikkerhet i arbeidsmarkedet. 




Fordi arbeid og arbeid til alle er jobb nr. 1, var også det første Regjeringen gjorde da vi tok over i 2005, å reversere de endringene som Bondevik-regjeringen hadde gjort i arbeidsmiljøloven. Det var endringer som ville ha endret norsk arbeidsliv drastisk. Men vi stoppet adgangen til økt arbeidstid i opptil 13 timer, til økt bruk av overtid. Vi stoppet svekkelsen av stillingsvernet, og vi stoppet adgangen til økt bruk av midlertidig ansatte. 




Da vi tok over regjeringskontorene, var også arbeidsledigheten høyere enn på lenge. Men etter fire år med rød-grønn regjering hadde den minket. Før finanskrisen slo inn, var ledigheten i Norge den laveste på over 20 år, og det må vi ikke glemme. Utgangspunktet vårt gjennom finanskrisen har vært det beste i Europa. Men bakteppet er ikke greit. Finanskrisen er ikke over. Den vil få større konsekvenser også for Norge det kommende året. Ledigheten vil øke, og derfor er også vår viktigste jobb å forsøke å bremse den varslede økningen i ledigheten. 




Vi må skaffe dem som nå kommer til å bli, står i fare for å bli eller som går ledige, noe å gjøre raskt. Langtidsledigheten må ikke få festnet seg. Derfor styrker vi arbeidsmarkedstiltakene i neste års budsjett. Derfor styrker vi langtidsledighetsgarantien og med det tilbudet til dem som har stått særlig lenge utenfor arbeidslivet. Derfor forbedrer vi regelverket for bruk av bedriftsintern opplæring, og derfor satser vi videre på kvalifiseringsprogrammet. Vi tar det i bruk over hele landet, slik at flere kan komme seg ut av trange levekår og over i aktivitet og i arbeid. Neste år vil nesten 10 000 mennesker bidra til fellesskapet istedenfor å stå utenfor gjennom kvalifiseringsprogrammet. 




Vi følger opp handlingsplanen mot fattigdom med vel 1 milliard kr i neste års budsjett. Med 2010-budsjettet har de årlige bevilgningene til fattigdomstiltak økt med i underkant av 4 milliarder kr fra vi tok over i regjering. Det er bra, men det er på ingen måte nok. Vi må ha fullt fokus på fattigdomsbekjempelse i tiden framover. Vi må sørge for at de som sliter økonomisk i dag, får hjelp til å komme seg ut av den situasjonen de er i. Å få folk i jobb er vårt aller viktigste virkemiddel for å bekjempe fattigdom. For det andre må vi hindre at neste generasjon havner i fattigdomsfella. Å sørge for at barn og ungdom mestrer skolen, er helt avgjørende for at de skal lykkes senere i livet. Økt innsats for en bedre skole, leksehjelp og kamp mot frafall og dermed ledighet som kan ende opp i uførhet, er derfor god kamp mot fattigdom. Her må vi ha fullt fokus framover. Vi er ikke fornøyd. Så lenge det finnes barnefattigdom i Norge, skal vi ikke hvile. 




Vi vedtar et statsbudsjett som skal holde ledigheten lav, samtidig som vi skal ta vare på dem som nå har det tøft, de som opplever å møte ledigheten, og de som allerede er utenfor arbeidslivet. Vi fortsetter kampen mot fattigdom med brede virkemidler. 




Da er det synd å se at deler av opposisjonen har en annen politikk, der de svekker, istedenfor å styrke, viktige virkemidler mot arbeidsløshet og for å få flere inn i arbeid nå i krisetider. I stedet for å styrke ett av de viktigste verktøyene for å hjelpe sosialhjelpsmottakere inn i arbeidslivet, fjerner Fremskrittspartiet så godt som hele kvalifiseringsprogrammet. De kutter i verktøyene for forebygging og tilsyn i arbeidslivet, vil ikke opprette regionale verneombud og fjerner ordningen med utdanningsstønad til enslige forsørgere. De kutter også i supplerende stønad. Dette er usosiale kutt i folks rettigheter og i mulighetene for å få folk i arbeid og aktivitet. 




Som om ikke det var nok, driver også Fremskrittspartiet med det som allerede er blitt påpekt i dag, nemlig det vi kan kalle for tryllekunster når de budsjetterer med lavere utgifter på trygdeområdet, og kutter samlet sett opptil 9 milliarder kr på utgiftsområdet. Ifølge deres alternative budsjett skal antall trengende minke ved at alle skal få sin arbeidsevne vurdert på nytt og deretter komme seg raskt ut i arbeid. Men, som det er blitt påpekt hittil, vil en slik reduksjon i utgifter for 2010 forutsette at 56 000 delvis uføretrygdede skal skaffe seg jobb før 1. januar, altså de neste fire ukene, eller at 130 000 av dem får seg jobb før sommeren. Det er urealistisk når vi vet at 90 000 personer med nedsatt arbeidsevne allerede står i kø og ønsker seg ut i arbeidslivet, men ikke slipper til. Det vil også, naturlig nok, måtte ta tid å få alles restarbeidsevne vurdert på nytt og få en gjennomgang av det, og så få dem ut i arbeid. Men Fremskrittspartiet budsjetterer altså med innsparingen allerede i 2010. Å trylle folk inn i arbeidslivet og vedta dem friske i alternativt statsbudsjett er ikke mulig, og det gjør også innsparingene til Fremskrittspartiet urealistiske. 




Dersom det er sånn at Fremskrittspartiet er så komfortabelt med at den rød-grønne regjeringen har flertall og dermed ikke lager alternative budsjetter med tanke på at de kunne bli vedtatt, kan jo det være greit. Men dersom Fremskrittspartiet lager seriøse budsjetter som de vil anta kunne bli vedtatt en eller annen gang, må Fremskrittspartiet svare for hvordan de ville ta ut det kuttet i utgiftene. Hvis de ikke skulle ha tryllet folk inn i jobb før 1. januar eller vedtatt dem friske, men allikevel hadde tatt ut utgiftsbesparelsen, måtte de ha kuttet i ytelsene til folk. Et slikt kutt vil da f.eks. tilsvare 4 500 kr mindre å leve for for en enslig minstepensjonist. Fremskrittspartiet burde være ærlig og fortelle velgerne sine om hvordan budsjettet henger sammen, og hvordan de skulle tatt det ut dersom det hadde blitt vedtatt. 




På vårt budsjettområde i dag øker utgiftene til trygdeytelsene med 30 milliarder kr. Prognosene for økning i sykefraværet er dramatiske. Det er definitivt vår hovedutfordring framover. Vi må få ned sykefraværet og redusere utgiftene. Vi kan ikke se på at så mange havner utenfor arbeidslivet som langtidsledige. Vi kan ikke se på at utgiftene til dette spiser opp handlingsrommet vårt framover. Derfor ser jeg fram til en bra debatt, en konstruktiv debatt, i offentligheten og mellom alle partiene på Stortinget om hvordan vi skal klare dette, for det må vi. Økningen i sykefraværet er alvorlig. Det er alvorlig, for bak tallene befinner det seg tusenvis av folk som av diverse grunner ikke er i stand til å arbeide eller ikke får arbeid. Det økte sykefraværet er først og fremst alvorlig for dem det gjelder, og det er alvorlig for bedriftene som rammes av det, og det er alvorlig for samfunnet og staten som helhet. 




Jeg er spesielt bekymret for økningen i antall unge ledige. Når vi ser på for hvilke grupper langtidsfraværet øker, er det ungdomsledigheten som øker mest, og det er ekstra bekymringsfullt. Det er unge jenter, og det er unge menn i bygg og anlegg. Når ungdomsledigheten øker så drastisk, er det ekstra bekymringsfullt, for vi vet at unge som går ledige tidlig, har en større sjanse til å havne permanent utenfor arbeidslivet. Tidlig ledighet er en port inn i uførhet. Vi fikk også nye tall nylig som viste at antall unge uføre øker. Det er alvorlig. 




Når vi ser på de unge langtidsledige og de unge uføre, er det ett fellestrekk som går igjen i den gruppen, og det er at mange av dem har droppet ut av skolen. Her må vi sette inn tiltak for på lang sikt å holde både sykefraværet og ledigheten lav i ungdomsgruppen. Når vi ser på statistikken og ser hvem som rammes av dette, er det nettopp dem som ikke fullfører videregående skole. Det er de som har foreldre som selv var uføre eller ledige, det er de med lav utdannelse, og det er de med dårlige levekår som åpenbart skårer lavt på helsetilstanden og derfor også oftest havner utenfor arbeidslivet, både permanent og midlertidig. Dette sier oss noe om at det er generelle, gode og sterke velferdsordninger som reduserer forskjellene i levekår. Forskjeller i utdanning, inntekt og dermed helse er også avgjørende for å begrense ledighet og sykefravær. 




Det er dette vi må debattere framover og sette inn tiltak for å endre. For det handler om folk bak statistikken. Det handler om den viktigste ressursen vår, framtidens arbeidskraft. Vi har ikke råd til å la flere havne utenfor. Målet vårt må være et arbeidsliv der alle skal med. 




 Det blir replikkordskifte. 




 Ja, alle skal med, men stadig flere unge blir erklært uføre. Antallet øker, spesielt blant dem med psykiske lidelser. Mange har ikke engang mottatt behandling for sin sykdom før de blir erklært uføre. 




Arbeiderpartiets representant ble spurt av VG i går om en større andel av trygdemottakerne kanskje velger å motta uføretrygd fordi samfunnssystemet gjør muligheten beleilig og behagelig. Jeg velger å snu spørsmålet: Tror representanten at årsaken til det høye antallet unge uføre er at kommunene, helseforetakene og Nav synes det er mer beleilig og behagelig å la unge mennesker med sammensatte lidelser få uføretrygd enn å hjelpe dem med helsetilbud, individuell plan og tilrettelagte arbeidsplasser? Er dette et klart resultat av den rød-grønne politikken som vi har sett de siste årene? 




 Nei, det er definitivt ikke et resultat av den rød-grønne politikken vi har sett de siste årene. Økningen i langtidsledighet og økningen i antall unge uføre er definitivt noe vi er sterkt bekymret for, og som vi har fullt fokus på. Vi er nødt til å se på de bakenforliggende årsakene. Vi vet at mange av de unge som blir uføre, har gått langtidsledige. Da er vi nødt til å se på hvorfor. Vi har bl.a. innført ungdomsgarantien igjen, som representantens parti, Fremskrittspartiet, var imot – en garanti som gjør at flere unge holdes i aktivitet og i arbeid. Vi er nødt til å se på hvorfor såpass mange unge går langtidsledige og så havner i uførhet. Som jeg sa tidligere, handler det mye om at mange dropper ut av skolen. Vi er nødt til å sette inn en ekstra innsats for å hindre drop-out i skolen, noe Regjeringen har fullt fokus på. 




Når vi i tillegg vet at økningen i sykdomsbildet for de unge som er langtids sykmeldte, handler om mindre psykiske lidelser, ja, så sier det oss noe om at vi er nødt til å ta på alvor at køene i ungdomspsykiatrien er dobbelt så lange som de er i voksenpsykiatrien. Der har også Regjeringen gjort en innsats. Så dette har vi fullt fokus på. Jeg er glad for at det virker som om hele komiteen har fullt fokus på dette. 




 Jeg konstaterer at representanten følger opp en lang arbeiderpartitradisjon ved å være fornøyd på egne vegne. Jeg er litt skuffet over at representanten, som er så ung, er så nostalgisk at hun er nødt til å se tilbake til Bondevik-regjeringen – men nok om det! 




Vi har stadig flere unge som faller ut av arbeidsmarkedet, flere unge sosialklienter, flere unge arbeidsledige. På side 90–91 i budsjettproposisjonen ramser Regjeringen opp fire garantier: ungdomsgaranti, oppfølgingsgaranti, tiltaksgaranti og langtidsledighetsgaranti. De fire garantiene har én ting til felles, og det er at absolutt alle er brutt – absolutt alle er brutt! For meg er ikke garanti en intensjon, det er et bindende løfte. Så mitt spørsmål til representanten er: Fortjener ikke de mange unge ledige, de mange som står utenfor arbeidsmarkedet, og de mange uføre og syke mer fra Regjeringen enn brutte garantier og tomme ord? 




 Jeg skal gi representanten Røe Isaksen rett i én ting: Jo, de unge ledige fortjener mer fra oss alle. Men jeg er ikke enig i beskrivelsen av at ungdomsgarantien er brutt. Ungdomsgarantien, som vi innførte første gang i 1995, fikk ned ungdomsledigheten på 1990-tallet. Så var det representanten Røe Isaksens parti, Høyre, som sammen med de andre partiene i Bondevik-regjeringen fjernet ordningen allerede i 1997, og så økte ungdomsledigheten igjen. Jeg er veldig glad for at den rød-grønne regjeringen gjeninnførte ungdomsgarantien, med den tredelingen den har, i forrige periode. 




Vi er nødt til å se på hvordan vi skal styrke garantien for å sørge for at flere rommes av den, men det å ta fra ungdom rettigheter til bedre oppfølging, aktivitet og arbeid er ikke veien å gå når man er misfornøyd med at så mange havner utenfor. Vi er nødt til å styrke ungdomsgarantien, ikke fjerne den. Den har vist seg å fungere før, og det gjør den også nå. Vi har Europas laveste ungdomsledighet. 




 Først vil eg gi ros for det realistiske biletet som representanten teiknar både av sjukefråveret, av den vanskelege debatten som me er inne i, av arbeidsmarknaden og ikkje minst også av at me har mange oppgåver igjen på fattigdomssida. Men ein felles front for alle desse tinga er at me må ha eit Nav som fungerer. Underteikna har tidlegare i denne salen lyfta opp problematikken rundt gjennomføringa av Nav-reforma og å følgje intensjonen i det som Stortinget vedtok. Det er ein bit. Men me veit også at det er ei utfordring knytt til drift og m.a. IKT. I høyringa var det ei sak som blei gjenteke. Me veit at Arbeidarpartiet har tette band til fagrørsla, og NTL seier det slik: 







«Frustrasjonen og utålmodigheten er stor blant de tilsatte i NAV over at det tar for lang tid å realisere et ønsket målbilde på IKT-området! Konsekvensene er mangelfulle, uhensiktsmessige og ustabile IKT-systemer er store.» 




Er ikkje representanten frå Arbeidarpartiet einig i det biletet som fagrørsla teiknar? 




 Vi lytter til alle, selvfølgelig inkludert fagbevegelsen, som har bekymringer rundt Nav-systemet, og ikke minst til forslag om hvordan vi skal få det opp og gå på en bedre måte. Når det kommer til IKT-systemer, er det selvfølgelig en veldig viktig bit å få opp og stå. Dette er kompliserte systemer å få samkjørt. Det er dessverre ikke slik at nye IKT-systemer i offentlig forvaltning er en slags hyllevare som man bare kan bevilge mer penger til å kjøpe. Dette er en tidkrevende prosess som må få lov til å gå seg til. Men Regjeringen følger situasjonen fortløpende og garanterer at man skal klare å modernisere og få samkjørt IKT-systemene. Det er lagt et langsiktig løp, og det stoler vi på kommer opp og går. 




 Replikkordskiftet er omme. 




 Norge er på mange måter en suksesshistorie, et fattig land i utkanten av Europa som gjennom innsatsvilje, åpenhet og skaperkraft karret seg opp til å bli et av verdens beste land å bo i. Det er på mange måter noe smått arrogant ved politikere som vil ta all ære for det vi kaller den norske modellen, for det er faktisk ikke slik at politikerne kan vedta at et land skal bli rikt. Vi kan legge til rette, vi kan fordele, men verdiene skapes der ute av hardtarbeidende nordmenn som hver eneste dag bidrar til et litt bedre samfunn både for seg selv, for naboen og for oss andre. Det må være utgangspunktet når vi diskuterer politikk – ikke egen fortreffelighet, men verdien av andres innsats. 




De siste tiårene har vi nettopp takket være hardtarbeidende nordmenn og andre bidratt til at landet opplever økonomisk vekst, og at folk flest har det bedre enn noen gang tidligere. Samtidig er det flere og flere som faller utenfor. Noe av grunnen til det er at samfunnet har endret seg dramatisk de siste tiårene. For å ta et eksempel: For fire tiår siden var det slik at hvis en mann som gikk ut av skolen uten å kunne lese og skrive skikkelig, kom fra min hjemby, Porsgrunn, kunne han gå opp til fabrikkporten til Hydro og knakke på døren, og så var sjansen stor for at han kunne få seg en trygg arbeidsplass. I dag er den muligheten i stor grad borte. Ikke kan folk dra til sjøs lenger heller. Arbeidsplasser som stiller lave krav til kompetanse, flyttes ut av landet, og kunnskap er den nye kapitalen på arbeidsmarkedet. 




På mange måter ser vi at den norske modellens skyggeside vokser fram akkurat nå – et tre fjerdedels samfunn hvor stadig flere faller utenfor. Vi har hull i velferdssamfunnet vårt, og det finnes ingen enkle løsninger for å tette hullene. Men det betyr ikke at det ikke finnes løsninger. Det er en ond sirkel som fører flere unge over på sosialhjelp, som fører til flere uføre, og til at flere faller utenfor arbeidsmarkedet. Vi ser begynnelsen på den onde sirkelen i en skole hvor en av fem går ut uten å kunne lese og skrive skikkelig, en skole som reproduserer sosiale forskjeller istedenfor å løfte dem som trenger det mest. Den fortsetter den onde sirkelen med de skyhøye drop-out-tallene fra videregående skole, hvor særlig unge menn gir opp. Og så går den onde sirkelen videre gjennom et offentlig system som ofte tilbyr passiviserende støtteordninger istedenfor aktivitet og arbeid. Så blir ofte døren lukket for godt. 




I Norge, midt i den norske modellen, vokser det fram et samfunn hvor de som faller utenfor, forblir utenfor. Vi vet det er dyrt, det har vi hørt gjentatte ganger de siste månedene, bl.a. fra regjeringshold. Men enda viktigere: Det er uverdig. Det er uverdig når friske, unge mennesker får sosialhjelp istedenfor arbeid. Det er uverdig når nyankomne til Norge får permanent stønad istedenfor permanent jobb. Det er uverdig når arbeidstakere som blir syke, sluses inn i trygdesystemet istedenfor å få behandling eller rehabilitering. Det er uverdig når trygdemottakere opplever at de taper penger på å gå fra trygd til arbeid som en slags straffeskatt for innsats. Er du syk, skal du ha en anstendig støtte fra felleskassen. Kan du ikke jobbe, skal du heller ikke jobbe. Det er verken noe galt eller flaut i det å trenge hjelp. Men det er galt og det er flaut for oss som samfunn når stønad og trygd blir minste motstands vei, når det blir en måte å unngå å konfrontere de virkelige utfordringene på. 




I et samfunn med mye støy må man rope høyt for å bli hørt. Som en tidligere stortingspresident sa, er kampen om budsjettmidlene ofte «en kamp mellom dem som er godt organisert, dem som tilhører grupper som er sterke fra før og som derfor kan fakturere sine krav over statsbudsjettet. Men noen» – skrev han – «tilhører ikke en slik gruppe. De blir lett glemt og marginalisert». De blir også marginalisert fordi fattigdomsbildet har endret seg i Norge. På veien fra det fattige til det rike Norge var vår store oppgave å løfte hele grupper ut av fattigdom og inn i samfunnsfellesskapet. Den gangen var fattigdommen konsentrert, i dag er fattigdommen fragmentert. Den gang kunne man bekjempe fattigdommen gjennom bred økonomisk vekst og kollektive løsninger. Det fungerer ikke på samme måte lenger. 




I mange tilfeller er dårlige materielle forhold først og fremst et symptom på fattigdom, ikke selve årsaken. De bakenforliggende årsakene er kanskje viktigere, enten det dreier seg om rus, psykiske problemer, manglende tilpasning av arbeidslivet eller for høye barrierer for dem som vil inn, en skole som svikter, hjem i oppløsning, eller manglende selvrespekt og selvfølelse. Utenforskap og fattigdom i Norge handler ikke om at de store massene hele tiden lever på kanten av stupet, men om at noen få, men stadig flere faller gjennom hullene i velferdssystemene våre. 




Regjeringen, med Sosialistisk Venstreparti i spissen, gikk i forrige periode inn for å avskaffe fattigdom – fattigdom, ikke fattigdommen. Men for noen måneder siden hørtes det ut som om Kristin Halvorsen hadde resignert. Definisjonen, sa hun, er slik «at man bokstavelig talt ikke kan avskaffe fattigdom». Jeg var litt usikker på om jeg hørte riktig. Kan vi ikke avskaffe fattigdom? Hvorfor ikke? Det er jo ikke umulig å lage en politikk som avskaffer fattigdom, selv om vi har et relativt fattigdomsmål. Jeg tror personlig en slik politikk ville vært uklok, fordi vi hadde svekket oppmuntringen til å jobbe kraftig. Men det handler jo om politikk, ikke statistikk. 




Utfordringen for venstresiden har jo vært at de har vært mer opptatt av forskjeller enn av fattigdom – mer opptatt av hvem som har mer, enn av hvem som har mindre, mer opptatt av hvor mange rikinghytter som bygges, enn av hvor mange som ikke har bolig. Den politiske konsekvensen av å stirre seg blind på et forskjellsmål, er at man gjør litt for alle istedenfor å gjøre mye for dem som trenger det mest. En stor stat er ikke nødvendigvis en sterk stat. At staten gjør mye, betyr ikke nødvendigvis at den gjør det den skal. 




Vi har tre store utfordringer innenfor vårt felt: for det første eksplosjonen i antall uføre, inkludert uførerekrutteringen gjennom sykefraværet. For det andre at velferdssystemene våre inviterer folk inn til utenforskap. For stadig flere er den eneste veien ut å bli passive mottakere. For det tredje framveksten av en fragmentert, men tydelig nyfattigdom kombinert med sosial marginalisering. Årsakene er mange og kompliserte. I debatten om sykefravær har vi hittil sett en skyttergravskrig hvor alle har skutt på alle. Jeg tror kanskje også vi politikere skal forsøke å se litt på hva vi har gjort. Det er ikke den eneste forklaringen – kanskje heller ikke den viktigste – men deler av utenforskapet skyldes også en feilslått politikk og en feilslått ideologi. La meg ta noen eksempler. Vi har barrierer for dem som vil inn i arbeidslivet, som er høye, og som rammer dem som trenger en ny sjanse aller hardest. Mange risikerer å tape penger på å gå fra offentlige støtteordninger til arbeid. Vi har bygget barrierer, i verste fall fattigdomsfeller, som holder folk inne i trygdeordningene, men ute fra arbeidslivet. 




Privat allergi gjør at vi ikke utnytter potensialet i private organisasjoner, i privat arbeidsformidling eller private attføringsbedrifter. Vi glemmer ofte «gjør din plikt» og husker bare «krev din rett». Derfor gir vi heller ikke brukere av sosiale tjenester rett og plikt til aktivitet. 




Høyresiden har bestandig advart mot at for mye politikk kan være en økonomisk utfordring for konkurranseutsatt næringsliv, for nyskapning og for investering. Men engasjementet hviler ikke på bekymringen for makroøkonomien, hviler ikke på inflasjonsmål eller bare på tanken om hvor mange kroner og øre landet skal tjene. Det konservative utgangspunktet er en tro på mennesker. Vi må kjempe for at det beste i menneskenaturen tas vare på – nemlig den naturlige viljen til å gjøre noe godt for seg selv og andre, den naturlige viljen til å bygge en bedre framtid for familien sin, til å gi barna en god start og gode muligheter i livet og til å være et godt medmenneske. Dette er den personlige velferden, som representerer verdier vi skal ta vare på – verdier som frihet og ansvar, innsats og overskudd, omsorg og nestekjærlighet. Dette er den personlige velferden som er beskyttelsen mot klientsamfunnet. Personlig innsats og overskudd underminerer ikke samfunnet, det styrker samfunnet. Når enkeltmennesker holdes tilbake, holdes samfunnet tilbake. Vi kan bare bygge et selvstendig og ansvarsfullt samfunn med selvstendige og ansvarsfulle mennesker. 




Forskjellene i norsk politikk virker ikke alltid så store når man ser på hvert enkelt budsjettår, men det fins forskjeller. Høyres politikk bygger på andre ideer, andre verdier og andre prinsipper enn Regjeringens politikk. Over tid vil forskjellene merkes. Høyres alternative budsjett er et budsjett for nye muligheter, for tillit til enkeltmennesket, også på arbeidsområdet og sosialområdet. Til slutt vil jeg ta opp Høyres forslag og forslag som Høyre har fremmet sammen med andre partier. 




 Representanten Torbjørn Røe Isaksen har tatt opp de forslagene han refererte til. 




Det blir replikkordskifte. 




 Det var artig å høre talen – en retorisk argumentasjon for at Høyre er det partiet, og har den politikken, som løfter fattige. Det synes jeg er ganske oppsiktsvekkende. Jeg vil gå videre med å kommentere at Høyre og Fremskrittspartiet mange ganger har sagt at de vil samarbeide. Før valget hevdet Høyre at de skulle være bærebjelken i et bredt borgerlig regjeringsalternativ sammen med Fremskrittspartiet. 




Fremskrittspartiets samlede kutt i trygdeytelser på 8,9 milliarder kr og 615 mill. kr i kvalifiseringsstønad vil få dramatiske konsekvenser for mange som er avhengige av disse ytelsene. Hvorfor er det så stor avstand mellom Høyre og Fremskrittspartiet i disse hovedutfordringene for velferdspolitikken nå, når dere før valget skulle være den viktigste bærebjelken? Hva mener representanten Røe Isaksen må til for at Høyre og Fremskrittspartiet skal nærme seg hverandre i disse to hovedutfordringene i velferdspolitikken? 




 Først må jeg få lov til å korrigere representantens historieforståelse. Det er ikke slik at den moderne velferdsstaten i Norge vokste fram etter den andre verdenskrig som et resultat av Arbeiderpartiets stemmer alene. Den hadde sitt utspring bl.a. i fabrikklovene, som kom på slutten av 1800-tallet under en Høyre-regjering. Så at det er oppsiktsvekkende at Høyre er opptatt av sosialpolitikk og av fattigdomspolitikk – det burde det ikke være, for å si det forsiktig. 




Svaret på spørsmålet representanten stiller, er ganske enkelt: Det må partienes landsmøter avgjøre. Jeg antar at det ikke er noe annerledes hos Høyre og Fremskrittspartiet enn det er hos regjeringspartiene, nemlig at landsmøtene vedtar politikken. Så vil jeg gjerne stille representanten et spørsmål tilbake, som representanten kan få grunne på: Er det ikke litt merkelig at dette resonnementet kommer fra en regjering hvor en av regjeringspartienes egne representanter har gått ut og karakterisert statsministerens forslag i sykelønnssaken som «høyrepreik»? 




 Røe Isaksens innlegg viser en av de virkelig store forskjellene på SV og Høyre, nemlig at Høyre tror at fattigdom bekjempes med større lønnsforskjeller og større forskjeller blant folk, mens SV tror at vi gjør det best med mindre forskjeller. 




Vi fikk også høre at oppmuntring til å jobbe skulle være det som holder folk ute av fattigdommen. Da skjønner jeg også litt mer av Høyres holdning til de tiltakene mot sosial dumping som Høyre har vært imot i forrige periode, og som de signaliserer nå. Begrunnelsen for det er kanskje det aller mest oppsiktsvekkende, for vår velstand bygges jo ikke bare på hardtarbeidende nordmenn, den bygges faktisk også på ganske mange hardtarbeidende utlendinger som er her. Høyre vil altså at de nordmennene som har de minst trygge jobbene med lavest lønn, som konkurrerer med disse utlendingene, skal finne seg i å konkurrere mer på lønn. Det står det i dette budsjettet og har gjort det mange ganger. Det betyr å gå ned i lønn, det. Da må jeg spørre Høyre: Hvor langt skal stuepiker, snekkere og renholdere ned i lønn før Høyre er fornøyd? 




 Jeg tror at representanten har lest en smule feil, eller i så fall lest Høyres merknader som en viss mann leser Bibelen, for det som står, er ikke at noen skal gå ned i lønn. Det som står, er at det ikke skal reguleres og gripes inn i lønnsdannelsen i Norge. Meg bekjent har heller ikke Regjeringen foreslått at man offentlig skal regulere lønn. For eksempel er jo Landsorganisasjonen sterke motstandere av at man lovfester en minstelønn. Lønn bestemmes av tariffoppgjør, men ellers har man fri lønnsdannelse i Norge. 




Vi har i motsetning til Regjeringen styrket Arbeidstilsynet litt. Vi styrker i vårt alternative budsjett Arbeidstilsynet med 10 mill. kr nettopp for å forhindre sosial dumping, nettopp for å sikre at det blir skikkelige kår på arbeidsmarkedet, nettopp for å sikre at ikke noen arbeidstakere skal bli utnyttet bare fordi de ikke kjenner norske lover og norske regelverk. Så Høyre står fullt og helt bak at man skal ha et ansvarlig, skikkelig og ordentlig arbeidsmarked også for dem som kommer og hjelper oss i gode tider. 




 Representanten har tidligere i debatten henvist til at snakk om Bondevik II er nostalgi. Jeg må plage ham med litt mer nostalgi. Det ble i Høyres innstilling vist til 800 000 utenfor arbeidslivet og et engasjement for dem. Så er det en kjensgjerning at regjeringen Bondevik II gikk inn for betydelige innskjerpinger i arbeidsmiljøloven. 




Man kan få inntrykk av at partiet Høyre ønsker å ha en mildere retorikk etter at denne regjeringen reverserte de endringene som Høyre hadde foreslått. 




Så mitt spørsmål blir: Er det fortsatt gjeldende Høyrepolitikk å skjerpe inn arbeidsmiljøloven? Og: Er det sånn at Høyre fortsatt lengter etter å svekke arbeidstakernes rettigheter gjennom arbeidsmiljøloven, eller er det ikke lenger Høyres politikk? 




 Det var vel ikke så mye retorikken under Bondevik II-regjeringen som var gal, som ørene som hørte retorikken. Høyres politikk er den samme i dag som den vi gjennomførte under Bondevik II-regjeringen. Jeg forsøkte i innlegget å si litt om hvorfor. La meg bare si dette først: Vi skal selvfølgelig ha et velregulert arbeidsliv med trygge og gode arbeidsplasser i Norge, men ulempen med å ha en for streng regulering, f.eks. en for rigid regulering av midlertidige ansettelser, er at barrieren for å komme inn i arbeidslivet er veldig høy for veldig mange, og det bekymrer meg, i hvert fall nå i en situasjon da ungdomsledigheten skyter i været. Da burde jo regjeringspartiene stille seg spørsmålet: Hva kan vi gjøre for å gi flere unge et tilbud og en mulighet til å komme inn igjen på arbeidsmarkedet? Foreløpig er jo det Regjeringen har lansert – flere tiltak, eller garantier, som alle sammen er blitt brutt, og som heller ikke fungerer – ikke reelt for å gi unge en sjanse. 




 Replikkordskiftet er omme. 




 Vel ett år etter at finanskrisen slo til for fullt, greier Norge seg godt. Vi har lav ledighet, og det er et av de største godene et land kan ha, og som et folk kan ha. 




Jeg har vært på gjestebud med Rådet for psykisk helse i dag, og de melder at Nav fungerer bedre. Mange brukere der melder at Nav fungerer bedre, og det er bra. Men situasjonen i Nav må følges nøye, for det er det viktigste redskapet vi har for å bistå folk som både skal ha inntekt, hjelp til å komme i arbeid og trenger sosial oppfølging. Så der må Regjeringen følge nøye med. Spesielt vil jeg peke på følgende: Når vi ser at det er flere med behov for oppfølging som venter på tiltak, er det ikke fordi det har manglet penger, men fordi Nav har hatt problemer med å bruke dem opp. Stortinget har flere ganger tatt opp at den situasjonen må bedres, og at vi må få tiltakene fram til dem som trenger dem. 




Kvalifiseringsprogrammet er godt i gang. Det er et av de viktigste virkemidlene mot fattigdom, men jeg vil understreke også der viktigheten av kvalitet i oppleggene. Dette er folk som har møtt veldig mange nederlag, og de trenger opplegg som gjør at de kan gjenvinne sjølfølelse og mestring og komme videre. Derfor er det uhyre viktig at man ikke bruker opp, for å si det sånn, kvalifiseringsprogrammet til folk med tiltak som ikke har god kvalitet. 




Jeg vil også peke på de viktige løftene vi har gjort for fattigdom. Når det gjelder bostøtte, er det der gjort et stort løft – i sum 1 milliard kr – og svært mange flere husstander vil få rett til bostøtte og løftet i folketrygdens minsteytelser opp til 2 G. Det var et løft som faktisk ikke engang sto i Soria Moria I, men som ble gjennomført, og som var ytelsesløft rett til de mest vanskeligstilte. 




Det har i dag vært snakket mye om de unge som faller ut av arbeidslivet. Det jeg tror vi må huske på, er at mange av dem har mange flere og ofte tunge diagnoser, og det er barn og ungdom som vi egentlig har visst om lenge. Så her er det snakk om å få tatt tak i barn med problemer, tidligere. Jeg har sagt det flere ganger, og jeg tror jeg skal tørre å si det igjen; jeg tror at også Nav må bruke mer tid og ressurser på disse unge og følge dem opp tettere og tidligere, og ikke, for å si det sånn, bruke muligheten til å gi folk, som kvalifiserer for det, uføretrygd så kjapt. 




Så er det kanskje grunn til å si stopp for en del eldre damer, 60 pluss, med sju-åtte diagnoser, før de skal på det sjuende kurset. Vi vet at det er vanskelig å formidle dem til arbeidslivet, og da er det kanskje ikke så ille at den gruppen får uføretrygd. 




Jeg er veldig glad for at vi nå skal få på plass nye retningslinjer for tiltaket med servicehunder som Stortinget vedtok i fjor. For at man skal få brukerne inn i det prosjektet, er det uhyre viktig at det nå kommer i gang ordentlig, slik at det kan gi trygghet også for noen av dem som har hatt et slikt tilbud før, og at vi kan utvikle det, for det gjør det også mulig for flere å komme i arbeid. 




Til slutt vil jeg si litt om sosial dumping. God lønn og trygge arbeidsvilkår er bærebjelken for et godt liv. Å trygge dette både for norske arbeidstakere og for dem som kommer hit og skal jobbe en stund, er uhyre viktig for at bunnivået i hele arbeidsmarkedet skal gi folk mulighet til å leve et skikkelig liv, at man ikke skal bli «working poor», som det heter i Amerika. Det er veldig viktig for oss, og derfor er det bekymringsfullt når opposisjonen skriver at de er imot tiltakene mot sosial dumping, fordi det hindrer konkurranse på lønn. Det står det i merknadene. Det sto det i fjor i merknadene, og det sto det året før der i merknadene. Det å konkurrere på lønn når man er stuepike, snekker eller renholder, er å gå ned i lønn. Det er å gå ned i lønn fordi det kommer noen fra utlandet som er villig til å by under i lønn, og da må man være med på den nedtrappingen i lønn for i det hele tatt å få beholde jobben. Det er det det betyr, og den nedtrappingen i lønn for vanlige arbeidsfolk som tjener dårligst, som har de mest utrygge jobbene og som blir mest syke og uføretrygdet, vil ikke Regjeringen og SV være med på. Vi vil ha sterkere tiltak for å sikre dette, for vi skal ikke ha «working poor» i Norge. Vi vil ha flere i jobb, og de skal ha en lønn de kan leve av og et arbeid de kan leve med. 




 Det blir replikkordskifte. 




 Veldig mange med nedsatt funksjonsevne både ønsker og kan ha ordinært arbeid. De har ikke behov for noen tiltaksplass, men de har behov for tilrettelegging på arbeidsplassen. Det har vært en sterk nedgang i antallet arbeidsgivere som søker om tilretteleggingsstønad, noe som kan vitne om at ordningen er dårlig kjent, og at den virker ugunstig når private arbeidsgivere må betale 40 pst. av utgiftene selv. Det fører til at færre kommer i jobb. 




Mener SV at det er klokt å fortsette å la private arbeidsgivere dekke disse utgiftene, eller ser også SV at flere vil kunne få en mulighet til jobb hvis arbeidsgiveren kan slippe å betale denne ekstra utgiften? Og hva er begrunnelsen for ikke å se på om man kan endre ordningen nå, når vi ser at det har vært en stor nedgang i søknadene for å tilrettelegge? Det må da være god grunn til å se på det nå, når man diskuterer budsjettet, og lage en gunstigere ordning så flere kan komme i jobb. 




 Jeg er helt enig med representanten Giltun i at det er et bekymringsfullt trekk at antallet søknader har gått ned, for det rimer jo ikke med det antallet som trenger tilrettelegging, og som står og venter. Det er en av grunnene til at Regjeringen nå har varslet i proposisjonen – og vi har gitt Regjeringen støtte til det – at man bør vurdere å lage en sysselsettingsstrategi for mennesker med funksjonsnedsettelser. Der vil det være helt naturlig å gå gjennom alle tiltakene som må på plass for at dette skal fungere smidigere enn i dag. 




I tillegg til det er det også nedsatt et stort utvalg som skal se på hele hjelpemiddelområdet. Alle de tiltakene vi nå har på dette området, må samsvare med arbeidslinja og være på plass, slik at folk faktisk får den hjelpen de skal, og at arbeidsgiverne også får den støtten de skal. Jeg tror at mange vil tilrettelegge, men er litt bekymret – ikke for den utgiften de får, men kanskje litt fordi de ikke helt vet hvordan de skal håndtere dette. 




 En ikke ukjent herværende SV-representant uttalte til Dagbladet i februar 2008 at uføretrygd er velferdsstatens adelsmerke. For min del tenker jeg at vi godt kan si at det ikke er velferdssamfunnet verdig å gi opp mennesker, for mange flere burde og kunne stått i arbeid. Og som representanten i dag selv sa: Unge burde ikke kvalifisere til uføretrygd så kjapt. Det er Høyre enig i. Det er viktig. Sykefraværet sluser mange ut. 




Jeg lurer på hva som egentlig er representanten Karin Andersens visjon og intensjon i sykefraværsdebatten. Representanten desavuerer forslag fra sin egen regjering, ja, sin egen statsminister, når han kommer med innspill til tiltak som kan redusere sykefraværet i arbeidet fram mot en fornyet IA-avtale. Andersen karakteriserer i Dagsavisen 1. desember i år statsministerens innspill og forslag som tradisjonelt «høyrepreik», «å stirre seg blind» og å finne «kortsiktige løsninger». På den annen side framhever hun gode eksempler f.eks. fra Mandal, som regjeringen hennes ikke vil skal spre seg. 




 Først vil jeg slå fast at jeg er dypt uenig med Høyre hvis de mener at uføretrygd er uverdig. Uføretrygd er verdig. Man er like god deltaker og innbygger i samfunnet om man har uføretrygd, om man er syk eller om man er i arbeid. 




Jeg mener det er feil at man ikke følger opp ungdom og andre nok. Det er det som er uverdig. Uføretrygd er et samfunns adelsmerke fordi det verner mange som er syke, mot fattigdom, og det kommer jeg til å slåss for med nebb og klør så lenge jeg kan. 




Når det gjelder sykelønnsdebatten, har jeg fulgt ganske godt med på hva de gjør i Sverige. Forrige uke var det store oppslag i norsk presse knyttet til nettopp det forslaget som jeg skjønner Høyre er veldig begeistret for, nemlig at man skal ha en fast sykmeldingstid for ulike diagnoser, som forplikter mennesker til å bli tilvist arbeid hvor som helst i arbeidsmarkedet etter 180 dager, og som viser at svært syke mennesker blir presset til å si opp en fast jobb for å ta en midlertidig jobb hvor som helst i arbeidsmarkedet. Det er SV imot. 




 Eg skal ikkje bruke innlegget mitt til å rakke ned på SV på grunn av at det ikkje blir snakka like mykje om fattigdom – om det er fjerning av «fattigdom» eller «fattigdommen» – for eg kjenner representanten Andersens engasjement, og eg trur me deler eit oppriktig ønske om å gjere meir for dei fattige. Men det bekymrar meg litt at me behandlar eit budsjett på 295 milliardar kr, og det eigentleg ikkje blir flytta på nokon ting. Me er utolmodige, me vil at det skal skje meir. 




Representanten har sikkert sett Kristeleg Folkeparti sine gode forslag, anten det gjeld statleg normering av sosialhjelpssatsar eller lågare eigendel eller fjerning av eigendel på tannhelse målretta mot dei mest utsette gruppene – pluss ei rekkje andre tiltak som eg kunne nemnt. Me ønskjer ein dialog, me ønskjer å få til meir, me er utolmodige. Er Karin Andersen og Regjeringa interessert i ein dialog? Og i så fall: Kan ho gje meg nokon hjelp til korleis me kan nå gjennom? 




 Jeg setter også stor pris på Kristelig Folkepartis engasjement for fattigdom. Det deler vi. SV er også utålmodige. Jeg har jo nå litt erfaring både fra posisjon og fra opposisjon, og vet at jeg har fått til atskillig mer i posisjon enn det jeg gjorde i opposisjon, da Kristelig Folkeparti satt i regjering. Det gjelder bl.a. løftet i bostøtten og i de laveste ytelsene i folketrygden som vi har fått til nå, som faktisk er et milliardløft for de aller fattigste. Det er viktig. Men vi skal jobbe videre med nye tiltak. Spesielt når Regjeringen nå skal gå gjennom Fordelingsutvalgets innstilling, er det kjempeviktig å få på plass flere tiltak. For det er behov for det. 




SV skal være drahjelp for disse tiltakene, og inviterer også til samarbeid om det når vi skal jobbe fram store, mer strukturelle tiltak og enkelttiltak i forbindelse med behandlingen av Fordelingsutvalgets innstilling. 




 Replikkordskiftet er avsluttet. 




 Forslaget til budsjett på arbeids- og sosialkomiteens område er et budsjett for arbeid og sosial trygghet. Det er et budsjett som vektlegger arbeidets betydning i en bredere sammenheng enn det å få utført en jobb. 




Dette budsjettet har dessverre også forventede utgifter for 2010 som er høyere enn det som er ønskelig. Kostnadene til uførhet, dagpenger og sykepenger må reduseres. Norge har kommet godt ut av finanskrisen, men vi merker den, og vi ser en stor vekst i så vel antall uføre som i sykepengeutbetalingene. Den veksten kan ikke fortsette. 




I senere tid har det vært en stor og viktig debatt om sykelønnsordningen. Ikke minst har det vært snakk om hvordan vi kan innrette både ordningen og arbeidslivet for at langt færre skal ha behov for å være borte fra arbeid på grunn av sykdom. Det er en krevende jobb. Særlig er det en krevende jobb når Regjeringen har satt som sitt mål at dette skal gjøres uten at deltakelsen i arbeidslivet går ned. Det skal gjøres uten at terskelen inn i arbeidslivet blir høyere. Vi må føre en politikk som legger til grunn at alle skal ha mulighet til å bidra med sin arbeidskapasitet. 




Senterpartiet har i sykelønnssaken signalisert at en ønsker å ha en åpen tilnærming til mulige tiltak. Vi vil på dette stadiet være åpne for alle gode forslag, også gode forslag fra opposisjonen. 




En kan ønske seg – og jeg håper en kan få til – en bredest mulig forankring av det som må være framtidens sykelønnsordning. Det er partene som skal gjøre jobben, men debatten i dette rom vil være helt avgjørende for resultatet. 




For Senterpartiet er det naturlig at vi også er opptatt av rammevilkårene for selvstendig næringsdrivende. Vi mener at vi framover må se på de sykelønnsrettighetene som gjelder for denne gruppen – utover de sosiale forbedringene som allerede er gjort for selvstendig næringsdrivende. Det vil være behov for å ha mer kunnskap om hvordan dagens ordning treffer disse. 




Senterpartiets tilnærming er at alle skal gis mulighet til, og har plikt til, å bidra med den arbeidsevnen de har. Norge vil i framtiden ha behov for mer arbeidskraft. En stor del må dekkes gjennom å få flere av dem som i dag står utenfor, inn i arbeidslivet. For å lykkes med en sånn politikk er det avgjørende at Nav fungerer slik det er tenkt. Jeg er helt sikker på at tanken bak Nav er riktig, men vi må være oppmerksomme på de innspillene som kommer, og at det er behov for å gjøre justeringer underveis. Vi får ofte tilbakemeldinger fra misfornøyde brukere av Nav, og en kan få inntrykk av at veldig mange er misfornøyd. Men vi hører jo svært sjelden fra dem som faktisk får de ytelsene de har krav på, og jeg tror de er lite motivert for å skrive til komiteens medlemmer. 




Som representant for Rogaland er jeg nødt til å komme inn på Petroleumstilsynet. Dette tilsynet har en svært viktig oppgave i å ivareta sikkerheten i petroleumssektoren. En samlet komité peker på at det aktørbildet vi nå ser vokse fram, stiller særskilte utfordringer til tilsynet. En har mange nye, små aktører, og Statoils dominerende rolle gir også flere nye utfordringer. 




Arbeidet som ligger foran oss, er ikke enkelt, men jeg er glad for at det rød-grønne flertallet har et engasjement for å finne de gode løsningene – de gode løsningene som skal legge grunnlag for at alle skal få mulighet til å delta i fellesskapet. Og en av de viktigste arenaene for å delta i fellesskapet, er arbeidslivet. 




 Det blir replikkordskifte. 




 Representanten Pollestad var så vidt innom Petroleumstilsynet i tilknytning til representanten Erikssons innlegg, der han favoriserte Petroleumstilsynet og meinte at vi ikkje brydde oss om sikkerheita til sjøs. Vi bryr oss om sikkerheit til sjøs, på lik linje med at vi bryr oss om sikkerheit på land. 




Vi får ein stadig større offentleg sektor, utan at regjeringspartia vil vurdera å gjera noko med det. Arbeidstilsynet samt Petroleumstilsynet forvaltar til saman nær 290 mill. kr. Dei har mange av dei same oppgåvene, og ein kan dra nytte av kvarandre i eit samarbeid og oppnå gevinst i ei innsparing som blir resultatet når ein organiserer desse to tilsyna til eitt, som er Framstegspartiet sitt forslag. 




Kvifor er ikkje regjeringspartia interesserte i å spara der ein kan – ikke minst når det totalt sett kan slå positivt ut når det gjeld tenesta dei skal utføra? 




 Jeg bestrider den virkelighetsbeskrivelsen som det her ble gitt uttrykk for, når det sies at de to tilsynene i stor grad har overlappende oppgaver. Petroleumstilsynets fremste oppgave er å forhindre store ulykker offshore, og det er få likhetstrekk mellom det arbeidet som gjøres der og arbeidet og utfordringene i arbeidslivet på en ordinær arbeidsplass. Petroleumstilsynet utfører mer teknisk krevende arbeid, og det har også en viktig oppgave når det gjelder miljøaspektet. 




Jeg er enig med representanten i at en skal spare der det er mulig innenfor offentlig sektor. Petroleumstilsynet er ikke et område der det er mulig å kutte og spare, uten at det svekker sikkerheten offshore. 




 Jeg registrerer at representanten og Senterpartiet er mer åpne for statsministerens «høyrepreik» enn andre partier i koalisjonen, og det synes jeg er veldig bra. Nettopp på den måten kan vi få en god dialog om sykelønnsdebatten. I Mandal kommune har de gjort et forsøk hvor de bruker gulrot isteden. De gir de ansatte mer tillit, større sjanse til egenmelding, og de har fått gode resultater. Men Mandal kommune har hatt store problemer med å få godkjent denne ordningen. Jeg lurer på om representanten kan forklare meg hvorfor Mandal kommune har hatt så store problemer med å få godkjent en slik positiv forsøksordning lokalt, og hvorfor Regjeringen tilsynelatende er så motvillig til å utvide den type forsøksprosjekter også til andre kommuner. 




 Det er rett at Senterpartiet har varslet at vi har en åpen tilnærming i sykelønnssaken. Jeg ser ikke at det er noen stor uoverensstemmelse mellom de tre regjeringspartiene på dette feltet. 




Et viktig poeng som ble trukket fram her, er at kommunesektoren er avgjørende for å få ned sykefraværet. Vi må se videre på erfaringene fra kvalitetskommuneprosjektet for å få til det, og på generelt grunnlag bør en ha en åpen holdning til kommuner som prøver ut tiltak som fungerer. Jeg har ingen tro på at Regjeringen vil motsette seg gode initiativ som viser seg å virke. 




 Representanten Pollestad tilhøyrer eit parti med eit partiprogram som på mange måtar står for ein politikk som eg klarer å sjå igjen i mykje av det som opposisjonen skriv i sine merknader, og spesielt mitt eige parti. Sånn sett var det òg godt å høyre representanten snakke om dei sjølvstendig næringsdrivande, for då Senterpartiet var i sentrum, var dei tydelege på at ein god sentrumspolitikk handlar om å ta heile landet i bruk, byggje det nedanfrå, satse på sjølvstendig næringsdrivande og ikkje minst stimulere dei til å blomstre. 




I innstillinga i dag ligg det eit forslag frå Kristeleg Folkeparti som gjeld at ein skal jamstille gründerar, sjølvstendig næringsdrivande, med omsyn til deira rett til sjukepengar og pleie- og omsorgspengar i samband med graviditet og fødsel. Ser ikkje Senterpartiet at det er ei utfordring at kvinner blir diskriminerte og ikkje har den same moglegheita til å kunne få sjukepengar ved pleie og omsorg? 




 Jeg har merket meg Kristelig Folkepartis flørting med regjeringspartiene i denne debatten, og setter pris på det, og jeg ser også at Kristelig Folkeparti i denne innstillingen er det partiet som står desidert nærmest regjeringspartiene. 




Senterpartiet har et stort engasjement for de selvstendig næringsdrivende. Vi er opptatt av å styrke deres sosiale rettigheter, slik at terskelen for dem som ønsker å prøve seg som selvstendig næringsdrivende, blir lavere. 




En har fått innført foreldrepenger og svangerskapspenger for selvstendig næringsdrivende, og jeg mener at en framover også må se på andre tiltak som kan motivere folk til å starte opp sin egen virksomhet. 




 Replikkordskiftet er da avsluttet. 




 Et samfunn der ingen faller utenfor, er et av Kristelig Folkepartis hovedmål. Derfor legger vi fram et alternativt budsjett der vi mer målrettet, men med akkurat samme pengebruk som regjeringspartiene, klarer å styrke fattigdomsbekjempelse, inkludering i arbeidslivet og gjennomføringen av Nav-reformen. 




De siste månedstallene for arbeidsmarkedet viser at det nå er 94 000 personer med nedsatt arbeidsevne som er i kontakt med Nav for å få bistand til attføring og kvalifisering. Det er 11 000 flere enn for bare et år siden. Nesten 40 pst. av disse er under såkalt kartlegging, eller venter på å komme i gang med et relevant attføringstiltak. 




Mens Regjeringen lar andelen personer med nedsatt arbeidsevne på tiltak gå ned, ønsker Kristelig Folkeparti å styrke attføringstiltakene – og da særlig overfor dem som har behov for tettere individuell oppfølging over tid. I vårt forslag til rammedisponering, som fremmes i dag, foreslår vi å øke måltallet for arbeidsmarkedstiltak med i gjennomsnitt 1 000 plasser i 2010, målrettet mot denne gruppen. Ønsket om å bidra sterkere til inkludering av utsatte grupper i arbeidslivet er også hovedargumentet for at Kristelig Folkeparti foreslår å styrke bevilgningen til arbeids- og utdanningsreiser med 7 mill. kr. I 2009 ble bevilgningen til dette formålet brukt opp i første halvår, uten at det har ført til noen bevilgningsøkning i Regjeringens budsjettforslag for neste år. Dette vil dermed ramme dem som ønsker å bidra. 




Nav-reformen har seilt i stormfullt farvann det siste året. Nav går inn i 2010 med et lavere antall ansatte enn hva som var gjennomsnittet for 2009, fordi Nav-reformen, ifølge Regjeringen, nå er kommet over i en stabil driftsfase. Jeg tror nok at mange ansatte og mange brukere av Nav opplever at virkeligheten er litt annerledes enn hva Stortinget la til grunn da tidsplanen for gjennomføringen av Nav-reformen ble lagt. Særlig har representanter for Nav-ansatte pekt på behovet for å få styrket bevilgningene til IKT-formål, slik at man kan få effektivisert dataflyten, fjernet unødvendige manuelle operasjoner og få overført ressursene til bistand og oppfølging av brukerne. Kristelig Folkeparti foreslår derfor å styrke IKT-budsjettet i 2010 med 75 mill. kr som et bidrag til faktisk å få Nav-reformen over i en stabil driftsfase. 




Kristelig Folkeparti er enig med SVs partileder og finansminister gjennom de fire foregående årene i at vi ikke har kommet langt nok i bekjempelse av fattigdom i vårt eget land. Vi mener at enten man måler fattigdom som en relativ eller absolutt størrelse, er konklusjonen at vi uansett må satse enda sterkere på målrettede tiltak. Vi ønsker et felles løft, en nasjonal dugnad. Dette er en invitasjon til alle, slik at vi i komiteen og i Stortinget i fellesskap kan få til et løft og en målretting om å løfte alle ut av fattigdom. 




I vårt alternative statsbudsjett presenterte Kristelig Folkeparti forsterkede fattigdomstiltak med til sammen 1 milliard kr – med bl.a. forslag som fjerning og reduksjon av egenandeler for tannhelsetjenester og medikamentell behandling for utsatte grupper, statlig normering av sosialhjelpsatser på et høyere nivå enn dagens veiledende satser og økte ambisjoner for rusbehandling i samarbeid med ideelle aktører i rusomsorgen. Alle disse tiltakene ligger utenfor vår komités ansvarsområde. 




Men også i denne budsjettinnstillingen satser Kristelig Folkeparti sterkere på sosiale inkluderingstiltak overfor barn og unge i regi av kommuner og frivillige, på styrket gjeldsrådgivning og på økt samarbeid med frivillige organisasjoner om arbeidstrening og sosial trening. 




Sykefravær og tiltak mot det har blitt høstens store debatt innenfor arbeids- og sosialområdet. Vi er alle enige om at noe må gjøres. Det viktigste hensynet er arbeidstakerne selv og betydningen av å unngå at langvarig sykefravær ender med utstøting av arbeidslivet. 




Selv om vi har og skal ha gode velferdsordninger som sikrer et verdig livsopphold for dem som av helsemessige årsaker havner utenfor arbeidsmarkedet, er vel alle enige om at rask tilbakevending til arbeidslivet bør være det absolutt foretrukne alternativet for flest mulig. Hensyn nr. 2 er at mindre vekst i utbetalinger i velferdsordninger gir bedre rom for andre viktige satsinger innen utdanning, omsorg eller samferdsel. 




Kristelig Folkeparti har i denne innstillingen tatt arbeidet til statsministerens sykefraværsutvalg litt på forskudd. Vi fremmer et konkret forslag om å knytte økonomiske sanksjoner til avholdelse av dialogmøtene, som meg bekjent i mange år nå har vært framholdt som et nøkkelvirkemiddel for å begrense langtidsfraværet og få iverksatt tiltak på arbeidsplassene. Vi tror at et slikt tiltak vil bidra til det viktigste hensynet – hjelpe folk tilbake – rett og slett fordi det vil bli viktigere å avholde dialogmøter. Og vi har vist i denne innstillingen at det i tillegg gir rom for fornuftige omprioriteringer innenfor en uendret ramme. 




Til slutt vil jeg ta opp Kristelig Folkepartis forslag til alternativ rammedisponering samt øvrige forslag vi har fremmet. 




 Representanten Kjell Ingolf Ropstad har tatt opp de forslag han refererte til. 




Det blir replikkordskifte. 




 Som Ropstad helt korrekt påpekte, har et stort tema denne høsten vært økningen i sykefraværet. 




Fra regjeringspartienes side har vi stått helt fast på at vi ikke skal røre arbeidstakernes sykelønnsordning. Vi skal fokusere på å redusere sykefraværet, noe som jeg oppfatter at Kristelig Folkeparti i store trekk også har sluttet seg til, som en prosess. 




Så har vi hatt en utfordring i forbindelse med å innføre og gjennomføre dialogmøtene, for gjennomføringstakten, som Ropstad helt riktig påpekte, har vært for lav i forhold til det som har vært intensjonene. Vi har imidlertid sett at den har økt i løpet av 2009, og vi setter stor pris på det. 




Når Kristelig Folkeparti da i forbindelse med proposisjonen foreslår å sette inn tiltak, begrunner de det med at med økonomiske sanksjoner vil antall dialogmøter økes. Jeg vil bare få en bekreftelse fra Kristelig Folkeparti: Er økonomiske sanksjoner et godt virkemiddel i arbeidet for å få redusert sykefravær? 




 Det er riktig oppfatta at for Kristeleg Folkeparti er eit av dei viktige aspekta å bringe inn i sjukelønsdebatten nettopp førebygging. Me veit at me må sjå på årsaker til at folk blir sjuke, og ikkje nødvendigvis berre kome med administrative tiltak eller regelendringar, sjølv om det òg kan vere riktig medisin. 




Når me i vårt alternative budsjett fokuserer på dialogmøta, er det, som representanten peiker på, nettopp fordi det vil ha ein effekt dersom dei blir gjennomførte både etter 12. uke og etter 6. månad. Ein vil sannsynlegvis òg kunne få gjennomført fleire dialogmøte dersom ein bruker sanksjonar for å få dei gjennomførte. Dersom dei blir gjennomførte, er me ganske sikre på at det vil resultere i at arbeidstakarar blir betre inkluderte, og dermed vil ein kunne redusere sjukefråveret. 




 Jeg vil følge opp det spørsmålet litt, for kanskje en av de største overraskelsene i denne innstillingen er at Kristelig Folkeparti – på tross av at de er med på felles merknader om at de skal beholde arbeidstakernes rettigheter i sykelønnsordningen – faktisk foreslår tiltak som vil svekke arbeidstakernes rettigheter, der de under gitte vilkår vil miste noe av sykelønnen. Jeg tror vi trenger en avklaring fra Kristelig Folkeparti på om de i den jobben vi går inn i nå, mener at arbeidstakernes rettigheter knyttet til sykelønnsordningen skal være ubeskåret, eller om de er åpne for kutt i sykelønnsordningen. I så fall er jo Kristelig Folkeparti det eneste partiet som går inn i det arbeidet vi har foran oss nå, med det som utgangspunkt, kanskje med unntak av Venstre. Jeg vet ikke hva Venstre mener – de har ikke fått sagt hva de mener i denne innstillingen, så det får Venstre svare for sjøl. Jeg er litt overrasket over at det nettopp er Kristelig Folkeparti som velger den tilnærmingen. 




 Eg kan roe representanten frå SV med at det stemmer ikkje. Det som har vore vårt poeng, er at nettopp det å gjennomføre fleire dialogmøte vil redusere talet på dei som blir sjukmelde – at ein går inn og ser på førebygginga. Det vil òg resultere i færre sjukmeldte, og derfor vil ein få ei innsparing. Det har vore vårt argument. Det er eit godt forslag, som eg meiner òg ekspertutvalet bør kunne sjå på, når ein skal gå vidare i sjukelønsdebatten. Vår inngangsport til sjukelønsdebatten er jo nettopp at det, når ein har høyrt statsministeren og sett mandatet til ekspertutvalet, har verka som om det er vel mykje fokus på administrative tiltak og regelendringar, og dermed på innstrammingar i sjukelønsordninga. Derfor har me ønskt å leggje inn eit aspekt om at me må fokusere på kvifor folk blir sjuke, og fokusere meir på førebygging. 




 Det blir muligheter til å følge opp det, for det som Ropstad sier nå, er det jo ingen uenighet om, dialogmøtene, oppfølgingen av den IA-avtalen som gjelder i dag, at Nav, kanskje også primærlegene og arbeidsplassene har fulgt for lite opp, er det ingen som er uenig i. Det som er mer oppsiktsvekkende, er at Kristelig Folkeparti i et av sine punkter velger å si at hvis dette ikke gjøres, er det arbeidstakerens sykelønn som skal reduseres – hvis jeg ikke leser forslaget til Kristelig Folkeparti helt feil. 




Det betyr jo at Kristelig Folkeparti åpner for kutt i sykelønnsordningen som en del av strategien i arbeidet for å få ned sykefraværet. Det er det jeg tror jeg må bore litt mer i. For de punktene som Ropstad nå tar opp, er det jo ikke noen uenighet om. Det er mange forslag vi skal diskutere nå. Men komiteen og Regjeringen har vært veldig nøye med å si at arbeidstakernes rettigheter ikke skal røres, og det er der vi trenger en tydeligere avklaring fra Kristelig Folkeparti. 




 Eg kan igjen understreke at me ikkje gjekk inn i debatten med eit ønske om å kutte i sjukerettane for dei tilsette. Derfor har det vore viktig for oss i denne prosessen og i innstillinga å understreke at IA-avtalen skal liggje fast, og at me ønskjer ein forlengd og meir forpliktande IA-avtale. Slik sett er eg klar over at ein ikkje kan gjere endringar no, men at dette kan vere eit forslag inn i den debatten som me skal gå inn i. Det viktige for Kristeleg Folkeparti er at ein ønskjer å stimulere til at det blir gjennomført fleire dialogmøte. Då er sanksjonane på arbeidsgivarane, ikkje på dei tilsette. Når ein får gjennomført fleire dialogmøte, vil det òg resultere i at dei tilsette blir betre inkluderte, og det vil få ned sjukefråveret. På den måten vil ein òg redusere utgiftene til sjukeløn. 




 Replikkordskiftet er over. 




 Jeg kan si – via presidenten – til representanten Andersen at hvis hun lurer på noe om sykefraværet, kan jeg gjerne ta det i en replikk. Men nå har jeg bare fem minutter, og da har jeg lyst til å snakke om enda større ting. 




Jeg syns at dette har tendert mot en ganske ideologisk debatt. Det har vært flere gode ideologiske innlegg, også basert på velferdsstatens historie og hva vi bygger velferdsstaten vår på. Da syns jeg sannelig det er godt at Venstre kommer til orde, for det er vel knapt noen av de store sosiale reformene her i landet som ikke Venstre har laget. Da kommer vi til én av de tingene som jeg tror er den store utfordringa for velferdsstaten vår. Det er at vi nå holder på å få en så avansert og detaljert velferdsstat at det bare er dem med gode ressurser, og de som har ordning på livet sitt, som klarer å finne ut hvordan de skal få hjelp av den. Vi begynner å lage så mye millimeterrettferdighet i mange systemer at hvis man virkelig trenger velferdsstaten, den dagen livet virkelig raser sammen, er den ikke der, for man klarer ikke å finne fram i dette systemet. Det tror jeg er en felles utfordring når det gjelder hvordan vi skal utvikle velferdsstaten vår framover. 




Så til Venstres forslag på dette feltet. Vi har to hovedprioriteringer. Det første er at vi har laget et budsjettalternativ som skal skape flere arbeidsplasser. Vi har lagt inn 7 milliarder kr mer til ulike tiltak som kan føre til at flere faktisk kommer i jobb. Vi har et forsiktig anslag, som ikke er basert på hva Venstres rådgivere har tenkt, men på hva Finansdepartementets eksperter har sagt, at vi skaper over 7 000 flere arbeidsplasser med Venstres alternative budsjett. 




Den andre store satsingen på dette feltet går på inntektssituasjonen til de aller fattigste barna, til dem som opplever å vokse opp i fattigdom. Man kan komme med mange forklaringer på, og det kan være mange grunner til, at folk havner i fattigdom. Men én ting er soleklart: Barn har aldri valgt sine foreldre. Barn har aldri valgt hvilken barndom de skal ha. Det er aldri barn som har valgt at de skal vokse opp i fattigdom. Det er aldri barns feil at man vokser opp i fattigdom. Derfor er det så viktig å gjøre et løft spesielt for barna. Vi har bl.a. lagt inn en pott i forhold til fritid og mulighet for å komme inn på alle de fritidsarenaene som mange unger opplever at de ikke får muligheten til å komme inn på. En veldig stor del av fritida vår er merkelig nok styrt av organisasjoner og av frivillige initiativ. Det syns vi i Venstre er bra. Derfor mener vi at støtteordningene for å kunne delta og å ha en aktiv barndom også må kunne gå gjennom disse organisasjonene, at vi finner systemer for det. 




Videre satser Venstre på omsorgslønn til foreldre med funksjonshemmede barn. Vi har 500 flere tiltaksplasser for yrkeshemmede. Vi har lagt inn mer midler til «skjeve boliger», altså boliger til dem som ikke passer eller har evne til å bo i et vanlig bomiljø, og at vi bygger boliger til dem, så ikke alternativet er å bo på gata. I sum har vi en målrettet fattigdomssatsing på 1,8 milliarder kr. Den er faktisk basert på et grunnleggende engasjement for å få gjort noe med fattigdommen, og det hintes ikke til noen andre partier når vi gjør det. 




Vi har også løftet sosialhjelpssatsene på SIFO-nivå. Det mener vi at vi skal gjøre ut fra det vi lovet i valgkampen. Jeg er forundret over hvor mange jeg var i debatt med under valgkampen som sa at de skulle gjøre det, og hvor utrolig få som er med på å gjøre noe med det. Vi gjør også mye på sosiale rettigheter for gründere. Men jeg tror at jeg i sum kan si at de to viktigste grepene handler om fattigdom for barn, og det handler om at 7 000 flere kommer i arbeid med Venstres alternative budsjett. 




 Det blir replikkordskifte. 




 Representanten Skei Grande og Venstre har hatt et varmt engasjement for å inkludere flere innvandrere i arbeidsmarkedet. Som representanten sikkert kjenner til, er dette en gruppe som fort kan slite – mye på grunn av fordommene som er ute i det norske samfunnet, med mange stengte dører. Men med Venstres holdning til å liberalisere arbeidsmiljølovens bestemmelser og slippe det med midlertidige ansettelser ganske fritt: Er det riktig at innvandrere skal godta dårligere arbeidsplasser i det norske samfunnet enn det såkalte etnisk norske skal? 




 Nei, og det er nettopp det som er poenget. Jeg tror at akkurat det som representanten viser til, er problemet. Problemet er fordommer hos arbeidsgivere. Problemet er at de ikke vet hva de får når de tar inn en person med en slik bakgrunn. Nettopp derfor er det viktig å få innpass, bygge opp relasjoner og vise hva man kan. Kanskje det ikke da virker som et så stort ansvar å ta å prøve ut muligheten for slike ansettelser, og at veldig mange kunne fått en mulighet som de ellers ikke ville ha fått. Den muligheten vil vi være med på å gi dem. 




 Jeg skal ikke invitere til noen mannjevning om hvilke partier som står bak ulike sosiale reformer. Jeg har i og for seg aldri tvilt på Venstres sosiale samvittighet. Og husker jeg ikke feil, så var det også slik at Bent Røiseland i sin tid proklamerte at det egentlig var en Venstre-mann som fant opp hjulet. Men jeg savner ett element i den 5 minutter lange redegjørelsen som representanten Grande kom med, og det er vektleggingen av utdanning i kampen både mot fattigdom og mot arbeidsledighet. Og mitt spørsmål er om representanten Skei Grande og Venstre vil slå lag med oss i arbeidet for en videre- og etterutdanningsreform, som kan gjøre terskelen til fattigdom langt høyere og terskelen til arbeidslivet langt lavere. 




 Jeg takker for denne muligheten, og jeg vil gi en veldig stor invitasjon til komiteen om å gi Venstre litt lengre taletid, så vi også kan bruke talen til å vise den store bredden i politikken vår og ikke bare enkeltvedtakene. 




Jo, det ligger faktisk en kjempestor satsing på dette i vårt alternative budsjett. Dette har alltid vært Venstres greie. I vår fattigdomssatsing ligger det en veldig systematisk satsing på skole og på de hjelpetiltakene som ligger innenfor skole, for vi vet at å satse på en god skole er det mest sosialt utjevnende man kan gjøre. Men det handler også om prioritering, og vi syns at gode lærere og etter- og videreutdanning til lærere er viktigere enn bananer. Så vi har prioritert lærere foran bananer – i motsetning til hva Regjeringa har gjort. Det er fordi vi tror at lærerne faktisk er den viktigste innsatsfaktoren: En god lærer klarer å bidra til at alle får de samme mulighetene senere i livet. 




 Jeg vil åpne med å si at jeg synes det hadde vært fint om Venstre også hadde vært i komiteen, for jeg tror Venstre har mye å bidra med på mange av disse områdene. Men jeg vil gi Venstre muligheten til å svare på dette spørsmålet om sykelønn, om Venstre ønsker, i likhet med Regjeringen og flertallet, at man ikke skal gå løs på arbeidstakernes rettigheter i sykelønnsordningen i den jobben vi nå skal gå inn for å få ned sykefraværet, få vekk sykdom og få folk tilbake til arbeidslivet. 




Og det andre spørsmålet jeg har lyst til å stille Venstre, er dette: Både SV og Venstre er partier som er veldig opptatt av at folk skal kunne flytte på seg over landegrensene og jobbe i ulike land, men en av tingene som vi er veldig opptatt av der, er tiltakene mot sosial dumping. Vi ser at andre borgelige partier er imot disse tiltakene, fordi de hindrer konkurranse på lønn – altså at rengjøringsarbeidere og snekkere skal gå ned i lønn for å beholde jobben sin når det kommer billige, utenlandske arbeidstakere. Er Venstre enig i det? 




 For det første var vi med og signerte IA-avtalen. Det er vår partileders navn som står på den, så vi står på det vi har signert på. I helgen satte sentralstyret ned et eget utvalg med de aller beste folkene våre på sykelønn, som skal jobbe og komme med masse ideer om hvordan vi kan ta i tu med det problemet som vi er enige om at vi har. Og vi håper at Regjeringa tar inn over seg alle de ideene som vi kommer med. Det ligger også noen ideer i vårt alternative budsjett som går på skattesystemet, ideer som skal bidra til at flere kommer seg ut av behandlingskøene. 




Og så til dette med sosial dumping. Jeg tror det er viktig å ha regler som motvirker sosial dumping, men det som jeg har sett – også ut fra personlig erfaring, for jeg har jobbet med utenlandske arbeidstakere – er at av og til blir det regelverket som skaper sosial dumping, og ikke den frie retten som arbeidstakeren har til å lage seg en arbeidsavtale. Jeg har sett hvordan polske landbruksarbeidere som var avhengige av den bonden som hadde hentet dem inn, ikke hadde noen forhandlingsmuligheter på lønn, mens de i dag – når restriksjonene på dette er borte – virkelig har fått en økning i lønn, og virkelig har fått økt rettighetene sine i forhold til arbeidsgiver og kan velge den arbeidsgiveren de ønsker. Men det er mye å gjøre på dette feltet for å gjøre det rettferdig. 




 Formiddagsmøtet avbrytes nå og settes igjen kl. 18 for å fortsette behandlingen av sak nr. 8. Første taler på kveldsmøtet er statsråd Aasrud. Forlanger noen ordet før møtet heves? – Møtet er hevet.




Behandlingen av sak nr. 8 fortsatte på kveldsmøtet.





                    
                    
                    

 Etter ønske fra arbeids- og sosialkomiteen vil presidenten foreslå at taletiden
            begrenses til 40 minutter og fordeles med inntil 5 minutter til hvert parti og inntil 5
            minutter til statsråden. 

Videre vil presidenten foreslå at det gis anledning til replikkordskifte på inntil fem
            replikker etter innlegget fra statsråden innenfor den fordelte taletid. 

I den sammenheng vil presidenten gjøre oppmerksom på at når det er tildelt fem
            replikker, kan de selvfølgelig brukes av alle partier som er representert i Stortinget,
            men når replikker tegnes, vil de forholdsmessig bli fordelt til de største partiene
            dersom de har tegnet seg før de mindre ber om replikk. 

Videre blir det foreslått at de som måtte tegne seg på talerlisten utover den fordelte
            taletid, får en taletid på inntil 3 minutter. 

– Det anses vedtatt. 

 (ordfører for saken): Bakgrunnen for denne saken er Regjeringens arbeid med å utvikle
            en helhetlig arbeids- og velferdsforvaltning. Stortinget ga sin tilslutning til ny
            arbeids- og velferdsforvaltningslov ved behandling av St.prp. nr. 46 for 2004–2005, Ny
            arbeids- og velferdsforvaltning. De formelle rammer er lagt ved felles lokaler og
            bestemmelser som sikrer samarbeid og personvern. Etableringen av felles
            førstelinjetjeneste tillagt både statlige og kommunale tjenester har skapt behov for
            lovgivning som støtter opp under samordning og koordinering av Nav-kontorets samlede
            tilbud. 

Felles forvaltning skal øke kvalitet, fremme brukervennlighet og tilgjengelighet og
            gjøre saksbehandlingen mindre byråkratisk og mer effektiv. Det har vært behov for å få
            en bedre lovregulering av de innholdsmessige sider i arbeids- og velferdsforvaltningen. 

Saken ble sendt til høring, og et flertall støttet forslaget om å legge
            sosialtjenestelovens økonomiske stønader og arbeidsrettede tjenester i en egen lov for
            kommunen i Nav. 

Med denne loven vil ansatte i Nav ha bedre grunnlag for å kunne gi brukere bedre og mer
            samordnet hjelp. 

Tiden komiteen har hatt til å behandle saken, har vært snau, men med stor fleksibilitet
            og velvilje fra medlemmer i komiteen gikk det bra. Takk til medlemmene for velvilje og
            innsats, slik at vi har fått denne saken fram i dag! 

Regjeringspartiene i komiteen merket seg at det i lovforslaget ikke var inntatt noen
            formulering med fokus på utsatte barn og unge. For oss var det viktig å synliggjøre
            Regjeringens satsing på barn og unge også i denne loven, på linje med det som er gjort
            på andre forvaltningsområder, f.eks. i Ot.prp. nr. 84 for 2008–2009, Om lov om endringar
            i helsepersonelloven m.m. (oppfølging av born som pårørande) og i Ot.prp. nr. 53 for
            2006–2007, Om lov om endringer i pasientrettighetsloven m.m. (ventetidsgaranti for barn
            og unge under 23 år med psykiske lidelser eller rusmiddelavhengighet og justeringer
            etter rusreformen). 

Regjeringen opprettet i 2007 Nasjonalt kompetansenettverk for barn som pårørende,
            BarnsBeste, ved Sørlandet sykehus. 

Jeg vil også vise til det fokuset som barn og unge har fått i Soria Moria II, som er
            Regjeringens politiske plattform. Flere kapitler peker på barn og unges spesielle behov
            og også på behovet barn og unge har for å få en bedre samordnet bistand fra ulike deler
            av hjelpeapparatet. Noen familier som søker hjelp hos Nav, har flere utfordringer. Å
            tidlig gjøre en faglig vurdering av om barna er utsatte, hva slags behov de eventuelt
            måtte ha, og sørge for at deres behov for hjelp blir vurdert og tatt hånd om, er god
            forebygging. Ikke minst er det viktig for hverdagen til den enkelte gutt eller jente.
            Jeg er glad for at hele komiteen sluttet seg til vårt forslag til tillegg i lovtekstens
            § 1, som lyder: 

«Loven skal bidra til at utsatte barn og unge og deres familier får et helhetlig og
              samordnet tjenestetilbud.» 

I tillegg til flertallsinnstillingen har partiene Høyre, Fremskrittspartiet og
            Kristelig Folkeparti egne forslag som de vil legge fram. Jeg anbefaler her flertallets
            forslag til vedtak i innstillingen til Prop. 13 L – Lov om sosiale tjenester i arbeids-
            og velferdsforvaltningen. 

Øyvind Korsberg hadde her overtatt presidentplassen. 

 Fremskrittspartiet registrerer at Regjeringen ser behovet for tettere koordinering og
            tar nå et skritt i retning av å synliggjøre hva som ligger i Nav. 

Det er mye som tyder på at opprettelsen av Nav-kontorene ville hatt færre problemer
            hvis alt hadde vært under statlig ansvar med én arbeidsgiver fra starten av, og det er
            synd at Regjeringen ikke vil gå lenger enn til å opprette en ny lov. 

Som forrige taler sa, er det et ganske omfattende sett med oppgaver som ligger innenfor
            denne loven. Ingen problemer løser seg så lenge forvaltningsansvaret opprettholdes som
            delt ansvar. Men statlig finansiering ville løst mange problemer, både for brukerne og
            for dem som er ansatt ved Nav-kontorene. 

En del områder er det fortsatt store problemer ved, og jeg vil nevne ett, kapittel 2 §
            3, om kommunens ansvar for å utføre oppgavene som ikke er lagt til et statlig organ, det
            å yte tjenester etter loven til alle som oppholder seg i en kommune. Når det gjelder
            eldre som oppholder seg deler av året på hyttene sine, og som får behov for
            hjemmetjenester og sykehjemsopphold, er lovteksten veldig uklar. Uansett hvordan den
            tolkes, vil det bli galt. Det gjelder også andre områder hvor kommunene har ansvaret for
            å yte tjenester, men hvor de ikke har fått finansiering til å kunne dekke utgiftene
            sine. 

I § 11, Tilskudd fra staten, står det at staten 

«skal yte årlig rammetilskudd til delvis dekning av kommunens utgifter. Tilskuddene
              fordeles gjennom inntektssystemet for kommunene». 

Inntektssystemet er faktisk hovedårsaken til de store forskjellene og vil fortsatt være
            hinder for at Nav skal kunne yte likeverdige tjenester i hele landet. Gapet mellom hva
            staten yter, og hva som forventes av kommunene, øker og vil fortsette å øke. 

Fremskrittspartiet har ingen tro på at en lovendring der begrepet «kommunen» i Arbeids-
            og velferdsetaten etableres, vil bidra til å nå målet om bedre, sammenhengende og mer
            koordinerte tjenester. For å oppnå en bedre integrering av kommunens oppgaver i Nav er
            det nødvendig å overføre ansvaret for oppgavene til den statlige etaten og samle
            ansvaret i én og samme lov med statlig finansiering. 

Fremskrittspartiet vil heller ikke bidra til å dele sosialhjelpsmottakere i to grupper
            ved å gi en gruppe en annen type stønad når de mottar kvalifiseringshjelp. Jeg velger å
            kalle det kvalifiseringshjelp, for det er jo hjelp til å komme i arbeid de får. 

Fremskrittspartiet vil gå imot det foreliggende utkastet til ny lov og tar ikke
            stilling til forslagene som blir lagt fram i salen. Vi ber også Regjeringen om å 

«legge frem forslag til lov som integrerer de kommunale oppgaver som tillegges Nav i
              en lov om statlig ansvar under Navs forvaltningsansvar». 

Jeg tar opp Fremskrittspartiets forslag i saken. 

 Representanten Vigdis Giltun har tatt opp det forslaget hun refererte. 

 Det er en fornuftig endring av sosialtjenesteloven som i dag vedtas, slik at de
            kommunale tjenestene i Nav blir tilpasset reformens formål og hensikt, og jeg håper at
            dette vil bidra til at Nav-reformen kommer et skritt videre med bedre velferdstjenester
            til brukerne. 

Lovendringen er imidlertid, slik det beskrives fra departementet, kun en lovteknisk
            endring. I proposisjonen fortelles det faktisk at høringsinstansers innspill til
            materielle endringer ikke er vurdert i arbeidet med proposisjonen. 

Jeg har vanskeligheter med å forstå hvorfor Regjeringen har latt gå fra seg en
            anledning til også å gjøre såkalte materielle endringer i loven, kanskje særlig fordi
            Regjeringen drøyde så lenge med å komme med proposisjonen at den ikke ble behandlet i
            forrige periode, slik meningen var. Derfor har Høyre i denne saken jobbet med
            forbedringer og levert forslag til dette i innstillingen. 

Ytelsene for økonomisk sosialhjelp skal være til akutt hjelp til mennesker som ikke kan
            forsørge seg gjennom arbeid i en midlertidig periode fram til mottakeren får seg en ny
            jobb. Premisset i sosialtjenesteloven er at mottakerne pr. definisjon er arbeidsføre.
            Dersom det er helsemessige årsaker til at man ikke kan jobbe, har mottakeren pr.
            definisjon rettigheter ifølge folketrygdloven. 

Derfor mener vi i Høyre at det er veldig viktig at en som henvender seg til
            sosialkontoret, raskt får avklart sin arbeidsevne. Vi vet alle at langvarig passivitet
            er skadelig og kan føre til uhelse, svekke arbeidsevnen og muligheten til å komme seg
            videre. For å styrke sosialtjenestens forpliktelser overfor brukerne vil Høyre at
            mottakerne av sosialhjelp skal ha en individuell plan for oppfølging i løpet av tre
            måneder. Høyres forslag er å oppfatte som en gjensidig forpliktelse mellom
            sosialkontoret og mottakeren om at en slik plan skal utarbeides, med brukermedvirkning
            om virkemidlene. 

Velferdens viktigste premiss er at rett skal følge plikt. En rask avklaring av
            stønadsmottakerne skal føre til at de med helsemessig uførhet skal få ytelse fra
            folketrygden. For øvrig skal premisset være at stønadsmottakere etter
            sosialtjenesteloven i utgangspunktet er helsemessig arbeidsføre. Derfor er det også helt
            naturlig at styrkingen av brukernes rettighet til individuell plan følges opp med en
            tilsvarende forpliktelse til aktivitet. Derfor fremmer Høyre forslag om å innføre en
            allmenn aktivitetsplikt for sosialhjelpsmottakere. Særlig viktig er dette overfor unge
            mennesker uten jobb. Erfaring fra kommuner hvor aktivitetsplikt er benyttet, viser at
            dette er et meget godt velferdstilbud til den enkelte, som raskt øker sin motivasjon og
            kvalifikasjon for å komme ut i jobb og bli selvforsørget. Begge Høyres forslag følger
            opp tidligere initiativ fra oss. Da vi fremmet tilsvarende forslag i forrige periode,
            var også Fremskrittspartiet enig i våre forslag, men vi har hørt deres begrunnelse for
            ikke å følge opp nå. 

Avslutningsvis vil jeg ta opp arbeidsmåten vi i komiteen er blitt påtvunget i denne
            saken. Som nevnt innledningsvis skulle proposisjonen ha vært behandlet i forrige
            periode, men på grunn av uforklarlig sendrektighet i Regjeringen ble den levert etter at
            Stortinget hadde gått fra hverandre. Dette førte til at saken kom til den nye arbeids-
            og sosialkomiteen. På grunn av Regjeringens plan for ikrafttredelse måtte imidlertid
            proposisjonen ekspressbehandles i komiteen samtidig med at en ny komité behandler sitt
            første statsbudsjett for dette departementet. Når Regjeringen velger å oversende saker
            på denne måten, vanskeliggjør det Stortingets behandling. Og når flertallet på vegne av
            Regjeringen sørger for korte saksbehandlingsfrister, oppleves arbeidet ubehagelig. Best
            kommer dette til syne i arbeidet med de forslag Høyre har fremmet, hvor vi tidlig sendte
            spørsmål om lovteknisk bistand, men hvor svaret fra departementet ikke kom før saken
            skulle avgis, og da kom det etter flere gangers purring fra vår side. Bistanden for
            øvrig åpnet for flere spørsmål, men det var det ikke tid til. Slik skal det ikke være
            når vi på vegne av folket skal behandle lover som er viktige for vårt velferdssamfunn.
            Neste gang Regjeringen og flertallet i denne salen gjennomfører en så uansvarlig
            saksbehandlingstid, vil vi fra Høyres side bruke vår adgang til å appellere til
            Presidentskapet. 

Så tar jeg opp Høyre og Kristelig Folkepartis forslag i saken. 

 Representanten Sylvia Graham har tatt opp det forslag hun refererte til. 

 Jeg vil legge vekt på lovens formål som sier: 

«Formålet med loven er å bedre levekårene for vanskeligstilte, bidra til sosial og
              økonomisk trygghet, herunder at den enkelte får mulighet til å leve og bo selvstendig,
              og fremme overgang til arbeid, sosial inkludering og aktiv deltakelse i samfunnet.»
            

Og videre, nå som vi har fått inn et tillegg: 

«Loven skal bidra til at utsatte barn og unge og deres familier får et helhetlig og
              samordnet tjenestetilbud. 

Loven skal bidra til likeverd og likestilling og forebygge sosiale problemer.» 

Det er et veldig bredt formål, som Nav må jobbe etter. Det betyr at man må ha et veldig
            vidt fokus når man skal sørge for bistand til den enkelte person eller den enkelte
            familie. Det er veldig viktig å understreke dette, for det blir ofte til når vi snakker
            om Nav, at det på en måte bare gjelder arbeid, men vegen til arbeid er ofte lang for
            mange, og det kreves at man har et veldig sammensatt og bredt fokus for å få det til. 

Bolig blir nå lagt inn i ansvaret til Nav, som et medvirkningsansvar. Det er viktig.
            Alle skjønner jo at hvis man ikke har et trygt sted å bo, er det litt vanskelig å få
            kontroll på andre deler av livet sitt, og en del av de tiltakene vi setter inn, blir
            kanskje ganske meningsløse hvis ikke bolig er på plass. 

Det vi også får på plass nå, er tilsyn og intern kontroll i forhold til sosialhjelpen.
            Det har manglet. Det er jo litt oppsiktsvekkende, for å si det sånn, at de mest utsatte
            i samfunnet er de som har hatt minst rettsvern på dette området, og fremdeles mangler
            det full klageadgang når det gjelder sosialhjelpen. SVs mening er at det må på plass
            videre. Men det som nå er på plass, er viktig, for det er selvfølgelig viktig at det
            blir ført tilsyn fra fylkesmannens side med hvordan Nav forvalter sosialtjenesteloven og
            tiltakene overfor de aller mest vanskeligstilte. Det viser seg at det er stor forskjell
            på hvordan dette gjøres i ulike kommuner. Noen gjør dette veldig bra – de lykkes godt –
            mens andre melder om ganske tragiske historier, som jeg er sikker på at de fleste i
            denne sal har fått høre om, både om mangel på rettigheter, og også om hvordan man
            behandler folk. Derfor er det viktig at dette kommer på plass. 

Så til de forslagene som er fremmet. Sosialhjelpen skal være en korttidsytelse, som det
            ble sagt. For noen er det ikke det. Men det er urimelig å pålegge alle som skal innom
            sosialhjelpen, en plan, for noen er jo der kort tid, og det er bra. De trenger hjelp i
            en kortere periode. Men så er det jo sånn som representanten Graham sier, at i de
            kommunene der man har benyttet dette, der man har satt inn vilkår og aktivitet for dem
            som går på sosialhjelp, har det virket bra. Ja, det har det, og det viser jo at loven
            gir åpning for dette i dag. Det er altså fullt mulig å gjøre dette der det er
            hensiktsmessig, og jeg vil jo oppfordre alle til å gjøre mest mulig av det. Jeg mener at
            det er veldig bra. Men jeg er imot den tvangen som ligger i det, særlig fordi dette
            forslaget hele tida har i seg, som representanten fra Høyre sier, en rett og
            plikt-tankegang, der man later som om folk som går på sosialhjelp, er i en likestilt
            posisjon med forvaltningen. Det er man altså ikke. Man er i en veldig underlegen
            posisjon. Og jeg er helt sikker på at hvis man blir presentert for gode tiltak raskt,
            velger folk det. Det viser seg jo at de faktisk gjør det. Jeg har vært i en del
            diskusjoner med Høyre om dette, og det koker liksom ned til: Mener Høyre at man skal ta
            fra folk sosialhjelpen hvis de ikke går med på dette? Og i de debattene jeg har vært med
            i hittil, sier Høyre at nei, det har de ikke tenkt å gjøre. Da er mitt spørsmål: Hva i
            all verden er det som er forskjellen på det de nå foreslår, og det som faktisk er loven
            slik den kan praktiseres i dag? 

 Regjeringen har lagt fram forslag til lov om sosiale tjenester i arbeids- og
            velferdsforvaltningen. Loven framsettes som en ny lov, men innholdet er i all hovedsak
            velkjent. De fleste av lovbestemmelsene som foreslås i denne loven, finnes i dag i lov
            om sosiale tjenester kapittel 5 om økonomisk stønad og i kapittel 5A om
            kvalifiseringsprogrammet. Det dreier seg mer om en systematisk omstrukturering enn om en
            faktisk lovendring. Men de reelle endringene som foreslås, er viktige nok. De vil styrke
            brukernes rettssikkerhet. 

Bakgrunnen for dette forslaget er jo, som det blir sagt, Nav-reformen. Et viktig
            element i denne er opprettelsen av felles kontor for arbeids- og velferdstjenester i
            alle landets kommuner. Regjeringen mener det er fornuftig å regulere de kommunale
            tjenestene som er obligatoriske i Nav-kontoret, i en egen lov. På den måten blir
            regelverket lettere tilgjengelig, både for de ansatte og ikke minst for brukerne. Det
            foreslås i tillegg noen endringer for å modernisere språket og rydde i begrepsbruken.
            Disse justeringene innebærer ikke endringer i lovens innhold. 

Den foreslåtte loven vil regulere retten til økonomisk stønad fra sosialtjenesten,
            kvalifiseringsprogrammet med tilhørende stønad samt midlertidig botilbud. Dette er
            kommunale tjenester som i dag er regulert i lov om sosiale tjenester, og som er
            obligatoriske i Nav-kontorene. I tillegg inneholder loven regler om ansvarsfordeling
            mellom stat og kommune og noen saksbehandlingsregler. 

Det som er nytt i forslaget, og som derfor er det viktigste, er to ting: For det første
            slås det fast at fylkesmannen skal kunne føre tilsyn med kommunenes forvaltning av
            tjenestene som reguleres i loven. Etter gjeldende rett føres det ikke tilsyn med
            kommunenes forvaltning av denne delen av sosialtjenesten. I dag er fylkesmennene
            avhengig av at noen klager før de kan vurdere hvordan kommunene praktiserer sitt ansvar
            for disse bestemmelsene. Med dette forslaget vil fylkesmennene kunne vurdere kommunenes
            forvaltning generelt, og påpeke feil og mangler på eget initiativ. Dette må så kommunene
            legge til grunn, og gjøre de justeringer som de mener er nødvendige. 

Erfaring viser at tilsyn gir økt likhet både i og mellom kommunene. Bestemmelsen om
            tilsyn vil derfor bidra til at like tilfeller behandles likt, uavhengig av hvor i landet
            tjenestemottakeren bor, og på den måten styrke den enkelte brukers rettssikkerhet. 

For det andre foreslås det at kommunene skal ha plikt til å føre internkontroll på
            områdene. Riktig utført internkontroll er av stor betydning for kvaliteten på de
            tjenestene som leveres. Hvis man har riktig kontroll på de tjenestene som leveres, på
            riktig sted i prosessen, kan alle ledd stole på det som er gjort tidligere. God
            internkontroll vil bidra til at brukerne får rett tjeneste raskere, og det er en fordel
            for alle. 

Komiteens merknader i denne saken viser at sosialtjenesten, som samfunnets siste
            sikkerhetsnett i forhold til de vanskeligst stilte, er et tema som engasjerer. Hvordan
            sosialtjenesten tar imot og hjelper dem som faller utenfor den velstand de fleste av oss
            tar for gitt, sier mye om hva slags samfunn vi er, og hvilke verdier vi bringer med oss. 

Komiteen har i sin gjennomgang hatt et særlig fokus på barn, og foreslår at hensynet
            til barn og unge og deres familier skal tas inn i lovens formålsbestemmelse. Noen hevder
            at formålsbestemmelser bare er fagre ord. De tar feil. Faktum er at lovens formål
            gjennomsyrer anvendelsen av den på alle områder. Heldigvis har sosialtjenesten ute i
            kommunene lenge tatt hensyn til barna. Regjeringen har i sine retningslinjer for
            utmåling av stønad presisert at barn i familier som mottar stønad, skal ha en oppvekst
            som ligner mest mulig på den andre barn i omgivelsene har. Fokuset på barn blir enda
            synligere når dette tas inn i lovens formålsbestemmelse. 

Denne loven er i tillegg nok et skritt på veien mot målet om en god og konstruktiv
            arbeids- og velferdsforvaltning, som bruker sine ressurser på å gi brukerne rett hjelp
            til riktig tid. 

Til slutt vil jeg takke komiteen for utvist fleksibilitet for å få loven i havn i denne
            perioden. 

 Det blir åpnet for replikkordskifte. 

 Jeg vil ta for meg den siste setningen i formålsparagrafen: «Loven skal bidra til
            likeverd og likestilling og forebygge sosiale problemer.» 

Vi vet i dag at kommunene har veldig forskjellig økonomi, og de har veldig forskjellig
            tilbud til sine innbyggere. Etter hva jeg forstår, skal det fortsette å være slik.
            Regjeringen går inn for at kommunene fortsatt skal ha det ansvaret de har i dag, og også
            mer til i tiden som kommer. 

Ville det ikke blitt enklere for Nav å oppfylle disse intensjonene med ett
            forvaltningsnivå enn å ha dette fordelt på to forvaltningsnivåer? Bør ikke hensynet til
            at brukerne får likeverdige tjenester i hele landet, veie tyngre enn ideologiske
            kjepphester om å opprettholde forskjellene i kommunene og ordningen med at
            kommunepolitikerne skal få prioritere, og ikke minst ordningen med skjev
            inntektsfordeling? 

 Kommunene er hjørnesteiner i Velferds-Norge. Kommunene gir mange tjenester som brukerne
            trenger – også de brukerne som er avhengige av tjenester fra Nav-systemet. Derfor mener
            vi det er riktig at kommunene fortsatt har ansvar for sosialhjelp. Så kan man gjøre de
            lokale tilpasninger man mener er riktig ut fra brukernes behov. 

For oss betyr lik behandling ikke nødvendigvis at man skal få den samme behandlingen,
            men at man skal gjøre tilpasninger til den enkelte bruker. Vi tror at kommunene er de
            beste til å kunne se disse sammenhengene – sammen med de andre velferdsordningene som
            kommunene har et ansvar for. 

 Jeg tror representanten Karin Andersen har et veldig godt poeng når hun sier at man som
            sosialklient av og til kan føle seg underlegen. Jeg tror rett og slett at de aller
            fleste som har opplevd å møte veggen, eller byråkratiet, i Norge, av og til kan føle seg
            litt underlegne og litt maktesløse. Og hvordan det er når man da er avhengig av å komme
            et sted for å be om midler til livsopphold, kan sannsynligvis de fleste her inne bare
            forestille seg. Det er veldig ofte sånn i Norge at systemene våre er store, men av og
            til kan de bli så store at de ikke har plass til enkeltmennesket, rett og slett. 

Høyres forslag om å innføre en rett og plikt til aktivitet innebærer ikke bare en
            plikt. Det innebærer jo også en rett. I dag er det veldig mange som opplever at de
            nærmest blir gitt opp av sosialkontorene. De får ikke oppfølging, de får ikke
            tilrettelegging, de får ikke bistand, de får ikke hjelp. 

Mitt spørsmål til statsråden er: Hvis statsråden oppfatter det som positivt at man har
            en aktivitetsplikt, som det jo er åpning for i loven, er det da sånn at statsråden
            oppfatter det som et rent kommunalt anliggende? (Presidenten klubber.) Kommer statsråden
            til å sende noen signaler fra Regjeringen på at det burde brukes? (Presidenten klubber.)
            Og, i så fall, hvorfor ikke? 

 Presidenten ber representanten om å holde seg til den tilmålte taletid. 

 Representanten ber ydmykt om unnskyldning. 

 Jeg deler representanten Røe Isaksens beskrivelse av at det kan være ganske krevende å
            møte et offentlig byråkrati når du er i en sårbar livssituasjon. Derfor tror jeg det er
            viktig at de som jobber på Nav-kontorene, er gode til å kommunisere. Det er lagt vekt på
            dette i de opplæringsprogrammene som er kjørt for dem som skal jobbe i Nav-systemet,
            sånn at brukerne blir behandlet med mest mulig respekt. 

Så er spørsmålet om det er hensiktsmessig å innføre en aktivitetsplikt for dem som,
            slik jeg forstår forslaget fra Høyre, får sosialhjelp. Jeg tror det er viktig å ha med
            seg at veldig mange som får sosialhjelp, får det kortsiktig. Det kan være
            enkelthendelser som har utløst noe bestemt, og da synes jeg det vil være ganske merkelig
            om vi skulle bruke administrative ressurser på å lage individuelle planer med en plikt
            for den enkelte. 

 Replikkordskiftet er omme. 

Flere har ikke bedt om ordet til sak nr. 10. 

(Votering, se side 919) 





                    

 Under debatten er det satt fram to forslag. Det er 

forslag nr. 1, fra Vigdis Giltun på vegne av Fremskrittspartiet 

forslag nr. 2, fra Sylvi Graham på vegne av Høyre og Kristelig Folkeparti 

Forslag nr. 1, fra Fremskrittspartiet, lyder: 

«Stortinget ber Regjeringen legge frem forslag til lov som integrerer de kommunale
                oppgaver som tillegges Nav i en lov om statlig ansvar under Navs
                forvaltningsansvar.» 

Dette forslaget blir i tråd med forretningsordenens § 30 fjerde ledd å føre opp på
              dagsordenen som egen sak i et senere møte. 

Det voteres først over forslag nr. 2, fra Høyre og Kristelig Folkeparti. Forslaget
              lyder: 

«§ 18 nytt tredje ledd skal lyde: 

Personer som mottar økonomisk stønad har rett til å få utarbeidet en plan for
                oppfølging. 

Tredje ledd blir fjerde ledd. 

§ 20 nytt første ledd skal lyde: 

Det skal settes vilkår for tildeling av økonomisk stønad. Som vilkår kan settes at
                mottakeren i stønadsperioden skal utføre passende arbeidsoppgaver i bostedskommunen,
                se også § 21 tredje ledd og § 25.» 

Venstre har varslet at de vil støtte forslaget. 

Votering:

Forslaget fra Høyre og Kristelig Folkeparti ble med 79 mot 25 stemmer ikke
              bifalt.

(Voteringsutskrift kl. 20.32.35)

Komiteen hadde innstilt til Stortinget å gjøre slikt vedtak til 

lov

om sosiale tjenester i arbeids- og 

velferdsforvaltningen 

Kapittel 1 Lovens formål og virkeområde 

§ 1 Lovens formål 

Formålet med loven er å bedre levekårene for vanskeligstilte, bidra til sosial og
            økonomisk trygghet, herunder at den enkelte får mulighet til å leve og bo selvstendig,
            og fremme overgang til arbeid, sosial inkludering og aktiv deltakelse i samfunnet. 

Loven skal bidra til at utsatte barn og unge og deres familier får et helhetlig og
            samordnet tjenestetilbud. 

Loven skal bidra til likeverd og likestilling og forebygge sosiale problemer. 

§ 2 Lovens virkeområde 

Loven bestemmelser om tjenester gjelder for alle som oppholder seg i riket. Kongen kan
            gi forskrifter som begrenser anvendelsen av loven på personer som ikke er norske
            statsborgere, eller som ikke har bopel i riket. Kongen kan også gi forskrifter om
            anvendelse av loven på personer som oppholder seg i utlandet, men som har tilknytning
            til riket. 

Kongen kan gi forskrifter om lovens anvendelse på Svalbard. 

Kapittel 2 Ansvar etter loven 

§ 3 Kommunens ansvar 

Kommunen er ansvarlig for å utføre oppgavene etter denne loven som ikke er lagt til et
            statlig organ, og å yte tjenester etter loven til alle som oppholder seg i kommunen. 

For den som oppholder seg i institusjon eller bolig med heldøgns omsorgstjenester, skal
            tjenestene likevel ytes av den kommunen som var oppholdskommune forut for inntaket i
            institusjon eller bolig med heldøgns omsorgstjenester. Dette gjelder også tjenester før
            utskriving i forbindelse med utskriving og etablering. 

Etter utskrivingen skal de sosiale tjenestene ytes av den kommunen der vedkommende tar
            opphold. Tar vedkommende opphold i den kommunen som institusjonen eller boligen ligger
            i, kan utgiftene kreves refundert av oppholdskommunen forut for inntaket. 

Kommunens myndighet etter denne loven kan etter reglene i kommuneloven delegeres til et
            interkommunalt organ eller en annen kommune. 

§ 4 Krav til forsvarlighet 

Tjenester som ytes etter denne loven skal være forsvarlige. 

§ 5 Internkontroll 

Kommunen skal føre internkontroll for å sikre at virksomhet og tjenester etter kapittel
            4 er i samsvar med krav fastsatt i eller i medhold av lov eller forskrift. Kommunen må
            kunne gjøre rede for hvordan den oppfyller denne plikten. 

Departementet kan gi forskrifter med nærmere bestemmelser om pliktens innhold. 

§ 6 Opplæring av kommunens personell 

Kommunen har ansvaret for nødvendig opplæring av kommunens personell i arbeids- og
            velferdsforvaltningen. Kongen kan gi forskrifter om opplæringen. 

§ 7 Kommunens økonomiske ansvar 

Den enkelte kommune skal sørge for nødvendige bevilgninger for å yte tjenester som
            kommunen har ansvaret for etter denne loven. 

Kostnadene ved tjenester som nevnt i første ledd skal dekkes av den kommunen som etter
            § 3 er ansvarlig for å yte tjenesten. Bare etter regelen i § 3 tredje ledd kan det
            kreves at disse kostnadene skal dekkes av andre. 

§ 8 Statens ansvar og myndighet 

Departementet skal 

a) følge med at loven og forskriftene og andre bestemmelser som gjelder for
                tjenester etter denne loven, blir anvendt riktig og på en måte som fremmer lovens
                formål på en god og hensiktsmessig måte, 

b) sørge for at erfaringene med loven blir vurdert, og at det blir gjennomført
                nødvendige endringer i regelverket, 

c) gi de retningslinjene og instruksene som er nødvendige for å nå det målet som er
                nevnt i bokstav a, 

d) arbeide for at det blir satt i gang forskning som kan få betydning for løsningen
                av oppgaver etter loven, 

e) sørge for at det finnes et forsvarlig tilbud for utdanning av personale, og at
                de som skal anvende loven ellers, får forsvarlig veiledning, 

f) sørge for at det blir utarbeidet informasjonsmateriell som sosialtjenesten kan
                bruke, jf. § 12. 

Departementet kan kreve at kommunale organer som hører under denne loven, uten hinder
            av taushetsplikten gir de opplysninger og meldinger som er nødvendige for at
            departementet kan utføre sine oppgaver etter første ledd. 

Statlig tilsyn med lovligheten av kommunens virksomhet utøves etter nærmere regler i §§
            9 og 10. 

§ 9 Fylkesmannens tilsynsvirksomhet 

Fylkesmannen skal føre tilsyn med at kommunen oppfyller sine plikter etter kapittel 4
            og § 16 første ledd. 

Reglene i kommuneloven kapittel 10A gjelder for tilsyn etter første ledd. 

Departementet kan gi forskrifter med nærmere bestemmelser om fylkesmannens tilsyn. 

§ 10 Statens helsetilsyns tilsynsvirksomhet 

Statens helsetilsyn har det overordnede faglige tilsynet med kommunens virksomhet i
            arbeids- og velferdsforvaltningen. 

§ 11 Tilskudd fra staten 

Staten skal yte årlig rammetilskudd til delvis dekning av kommunens utgifter.
            Tilskuddene fordeles gjennom inntektssystemet for kommunene etter regler fastsatt av
            Kongen. 

Kapittel 3 Generelle oppgaver 

§ 12 Informasjon og generell forebyggende virksomhet 

Kommunen skal gjøre seg kjent med innbyggernes levekår, vie spesiell oppmerksomhet til
            trekk ved utviklingen som kan skape eller opprettholde sosiale problemer, og søke å
            finne tiltak som kan forebygge slike problemer. 

Kommunen skal søke å legge forholdene til rette for å utvikle og styrke sosialt
            fellesskap og solidaritet i nærmiljøet. 

Kommunen skal spre kunnskap om sosiale forhold og tjenester i kommunen. 

§ 13 Samarbeid med andre deler av forvaltningen 

Kommunen i arbeids- og velferdsforvaltningen skal medvirke til at sosiale hensyn blir
            ivaretatt av andre offentlige organer som har betydning for at formålet med loven blir
            oppnådd. 

Kommunen i arbeids- og velferdsforvaltningen skal samarbeide med andre sektorer og
            forvaltningsnivåer når dette kan bidra til å løse oppgavene som den er pålagt etter
            denne loven. Som ledd i disse oppgavene skal kommunen i arbeids- og
            velferdsforvaltningen gi uttalelser og råd og delta i den kommunale og fylkeskommunale
            planleggingsvirksomheten og i de samarbeidsorganene som blir opprettet. 

Blir det påvist mangler ved de tjenester som andre deler av forvaltningen skal yte til
            personer med et særlig hjelpebehov, skal kommunen i arbeids- og velferdsforvaltningen om
            nødvendig ta opp saken med rette vedkommende. Er det uklarhet eller uenighet om hvor
            ansvaret ligger, skal kommunen i arbeids- og velferdsforvaltningen søke å klargjøre
            forholdet. 

§ 14 Samarbeid med frivillige organisasjoner 

Kommunen bør samarbeide med brukergruppenes organisasjoner og med frivillige
            organisasjoner som arbeider med de samme oppgavene som kommunen i arbeids- og
            velferdsforvaltningen. 

§ 15 Boliger til vanskeligstilte 

Kommunen i arbeids- og velferdsforvaltningen skal medvirke til å skaffe boliger til
            vanskeligstilte personer som ikke selv kan ivareta sine interesser på boligmarkedet. 

§ 16 Beredskapsplan, hjelpeplikt og gjensidig bistand 

Kommunen plikter å utarbeide en beredskapsplan for kommunen i arbeids- og
            velferdsforvaltningen i samsvar med lov om helsemessig og sosial beredskap.
            Sosialberedskapsplanen skal samordnes med kommunens øvrige beredskapsplaner. 

Kommunen skal gi nødvendig hjelp under ulykker eller andre akutte situasjoner. 

Dersom forholdene tilsier det, skal kommunen yte bistand til andre kommuner ved ulykker
            og andre akutte situasjoner. Anmodning om bistand fremmes av den kommunen som har
            bistandsbehovet. 

Den kommunen som mottar bistand etter tredje ledd, skal yte kommunen som bidrar med
            hjelp, kompensasjon for utgiftene, med mindre noe annet er avtalt. 

Kapittel 4 Individuelle tjenester 

§ 17 Opplysning, råd og veiledning 

Kommunen skal gi opplysning, råd og veiledning som kan bidra til å løse eller forebygge
            sosiale problemer. Kan kommunen ikke selv gi slik hjelp, skal den så vidt mulig sørge
            for at andre gjør det. 

§ 18 Stønad til livsopphold 

De som ikke kan sørge for sitt livsopphold gjennom arbeid eller ved å gjøre gjeldende
            økonomiske rettigheter, har krav på økonomisk stønad. 

Stønaden bør ta sikte på å gjøre vedkommende selvhjulpen. 

Departementet kan gi veiledende retningslinjer om stønadsnivået. 

§ 19 Stønad i særlige tilfeller 

Kommunen kan i særlige tilfeller, selv om vilkårene i § 18 ikke er tilstede, yte
            økonomisk hjelp til personer som trenger det for å kunne overvinne eller tilpasse seg en
            vanskelig livssituasjon. 

§ 20 Bruk av vilkår 

Det kan settes vilkår for tildeling av økonomisk stønad, herunder at mottakeren i
            stønadsperioden skal utføre passende arbeidsoppgaver i bostedskommunen, se også § 21
            tredje ledd og § 25. 

Vilkårene må ha nær sammenheng med vedtaket. De må ikke være uforholdsmessig byrdefulle
            for stønadsmottaker eller begrense hans eller hennes handle- eller valgfrihet på en
            urimelig måte. Vilkårene må heller ikke være i strid med andre bestemmelser i loven her
            eller andre lover. 

§ 21 Stønadsformer 

Økonomisk stønad gis som bidrag, lån, garanti for lån, eller varer og tjenester. 

Økonomisk stønad i form av lån bør vurderes i forhold til om stønadsmottakeren vil bli
            i stand til å tilbakebetale lånet. 

Er stønaden gitt som lån eller garanti for lån, skal vedtaket inneholde bestemmelser om
            lånevilkårene. 

Hvis det på grunn av særlige forhold må antas at stønadsmottakeren ikke vil bruke
            stønaden i samsvar med vilkår som er fastsatt etter § 20, kan det vedtas at stønaden
            helt eller delvis skal gis i form av varer og tjenester. 

§ 22 Utbetaling av stønad 

Når det ikke er truffet vedtak som nevnt i § 21 fjerde ledd, skal stønaden utbetales
            til den som har søkt om stønad. Dersom stønaden skal komme flere til gode, kan det
            bestemmes at den skal deles mellom dem. 

§ 23 Følgen av at det er gitt uriktige opplysninger 

Har noen fått utbetalt stønad fordi vedkommende, eller noen som har handlet på
            vedkommendes vegne, forsettlig eller grovt uaktsomt har gitt uriktige opplysninger eller
            har fortiet opplysninger, kan det vedtas at bidraget skal betales tilbake, eller at en
            avtale om lån eller garanti for lån skal falle bort. 

§ 24 Inndrivelse av lån og andre former for dekning 

Krav på tilbakebetaling av lån er tvangsgrunnlag for utlegg. Det samme er krav som er
            oppstått fordi kommunen har innfridd et garantiansvar og tilbakebetalingskrav som bygger
            på § 23. 

§ 25 Refusjon i underholdsbidrag 

Stønad som blir gitt i påvente av at søkeren får avgjort krav om underholdsbidrag, kan
            gis på vilkår av at retten til underholdsbidrag skal overtas av kommunen. Kommunen kan
            la kravet om underholdsbidrag inndrive etter de reglene som ellers gjelder for slike
            krav. Det samme gjelder stønad som blir gitt fordi underholdsbidraget ikke betales. 

Folketrygdens refusjonsrett etter lov av 17. februar 1989 nr. 2 om bidragsforskott § 10
            og etter folketrygdloven § 15-10 har fortrinnsrett overfor kommunens refusjonsrett etter
            første ledd. 

§ 26 Refusjon i ytelser fra folketrygden m.m. 

Dersom en mottaker av økonomisk stønad med tilbakevirkning får innvilget ytelser etter
            lov om folketrygd eller lovene om krigspensjonering 13. desember 1946 nr. 21 og 22, kan
            kommunen kreve hel eller delvis refusjon i det beløpet som skal etterbetales, til
            dekning av sine utlegg til samme formål og for samme tidsrom. Er stønadsmottakeren gift,
            kan det kreves refusjon etter regelen i første punktum også hos ektefellen så fremt
            stønaden er kommet ektefellen til gode. 

§ 27 Midlertidig botilbud 

Kommunen er forpliktet til å finne midlertidig botilbud for dem som ikke klarer det
            selv. 

§ 28 Rett til individuell plan 

Den som har behov for langvarige og koordinerte tjenester, har rett til å få utarbeidet
            individuell plan. Planen skal utformes i samarbeid med tjenestemottakeren, jf. § 42. 

Kommunen skal samarbeide med andre tjenesteytere om planen for å bidra til et helhetlig
            tilbud for den det gjelder. 

Departementet kan i forskrift gi nærmere bestemmelser om hvem rettigheten gjelder for,
            og om planens innhold. 

§ 29 Kvalifiseringsprogram 

Kvalifiseringsprogram gjelder for personer i yrkesaktiv alder med vesentlig nedsatt
            arbeids- og inntektsevne og ingen eller begrensede ytelser til livsopphold etter
            folketrygdloven eller arbeidsmarkedsloven. 

Rett til kvalifiseringsprogram forutsetter at 

a) søkeren har gjennomgått en arbeidsevnevurdering, 

b) tett og koordinert bistand gjennom deltakelse i programmet vurderes som
                hensiktsmessig og nødvendig for å styrke vedkommendes mulighet for deltakelse i
                arbeidslivet, og 

c) arbeids- og velferdsforvaltningen kan tilby et tilpasset program. 

For den tiden en person deltar i et kvalifiseringsprogram, har vedkommende rett til
            kvalifiseringsstønad etter bestemmelsene i § 35. 

Departementet kan i forskrift gi nærmere bestemmelser om retten til
            kvalifiseringsprogram og om bruken av arbeidsevnevurderinger, herunder faglig innhold og
            metode. 

§ 30 Kvalifiseringsprogrammets innhold 

Programmet skal inneholde arbeidsrettede tiltak og arbeidssøking og kan inneholde andre
            tiltak som kan være med på å støtte opp under og forberede overgang til arbeid. 

Med andre tiltak menes opplæringstiltak, motivasjonstrening, mestringstrening og
            lignende. Det kan settes av tid til helsehjelp, opptrening, egenaktivitet mv. 

Innholdet i programmet skal tilpasses den enkeltes behov og forutsetninger. 

Programmet skal være helårig og på full tid. 

Programmet skal angi et hensiktsmessig starttidspunkt basert på en individuell
            vurdering. 

Ved gjennomført eller avbrutt program skal det utstedes et deltakerbevis. 

Departementet kan i forskrift gi nærmere bestemmelser om programmets innhold. 

§ 31 Iverksetting av programmet 

Kommunen skal tilrettelegge og iverksette kvalifiseringsprogram for person som omfattes
            av bestemmelsene i §§ 29 og 30 fra det tidspunktet kvalifiseringsprogrammet angir, men
            senest innen seks måneder etter at søknad om deltakelse har kommet inn. 

§ 32 Programmets varighet 

Programmet kan gis for en periode på inntil ett år og kan etter en ny vurdering
            forlenges med inntil ett år. Programmet kan etter en særskilt vurdering forlenges utover
            to år. Godkjent permisjon kommer i tillegg. 

Departementet kan i forskrift fastsette nærmere retningslinjer for
            varighetsvurderingen. 

§ 33 Individuell plan for deltakere i kvalifiseringsprogram 

Deltakere i kvalifiseringsprogram har rett til individuell plan. Planen skal utformes i
            samarbeid med deltakeren, jf. § 42. Kommunens ansvar etter § 28 annet og tredje ledd
            gjelder tilsvarende. 

§ 34 Stans av kvalifiseringsprogrammet på grunn av den enkeltes forhold 

Kommunen kan stanse programmet for den enkelte dersom det er saklig begrunnet i den
            enkeltes forhold, herunder når deltakeren har tilbud om høvelig arbeid. 

§ 35 Kvalifiseringsstønad 

For den tiden en person deltar i kvalifiseringsprogram, har vedkommende rett til
            kvalifiseringsstønad. 

Kvalifiseringsstønaden skal på årsbasis være lik to ganger folketrygdens grunnbeløp.
            Deltaker under 25 år mottar ⅔ stønad. 

Antall stønadsdager hvert år settes til 260, slik at stønaden per dag utgjør 1/260 av
            stønaden på årsbasis. 

Til den som forsørger barn, ytes et barnetillegg. Departementet gir forskrifter om
            barnetillegg, herunder om tilleggets størrelse mv. 

§ 36 Fravær og permisjon fra kvalifiseringsprogrammet 

Ved fravær som ikke skyldes sykdom eller andre tvingende velferdsgrunner, og som det
            ikke er gitt tillatelse til, reduseres stønaden tilsvarende, jf. § 35. 

Departementet kan i forskrift fastsette nærmere regler om fravær og permisjon. 

§ 37 Samordning mellom kvalifiseringsstønad og arbeidsinntekt mv. 

I den utstrekning en deltaker i kvalifiseringsprogram har inntektsgivende arbeid,
            reduseres stønaden inkludert barnetillegg tilsvarende, beregnet i forhold til antall
            timer i inntektsgivende arbeid. 

Inntil 50 prosent stilling kan kombineres med fortsatt deltakelse i
            kvalifiseringsprogrammet. Summen av inntektsgivende arbeid og andre aktiviteter innenfor
            programmet skal minst utgjøre full tid, jf. § 30. 

Stønaden reduseres ikke på grunn av mottatte barnebidrag. 

§ 38 Samordning mellom kvalifiseringsstønad og andre offentlige ytelser 

Kvalifiseringsstønaden reduseres i den utstrekning vedkommende har rett til dagpenger
            under arbeidsløshet, sykepenger, eller foreldrepenger. 

Dersom en deltaker i kvalifiseringsprogram deltar i tiltak som utløser stønad til
            livsopphold etter arbeidsmarkedsloven, tilfaller stønaden kommunen. 

Dersom en mottaker av kvalifiseringsstønad får etterbetalt ytelser som nevnt i første
            ledd, kan kommunen kreve hel eller delvis refusjon i det beløpet som skal etterbetales,
            til dekning av sine utlegg til samme formål og for samme tidsrom. 

§ 39 Utbetaling av kvalifiseringsstønad 

Utbetaling av kvalifiseringsstønad skjer etterskuddsvis på grunnlag av registrert
            frammøte. Kommunen beslutter hvordan og til hvilke tidspunkter utbetaling skal skje. 

§ 40 Trekk i framtidige utbetalinger m.m. 

Dersom en person har fått utbetalt høyere kvalifiseringsstønad enn det vedkommende har
            krav på, kan det overskytende trekkes i framtidig stønad. 

Dersom det er gitt uriktige opplysninger gjelder § 23 tilsvarende for
            kvalifiseringsstønad. 

Kapittel 5 Saksbehandlingen 

§ 41 Anvendelse av forvaltningsloven 

Forvaltningsloven gjelder med de særregler som er fastsatt i loven her. 

Avgjørelser om tildeling av sosiale tjenester skal regnes som enkeltvedtak. 

§ 42 Plikt til å rådføre seg med tjenestemottaker 

Tjenestetilbudet skal så langt som mulig utformes i samarbeid med tjenestemottaker. Det
            skal legges stor vekt på hva vedkommende mener. 

§ 43 Innhenting av opplysninger 

Opplysninger skal så langt som mulig innhentes i samarbeid med tjenestemottaker eller
            slik at vedkommende har kjennskap til innhentingen. 

I saker som gjelder tjenester etter denne loven, kan kommunen kreve opplysninger fra
            andre offentlige organer. Like med offentlige organer regnes organisasjoner og private
            som utfører oppgaver for stat, fylkeskommune eller kommune. Har tjenestemottaker ikke
            samtykket i at opplysningene blir innhentet, skal spørsmålet om opplysningene kan gis
            uten hinder av taushetsplikt, avgjøres etter de taushetsbestemmelser som gjelder for
            avgiverorganet. 

§ 44 Taushetsplikt 

Enhver som utfører tjeneste eller arbeid for kommunen etter denne loven, har
            taushetsplikt etter forvaltningsloven §§ 13 til 13 e. Overtredelse straffes etter
            straffeloven § 121. 

Taushetsplikten gjelder også fødested, fødselsdato, personnummer, statsborgerforhold,
            sivilstand, yrke, bopel og arbeidssted. Opplysning om en tjenestemottakers oppholdssted
            kan likevel gis når det er klart at det ikke vil skade tilliten til kommunen. 

Opplysninger til andre forvaltningsorganer, jf. forvaltningsloven § 13 b nr. 5 og 6,
            kan bare gis når dette er nødvendig for å fremme kommunen i arbeids- og
            velferdsforvaltningens oppgaver, eller for å forebygge vesentlig fare for liv eller
            alvorlig skade for noens helse. 

Dersom et barns interesser tilsier det, kan fylkesmannen eller departementet bestemme
            at opplysninger skal være undergitt taushetsplikt, selv om foreldrene har samtykket i at
            de gjøres kjent. 

§ 45 Opplysningsplikt til barnevernstjenesten 

Personell som arbeider innenfor rammen av denne loven skal i sitt arbeid være
            oppmerksom på forhold som kan føre til tiltak fra barnevernstjenestens side. 

Uten hinder av taushetsplikt skal personellet av eget tiltak gi opplysninger til
            barnevernstjenesten, når det er grunn til å tro at et barn blir mishandlet i hjemmet
            eller det foreligger andre former for alvorlig omsorgssvikt, jf. lov om
            barneverntjenester §§ 4-10 til 4-12, eller når et barn har vist vedvarende alvorlige
            adferdsvansker, jf. samme lov § 4-24. Organene som er ansvarlige for gjennomføringen av
            lov om barneverntjenester, kan også pålegge personellet å gi slike opplysninger. 

§ 46 Folkevalgt organs sammensetning i enkeltsaker 

Dersom et folkevalgt organ etter kommunestyrets beslutning skal behandle saker
            vedrørende enkeltpersoner etter denne lov, skal organet ha tre til fem medlemmer. 

§ 47 Klage over kommunens vedtak 

Enkeltvedtak som kommunen har truffet etter denne loven, kan påklages til fylkesmannen. 

§ 48 Fylkesmannens kompetanse i klagesaker 

Fylkesmannen kan prøve alle sider av vedtaket. Når det gjelder prøvingen av det frie
            skjønn, kan fylkesmannen likevel bare endre vedtaket når skjønnet er åpenbart urimelig. 

Dersom et vedtak som gir klageren medhold, ikke kan settes i verk straks, kan
            fylkesmannen bestemme at det straks skal settes i verk midlertidige tiltak som skal
            dekke et øyeblikkelig behov. 

§ 49 Avgjørelse av tvister 

Oppstår det tvist mellom kommuner om ansvar etter § 3, kan kommunene kreve at
            fylkesmannen avgjør tvisten. Departementet kan gi nærmere regler om behandlingsmåten.
          

Kapittel 6 Ikrafttredelse, overgangsbestemmelser og endringer i andre lover 

§ 50 Lovens ikrafttredelse 

Loven trer i kraft fra den tid Kongen bestemmer. 

Lovens bestemmelser om kvalifiseringsprogram og kvalifiseringsstønad gjelder for den
            enkelte kommunen fra det tidspunktet det er inngått avtale mellom Arbeids- og
            velferdsetaten og kommunen etter arbeids- og velferdsforvaltningsloven §§ 13 og 14, og
            felles lokalt kontor er etablert. Fra 1. januar 2010 gjelder bestemmelsene for alle
            landets kommuner. 

§ 51 Overgangsbestemmelser 

Kongen kan gi forskrifter om lovens anvendelse for vedtak som er truffet etter lover
            som blir opphevet ved denne loven, og om saker som er under behandling etter disse
            lovene. 

§ 52 Endringer i andre lover 

Med virkning fra lovens ikrafttredelse gjøres følgende endringer i andre lover: 

1. I lov 13. desember 1991 nr. 81 om sosiale tjenester m.v. oppheves § 4-5,
                kapittel 5 og kapittel 5A. 

2. I lov 16. juni 2006 nr. 20 om arbeids- og velferdsforvaltningen gjøres følgende
                endringer: 

§ 1 første punktum skal lyde: 

Formålet med loven er å legge til rette for en effektiv arbeids- og
              velferdsforvaltning, tilpasset den enkeltes og arbeidslivets behov og basert på en
              helhetlig og samordnet anvendelse av arbeidsmarkedsloven, folketrygdloven, 

lov §§ [...] om sosiale tjenester i arbeids- og
                velferdsforvaltningen

 og andre lover som forvaltes av arbeids- og
              velferdsforvaltningen. 

§ 13 andre ledd første punktum skal lyde: 

Kontoret skal ivareta oppgaver for etaten og kommunens oppgaver etter 

lov [...]om sosiale tjenester i arbeids- og
                velferdsforvaltningen

. 

§ 16 første ledd skal lyde: 

Taushetsplikt etter denne loven eller etter 

lov [...]om sosiale
                tjenester i arbeids- og velferdsforvaltningen er

 ikke til hinder for at
              opplysninger er tilgjengelig for andre ansatte innen kontoret i den utstrekning som
              trengs for en hensiktsmessig arbeids- og arkivordning, blant annet til bruk ved
              veiledning i andre saker. 

3. I lov 2. juli 1999 nr. 62 om pasientrettigheter skal § 8-2 første ledd lyde:
                

Staten skal sørge for at det er et pasient- og brukerombud i hvert fylke. Pasient- og
              brukerombudets arbeidsområde omfatter statlige spesialisthelsetjenester og kommunale
              helse- og sosialtjenester. Med kommunale helse- og sosialtjenester menes i dette
              kapittelet helsetjenester etter lov 19. november 1982 nr. 66 om helsetjenesten i
              kommunene, med unntak av lovens kapittel 4a, og sosialtjenester etter lov 13. desember
              1991 nr. 81 om sosiale tjenester m.v. 

4. I lov 13. juni 1980 nr. 24 om ligningsforvaltning skal § 6-2 nr. 1 bokstav b
                  lyde: 

b) pensjon, introduksjonsstønad etter introduksjonsloven, kvalifiseringsstønad
                  etter 

lov [...] om sosiale tjenester i arbeids- og
                    velferdsforvaltningen

, føderåd i jord- og skogbruk, livrente som ledd i
                  pensjonsordning i arbeidsforhold, engangs- og avløsningsbeløp for slike ytelser,
                  underholdsbidrag, fødselspenger, omsorgspenger ved adopsjon, dagpenger under
                  arbeidsløshet, sykepenger o.l. ytelser som skal regnes som skattepliktig inntekt
                  for mottakeren, 

5. I lov 28. februar 1997 nr. 19 om folketrygd gjøres følgende endringer: 

§ 4-6 første ledd annet punktum femte strekpunkt skal lyde: 

ulønnet arbeid som pålegges etter 

lov [...]om sosiale tjenester i
                arbeids- og velferdsforvaltningen,

§ 14-13 første ledd bokstav g skal lyde: 

g) deltar på heltid i kvalifiseringsprogram etter 

lov [...] om
                    sosiale tjenester i arbeids- og velferdsforvaltningen,

§ 13-11 andre ledd skal lyde: 

Medlemmer som er pålagt å utføre arbeidsoppgaver etter 

lov [...]om
                sosiale tjenester i arbeids- og velferdsforvaltningen § 20

, er
              yrkesskadedekket under slikt arbeid. 

§ 22-6 første ledd første punktum skal lyde: 

Dersom en person ikke er i stand til å disponere ytelsen selv på grunn av
              sinnslidelse, psykisk utviklingshemning, alvorlig mental svekkelse, hjerneskade, eller
              misbruk av berusende eller bedøvende midler, kan ytelsen utbetales til en annen person
              eller til et 

Nav-kontor

. 

§ 23-2 femte ledd annet punktum skal lyde: 

Det skal heller ikke betales arbeidsgiveravgift av introduksjonsstønad etter
              introduksjonsloven eller kvalifiseringsstønad etter 

lov [...]om
                sosiale tjenester i arbeids- og velferdsforvaltningen.

§ 23-3 andre ledd nr. 2 bokstav f skal lyde: 

f) kvalifiseringsstønad etter 

lov [...] om sosiale tjenester i
                    arbeids- og velferdsforvaltningen.

 Fremskrittspartiet har varslet at de ønsker å stemme imot. 

Votering:

Komiteens innstilling ble bifalt med 79 mot 24 stemmer.

(Voteringsutskrift kl. 20.33.17)

 Det voteres over lovens overskrift og loven i sin helhet. 

Fremskrittspartiet har varslet at de vil stemme imot. 

Votering:

Lovens overskrift og loven i sin helhet ble bifalt med 80 mot 24
              stemmer.

(Voteringsutskrift kl. 20.33.46)

 Lovvedtaket vil bli ført opp til andre gangs behandling i et senere møte i
              Stortinget. 


                    
                    

 Etter ønske fra arbeids- og sosialkomiteen vil presidenten foreslå at taletiden
            begrenses til 40 minutter og fordeles med inntil 5 minutter til hvert parti og inntil 5
            minutter til statsråden. 

Videre vil presidenten foreslå at det gis anledning til replikkordskifte på inntil fem
            replikker etter innlegg fra statsråden innenfor den fordelte taletid. 

Videre blir det foreslått at de som måtte tegne seg på talerlisten utover den fordelte
            taletid, får en taletid på inntil 3 minutter. 

– Det anses vedtatt. 

 (ordfører for saken): Innstillingen vi behandler i dag, dreier seg om forslag fra
            Regjeringen om endringer i folketrygdloven, sosialtjenesteloven og enkelte andre lover. 

De to viktigste endringene er knyttet til budsjettforslaget for 2010 og innebærer for
            det første at pensjonen til alderspensjonister mellom 69 og 70 år ikke lenger skal
            inntektsprøves. Den andre endringen innebærer heving av minsteytelsene til mottakere av
            arbeidsavklaringspenger og overgangsstønad. Det er en samlet komité som støtter disse
            forslagene. 

Komiteen slår i innstillingen fast at eldre arbeidstakere er en ressurs i arbeidslivet,
            og at det er viktig å motivere arbeidstakere til å stå lenger i jobb. Den foreslåtte
            opphevingen av reglene om inntektsprøving for 69-åringer fra 1. januar 2010 er siste
            ledd i nedtrappingen av inntektsprøvingen. Tidligere har inntektsprøvingen blitt
            avviklet for 67-åringer og 68-åringer, i henholdsvis 2008 og 2009. Endringene vil gjøre
            det mer lønnsomt å fortsette i arbeid og dermed oppmuntre eldre til å stå lenger i
            arbeid og forlenge sin yrkeskarriere. 69-åringer som i dag får pensjonen avkortet, vil
            heretter få utbetalt full pensjon ved siden av arbeidsinntekt. Det er positivt, både for
            arbeidstakerne selv, for arbeidsgivere og for samfunnet som helhet. 

Det har lenge vært et sentralt mål å øke avgangsalderen fra arbeidslivet, noe som bl.a.
            kan avspeiles i IA-avtalen. Erfaringene viser at andelen som kombinerer arbeid og
            pensjon, økte da 67-åringene fikk mulighet til fritt å kombinere arbeid og pensjon fra
            2008. Det er all grunn til å tro at det samme vil skje med den økte fleksibiliteten som
            ble lagt inn for 68-åringene i 2009 og nå for 69-åringene fra 1. januar neste år.
            Mindretallet har i sine merknader vist til representantlovforslag nr. 68 for 2007–2008.
            Jeg oppfatter et ønske der om at dette burde ha kommet to år tidligere. Dette er altså
            en ordning som har bestått siden 1973, og en kan spørre seg hvorfor ikke disse partiene
            selv har tatt et slikt initiativ i løpet av de 37 årene ordningen har bestått. Jeg
            registrerer bare at så ikke har skjedd, og jeg registrerer at det er det rød-grønne
            flertallet som nå får det på plass og fjerner denne avkortingen. 

Det er en samlet komité som støtter Regjeringens forslag om å heve minsteytelsene til
            mottakere av arbeidsavklaringspenger og overgangsstønad til 2 G fra 1. mai 2010. Dette
            vil være ett bidrag til fattigdomsbekjempelse. 

De øvrige forslagene i proposisjonen omhandler mindre endringer og lovtekniske
            presiseringer. Jeg vil kort trekke fram ett av dem, og det er forslaget som går på at
            kvalifiseringsprogrammet skal tilbys i alle kommuner fra 1. januar 2010. Det gjelder
            også i de kommunene der en ennå ikke har etablert Nav-kontor. Det er dette som er
            bakgrunnen for det tillegget en foreslår inntatt i loven. 

Først og fremst er dette en viktig sak for landets arbeidsglade og arbeidsføre
            68-åringer, som neste år vil kunne fortsette i jobb og beholde sin fulle pensjon ved
            siden av den lønnsinntekten de måtte ønske å ha. 

 Jeg synes at det er ganske naturlig at en mann i min alder tar ordet i en sak som
            omhandler en så vidt viktig reform for seniorene i samfunnet som akkurat denne, og som
            altså innebærer, med dette vedtaket som vi gjør i dag, at hele aldersgruppen mellom 67
            og 70 år som ønsker å arbeide etter oppnådd pensjonsalder, nå kan tjene så mye de vil
            uten at pensjonen reduseres. Det forhold at man allerede har opphevet inntektsprøvingen
            for 68- og 67-åringer, har allerede ført til at flere eldre nå står i arbeid lenger,
            hvilket selvfølgelig er hensikten med denne lovendringen. 

Rent bortsett fra at det av mange grunner er ønskelig å gi eldre anledning til å stå i
            arbeid lenger, er det også av hensyn til bærekraften i pensjonssystemet nødvendig å
            gjøre det mer lønnsomt å arbeide lenger. Ja, økningen i utgiftene til pensjoner,
            uføretrygd, sykepenger og arbeidsledighet er faktisk en trussel mot vekstkraften i norsk
            økonomi i årene som kommer. 

Men framfor alt er den lovendringen som nå finner sted, god seniorpolitikk. Vi har bruk
            for seniorene i arbeidslivet, deres kunnskap og deres erfaringer. På enkelte områder er
            vi faktisk i ferd med å miste en kompetanse som ikke lett lar seg erstatte over natten. 

Typiske ingeniøretater som Statens vegvesen og Jernbaneverket vil eksempelvis merke at
            noen tusen ingeniører som ble utdannet på slutten av 1960- og i begynnelsen av
            1970-tallet, når pensjonsalderen i løpet av de nærmeste årene. Det kan få som konsekvens
            at infrastrukturplanleggingen i samfunnet stopper eller blir redusert i løpet av de
            neste tiårene, dersom ikke disse etatene setter i verk seniorpolitiske tiltak som får
            pensjonistene til å stå lenger i arbeid. Det er en diametralt motsatt situasjon enn den
            politikken som rådde i årene rundt og etter årtusenskiftet, da statlige virksomheter
            hadde det travelt med å kvitte seg med eldre arbeidskraft som ledd i hardhendte
            omstillinger. Utgiftene til ventelønn, som årlig er gjenstand for en viss oppmerksomhet
            i disse statsbudsjettider, er nettopp et resultat av dette. 

Det er og blir arbeidsgiverne, både i privat og offentlig sektor, som har ansvaret for
            en fornuftig seniorpolitikk. Men de er selvfølgelig ikke upåvirket av rammebetingelsene.
            Derfor er det så viktig at vi legger til rette for en best mulig kombinasjon av trygd og
            arbeid, slik at arbeidslivet kan dra nytte av seniorenes kunnskap og kompetanse. Det
            betyr også at vi i fellesskap må innrette oss slik at det blir mulig for arbeidstakerne
            å trappe ned arbeidsinnsatsen gradvis. Det gjelder for øvrig ikke bare eldre, men alle
            som av ulike grunner føler at de ikke er i stand til å yte 100 pst., men som fortsatt
            ønsker å bidra i arbeidslivet – ikke minst fordi arbeidslivet er en viktig sosial arena
            for de aller fleste av oss. Ja, ikke minst det! 

 Jeg skal iallfall prøve å ikke forlenge debatten, men gjøre den litt kortere. 

Først vil jeg vise til det innlegget jeg hadde i budsjettdebatten som vi nettopp er
            ferdig med. Jeg er, som jeg sa der, veldig glad for at vi nå opphever inntektsgrensen
            også for denne aldergruppen, 67–69 åringer. Dette har jo våre venner i både Høyre,
            Kristelig Folkeparti og Fremskrittspartiet fremmet forslag om hvert år i forrige
            periode, og Fremskrittspartiet har fremmet forslagene mange ganger før den tiden også.
            Som sagt er jeg veldig fornøyd med at regjeringspartiene nå støtter opp om et forslag
            som opposisjonen har fremmet flere ganger, og at man kanskje ser nytten av å lytte til
            opposisjonen. Jeg håper at regjeringspartiene har den evnen også i flere saker som
            kommer i framtiden. Da tror jeg nok vi skal få gode løsninger for folk flest ute i det
            norske samfunn. 

Med det tar jeg opp de forslagene vi har i innstillingen. 

 Representanten Robert Eriksson har tatt opp de forslagene han refererte til. 

Flere har ikke bedt om ordet til sak nr. 11. 

(Votering, se side 924) 





                    

 Under debatten er det satt fram to forslag. Det er forslagene nr. 1 og 2, fra Robert
              Eriksson på vegne av Fremskrittspartiet. 

Forslag nr. 2 lyder: 

«Stortinget ber Regjeringen legge frem en sak for Stortinget med vurdering av
                situasjonen for enslige forsørgere sammenlignet med foreldrepar sett i lys av
                utviklingen siden overgangsstønaden ble innført.» 

Dette forslaget blir i samsvar med forretningsordenens § 30 fjerde ledd å føre opp på
              dagsordenen som egen sak i et senere møte. 

Komiteen hadde innstilt til Stortinget å gjøre slikt vedtak til 

lov  

om endringer i folketrygdloven mv. (oppheving av reglene om inntektsprøving for
            69-åringer mv.) 

I 

I lov 28. februar 1997 nr. 19 om folketrygd gjøres følgende endringer: 

§ 8-12 fjerde ledd første punktum skal lyde: 

Til et 

medlem mellom

 67 og 

70

 år som
              

mottar alderspensjon,

 ytes sykepenger i 60 sykepengedager, se
            § 8-51. 

§ 8-33 tredje ledd skal lyde: 

Feriepengene utgjør 10,2 prosent av de sykepengene som gir rett til feriepenger. For
            arbeidstakere som har fylt 59 

år i opptjeningsåret,

 forhøyes
            prosentsatsen til 12,5. 

§ 8-51 skal lyde: 

§ 8-51 Medlem med alderspensjon 

Det ytes ikke sykepenger til et medlem som 

mottar
              alderspensjon

 etter kapittel 19. Til et medlem mellom 67 og 

70

 år som 

mottar alderspensjon,

 ytes det likevel
            sykepenger etter bestemmelsene i kapitlet her dersom inntektsgrunnlaget overstiger to
            ganger grunnbeløpet. 

Når trygden yter sykepenger, fastsettes sykepengegrunnlaget ut fra den arbeidsinntekten
            som medlemmet har i tillegg til pensjonen. 

Sykepenger fra trygden ytes i opptil 60 

sykepengedager.

§ 9-6 femte ledd første punktum skal lyde: 

Selv om den ene av foreldrene er alene om den daglige omsorgen, kan 

stønadsdagene fordeles

 mellom foreldrene i forhold til omfanget av avtalt
            samvær. 

§ 15-7 første ledd skal lyde: 

Årlig overgangsstønad utgjør 

to

 ganger grunnbeløpet. 

§ 19-4 andre og tredje ledd oppheves. 

§ 19-6 andre, tredje og fjerde ledd oppheves. 

§ 21-4 c femte ledd skal lyde: 

Reglene om bevisfritak i tvisteloven §§ 22-8 og 22-9

 gjelder
              tilsvarende ved anvendelsen av bestemmelsene i § 21-4 og § 21-4 a første ledd. 

§ 21-12 nytt femte og sjette ledd skal lyde: 

Fristen for klage og anke er seks uker, også i saker som nevnt i fjerde ledd. 

Et vedtak etter folketrygdloven kan ikke bringes inn for de alminnelige domstolene før
            mulighetene til å klage og anke er nyttet fullt ut. 

II 

I lov 26. oktober 2007 nr. 97 om endringer i sosialtjenesteloven og i enkelte andre
            lover skal punkt IV nytt tredje punktum lyde: 

Uavhengig av annet punktum gjelder kapitlet for alle kommuner fra 1.
              januar 2010.

Nåværende tredje punktum blir nytt fjerde punktum. 

III 

I lov 19. desember 2008 nr. 106 om endringer i folketrygdloven og i enkelte andre lover
            (arbeidsavklaringspenger, arbeidsevnevurderinger og aktivitetsplaner) avsnitt I skal
            andre ledd i endringen av folketrygdloven § 11-16 lyde: 

Minste årlige ytelse er 

to

 ganger grunnbeløpet. 

IV 

Ikrafttredelse

Endringene i folketrygdloven §§ 9-6, 21-4 c og 21-12 trer i kraft straks. Endringene i
            folketrygdloven § 15-7 og i lov 19. desember 2008 nr. 106 om endringer i folketrygdloven
            mv. § 11-16 trer i kraft 1. mai 2010. De øvrige endringene trer i kraft 1. januar 2010. 

 Til II foreligger det et avvikende forslag, nr. 1, fra Fremskrittspartiet. Forslaget
              lyder: 

«I lov 26. oktober 2007 nr. 97 om endringer i sosialtjenesteloven og i enkelte
                andre lover skal punkt IV nytt tredje punktum lyde: 

Uavhengig av annet punktum gjelder kapitlets §§ 5A-1 til og med 5A-6 for alle
                kommuner fra 1. januar 2010.» 

Det voteres først alternativt mellom forslaget fra Fremskrittspartiet og komiteens
              innstilling under II, deretter over innstillingens I, III og IV. 

Votering:

1. Ved alternativ votering mellom komiteens innstilling under II og forslaget fra
                  Fremskrittspartiet ble innstillingen bifalt med 79 mot 24 stemmer 

(Voteringsutskrift kl. 20.34.54) 

2. Komiteens innstilling under I, III og IV ble enstemmig bifalt. 

 Det voteres over lovens overskrift og loven i sin helhet. 

Votering:

Lovens overskrift og loven i sin helhet ble enstemmig bifalt.

 Lovvedtaket vil bli ført opp til andre gangs behandling i et senere møte i
              Stortinget. 


                    
                    

 Ingen har bedt om ordet. 

(Votering, se side 925) 





                    

 Det voteres over lovens overskrift og loven i sin helhet. 

Votering:

Lovens overskrift og loven i sin helhet ble enstemmig bifalt.

 Lovvedtaket vil bli ført opp til andre gangs behandling i et senere møte i
              Stortinget. 


                    
                    

 Ingen har bedt om ordet. 

(Votering, se side 926) 





                    

 Ingen har bedt om ordet. 

(Votering, se side 926) 





                    

 Det voteres over forslag fra stortingsrepresentant Jan Tore Sanner på vegne av Høyre
              og Kristelig Folkeparti fremsatt i Stortingets møte 26. november 2009: 

«Stortinget ber Regjeringen heve grensen for lønnsoppgaveplikt i frivillige
                organisasjoner til 8 000 kroner pr. ansatt.» 

Venstre har varslet at de vil støtte forslaget subsidiært. 

Votering:

Forslaget fra Høyre og Kristelig Folkeparti ble med 79 mot 25 stemmer ikke
              bifalt.

(Voteringsutskrift kl. 20.37.03)


                    
                    

 Ingen har bedt om ordet. 

(Votering, se side 927) 





                    

 Det voteres over forslag fra stortingsrepresentant Jan Tore Sanner på vegne av Høyre
              og Venstre fremsatt i Stortingets møte 26. november 2009: 

«Stortinget ber Regjeringen komme tilbake til Stortinget med en egen sak der
                Skatteunndragelsesutvalgets mange forslag vurderes under ett og der aktuelle
                virkemidler og beløpsgrense ses i sammenheng før man iverksetter forslag om
                fradragsnekt.» 

Votering:

Forslaget fra Høyre og Venstre ble med 85 mot 19 stemmer ikke bifalt.

(Voteringsutskrift kl. 20.37.41)


                    
                    

 Ingen har bedt om ordet. 

(Votering, se side 927) 





                    

 Det voteres over forslag fra stortingsrepresentant Jan Tore Sanner på vegne av Høyre
              og Venstre fremsatt i Stortingets møte 26. november 2009: 

«Stortinget ber Regjeringen komme tilbake til Stortinget med en egen sak der
                Skatteunndragelsesutvalgets mange forslag vurderes under ett og der aktuelle
                virkemidler og beløpsgrense ses i sammenheng før man iverksetter forslag om
                ansvarliggjøring av kjøper.» 

Votering:

Forslaget fra Høyre og Venstre ble med 85 mot 19 stemmer ikke bifalt.

(Voteringsutskrift kl. 20.38.14)


                    
                    

 Ingen har bedt om ordet. 

(Votering, se side 927) 





                    

 Det voteres over forslag fra stortingsrepresentant Jan Tore Sanner på vegne av Høyre
              fremsatt i Stortingets møte 26. november 2009: 

«Stortinget ber Regjeringen heve grensen for lønnsoppgaveplikt og dermed grensen
                for skattefrihet opp til 6 000 kroner for private arbeidsoppdrag i tilknytning til
                betalerens hjem og fritidsbolig.» 

Votering:

Forslaget fra Høyre ble med 86 mot 17 stemmer ikke bifalt.

(Voteringsutskrift kl. 20.38.48)


                    
                    

 Ingen har bedt om ordet. 

(Votering, se side 927) 





                    

 Det voteres over forslag fra stortingsrepresentant Hans Olav Syversen på vegne av
              Kristelig Folkeparti fremsatt i Stortingets møte 26. november 2009: 

«Stortinget ber Regjeringen fastsette en endringsforskrift til forskrift av 19.
                november 1999 nr. 1158 Forskrift til skatteloven, som opphever regelen om maksimal
                timesats på 500 kroner og maksimal antall timer per år for egne ansatte på 1 850
                timer fra og med 1. januar 2010.» 

Votering:

Forslaget fra Kristelig Folkeparti ble med 98 mot 6 stemmer ikke
              bifalt.

(Voteringsutskrift kl. 20.39.22)


                    
                    

 Ingen har bedt om ordet. 

(Votering, se side 927) 





                    

 Det voteres over forslag fra stortingsrepresentant Hans Olav Syversen på vegne av
              Kristelig Folkeparti fremsatt i Stortingets møte 26. november 2009: 

«Stortinget ber Regjeringen fremme forslag om endringer i eiendomsskatteloven som
                gjør det enklere for kommunene å ta sosiale hensyn i forbindelse med utskriving av
                eiendomsskatt.» 

Votering:

Forslaget fra Kristelig Folkeparti ble med 97 mot 7 stemmer ikke
              bifalt.

(Voteringsutskrift kl. 20.39.55)


                    
                    

 Stortinget går til votering i sakene nr. 1–19 på dagens kart. 





                
                
                

Voteringen i en sak finnes i slutten av referatet for hver enkelt sak.


            


            

 Det foreligger ikke noe referat. 

Forlanger noen ordet før møtet heves? – Møtet er hevet. 





                    
                    
                    

