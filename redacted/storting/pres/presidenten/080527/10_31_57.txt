 Representanten Carl I. Hagen har teke opp det forslaget han refererte til. 




 Komiteen har besluttet ikke å oversende saken mot de tre høyesterettsdommerne Bruzelius, Matningsdal og Stang Lund til Stortingets ansvarskommisjon. Komiteen valgte likevel på bakgrunn av Tore Sandbergs initiativ for første gang å åpne sak for å ta stilling til hvorvidt konstitusjonelt ansvar skal gjøres gjeldende, og om Stortingets ansvarskommisjon skal anmodes om å foreta nødvendige undersøkelser for å klarlegge grunnlaget for slikt ansvar. 




Jeg oppfatter denne prosessen som en klar erkjennelse av sakens viktighet. Det er sannsynlig at Tore Sandberg tidligere har møtt en slags holdning om at dette ikke interesserer oss, men akkurat den holdningen synes jeg ikke kan rettes mot Stortingets behandling av saken, som har skjedd med aller største alvor og respekt for både Sandbergs innsats og for sakens alvor. 




Allerede dette forteller jo mye om sakens alvor. Behandlingen av Fritz Moen er et av de mest alvorlige justismord i Norges historie og kalles med rette en skamplett på vårt rettssamfunn. Det som ikke skal skje, skjedde. Statens myndighetsapparat sviktet, og en uskyldig mann ble dømt for to drap han ikke hadde begått. 




I innstillingen fra komiteen gjøres det grundig rede for hvorfor komiteens flertall anser at det ikke foreligger grunnlag for å oversende saken til Stortingets ansvarskommisjon. Jeg slutter meg her til saksordførerens redegjørelse, som var grundig og god på dette punkt. 




Høyre står sammen med komiteens flertall i å mene at saken nå endelig er behandlet på forsvarlig og grundig vis, ikke bare i Stortinget, men også gjennom Mæland-utvalgets arbeid og i tillegg det nylig inngåtte forliket mellom staten og Fritz Moens bo. 




Jeg vil igjen understreke at vår beslutning ikke skyldes en nedvurdering av sakens alvor, men en helhetsvurdering av hva som faktisk bør kreves for å sette Ansvarskommisjonen i arbeid og eventuelt kunne gjøre konstitusjonelt ansvar gjeldende overfor dommere i Høyesterett. For Høyres del har vi ikke funnet at de tre høyesterettsdommeres utøvelse av sine embeter som medlemmer av kjæremålsutvalget gir grunnlag for å sette Ansvarskommisjonen i arbeid, og sette i gang en prosess som kan føre til riksrettssak for brudd på konstitusjonelle plikter. 




 Fritz Moen-saken er blitt en vond og vanskelig sak for vårt rettssystem. De to drapene var grufulle i seg selv. Når vi i tillegg opplever at feil person ble dømt for drapene, er jo saken blitt dobbelt ille. 




Jeg tror det er viktig at Stortinget i dag har det riktige utgangspunktet i denne saken, og det har vi vel også erfart så langt at vi har. Vårt skjønn skal kun brukes til å avgjøre om det er tilstrekkelig grunnlag for å igangsette undersøkelser med tanke på en mulig riksrettstiltale mot tre navngitte høyesterettsdommere. Det er derved heller ikke opp til oss å foreta en overprøving av ulike rettsavgjørelser i Fritz Moen-saken, som om vi var en annen og høyere rettsinstans.




Sakens kjerne handler så vidt jeg kan se, i hovedsak om hvorvidt de tre høyesterettsdommerne ved å gå imot gjenopptakelse av Torunn-saken i Høyesteretts kjæremålsutvalg handlet mot bedre vitende. De tre høyesterettsdommerne er anmeldt av Tore Sandberg fordi han mener de ikke gikk grundig nok til verks i å undersøke vitneutsagn fra to personer som hadde hørt stemmer ved åstedet der Torunn ble funnet drept, om lag på det tidspunkt drapet kan ha skjedd. I tråd med det jeg startet med å si, er det ikke opp til oss å foreta en etterprøving av disse vitneutsagnene her. Likevel er det en kjensgjerning at de nevnte utsagn har vært underkjent gjennom hele rettsprosessen, fordi de var ansett som så vidt uklare at de verken alene eller sammenstilt med øvrige vitneutsagn var egnet til å svekke tilliten til anklagedes tilståelse og bidra til frifinnelse. Også det moment at anklagedes forsvarer valgte å se bort fra disse vitneutsagnene, taler i samme retning. 




Saksordføreren har i sitt innlegg gjort rede for de ulike sider av saken. Jeg finner ikke grunn til å gå ytterligere i detalj. Både i selve innstillingen og i vedleggene er det gitt supplerende informasjon som bidrar til å opplyse saken. 




Det er som kjent første gang etter at den nye riksrettsordningen ble vedtatt, at kontroll- og konstitusjonskomiteen har åpnet en sak som dette. Fra Kristelig Folkepartis side har vi vurdert saken grundig, ikke minst også i lys av at dette er en slags «prøvesak». Vi har ikke minst valgt å legge vekt på uttalelsene fra granskingsutvalget som ble nedsatt av Regjeringen for å granske Fritz Moen-saken og norsk strafferettspleie. Utvalget, ledet av professor Henry John Mæland, har slått fast at vitneutsagnene fra de to denne saken dreier seg om, ikke ville fått nevneverdig betydning for bevisbedømmelsen og heller ikke kunne tillegges «noen vekt ved bedømmelsen av tilståelsens troverdighet». 




Vi tar også med at heller ikke Gjenopptakelseskommisjonen for straffesaker har nevnt vitneobservasjonen fra vitne A i forbindelse med sin beslutning om å gjenoppta Torunn-saken. Tore Sandberg fortjener, som også andre har understreket, stor honnør for sin innsats i forbindelse med både denne og andre saker. 




I anmeldelsen fra Sandberg er det imidlertid framsatt påstand om at de tre dommerne har overtrådt straffeloven ved å ha handlet mot bedre vitende, og som embetsmenn å ha vist grov uforstand i tjenesten. Det er selvsagt alvorlige påstander. Vi kan ikke se at det finnes dokumentasjon som er sterk nok til å underbygge disse påstandene. På ett punkt har riktignok de tre dommerne erkjent at de kunne ha utdypet mer. Det skal ganske godt gjøres å gardere seg mot at det finnes en eller annen svakhet ved en så vidt omfattende saksframstilling. Men det må mer til for å sette i gang en undersøkelse med tanke på en mulig riksrettsprosess. Uansett finnes det ikke sterke holdepunkter for å hevde at dommerne i Høyesterett bevisst har handlet mot bedre vitende. 




I denne saken må vi også ta med at vi i dag vet mer enn det kjæremålsutvalget visste da de avgav sin kjennelse i 2003. To år senere, i desember 2005, kom det nemlig opp at en annen person på dødsleiet hadde erkjent å ha begått drapene på begge de to kvinnene. Det var i hovedsak det som førte til at Gjenopptakelseskommisjonen for straffesaker besluttet at Torunn-saken måtte gjenopptas. 




Fremskrittspartiets representanter har kommet til motsatt konklusjon i forhold til resten av komiteen. Det må naturligvis respekteres. Partiet hevder at når høyesterettsdommerne avviste å gjenoppta Torunn-saken, har det sannsynligvis kun vært basert på en formodning. Fremskrittspartiet framsetter på sin side en hypotese om at Torunn på vei fra Studentersamfundet den natten kan ha truffet en mann hun kjente, som hun så innlot seg med i en flørt som siden kunne ha ført til voldtekt, som vi også hørte i representanten Hagens innlegg. Jeg har i motsetning til representanten Carl I. Hagen vanskelig for å se at Fremskrittspartiet har bidratt til å sannsynliggjøre denne påstanden. Jeg har også vanskelig for å se at de omtalte vitneobservasjonene kunne ha bidratt til å kaste noe mer lys over saken, selv om Fremskrittspartiets forslag ble spilt inn. Etter vårt syn ville vi derfor være kommet like langt. 




Kristelig Folkeparti har konkludert med at det ikke er god nok grunn til å starte et arbeid i Ansvarskommisjonen og derved sette riksrettsapparatet i beredskap. Vi mener at det er svært lite sannsynlig at nye undersøkelser vil avdekke forhold som kan føre til at det vil bli reist sak for riksretten. 




Jeg er enig med representanten Hagen i at det i denne omgang bare er snakk om å ta stilling til om vi skal sette i gang etterforskning - naturligvis. Det kan vi heller ikke gjøre - med referanse til representanten Foss’ innlegg - uten at vi samtidig har de mulige konsekvensene for øye. 




 Også jeg vil takke saksordføreren for en grundig gjennomgang av sakens realiteter, slik de framstår i ettertid og etter en grundig behandling i komiteen. 




Dette er første gang Stortinget etter den nye bestemmelsen skal ta stilling til hvorvidt konstitusjonelt ansvar skal gjøres gjeldende, herunder om Stortingets ansvarskommisjon skal anmodes om å foreta nødvendige undersøkelser for å klarlegge grunnlaget for slikt ansvar. Det vises da til lov om rettergangsmåten i riksrettssaker av 5. februar 1932 nr. 2. 




Bakgrunnen for anmeldelsen fra Tore Sandberg av 18. september 2006 var at de tre høyesterettsdommerne Magnus Matningsdal, Eilert Stang Lund og Karin Bruzelius i egenskap av medlemmer av Høyesteretts kjæremålsutvalg den 14. oktober 2003 avsa kjennelse om å nekte gjenopptakelse av Torunn-saken. Sandberg mener kjæremålsutvalgets medlemmer har gjort seg skyldig i straffbare forhold som følge av dommernes behandling av en sentral del av en observasjon fra et vitne, som også flere av representantene har vært inne på i sine innlegg her i dag. 




Komiteen besluttet å åpne sak med bakgrunn i de påstandene som framkom i anmeldelsen fra Tore Sandberg, og det faktum at Fritz Moen ble uskyldig dømt for to drap som han sonet 18 år for. Justismordet på Fritz Moen er et av de groveste som er kjent i norsk rettspleie, og vil for alltid være en skamplett på vårt rettssamfunn. 




Fritz Moen ble frikjent for drapet i sivilsaken etter sonet straff. Frifinnelsen for drapet i Torunn-saken skjedde etter at Fritz Moen hadde avgått ved døden 28. mars 2005. Hovedgrunnen til frifinnelsen var at en mann på dødsleiet i desember 2005 erkjente å ha begått drapene på de to kvinnene Sigrid Heggheim og Torunn Finstad. 




Som nevnt har saksordføreren gått grundig igjennom sakens realiteter, slik flertallet ser det. Jeg skal ikke gjenta argumentene, jeg har bare lyst til å slutte meg til den ros flere har gitt Tore Sandberg for det arbeidet han har gjort i denne saken. Jeg mener at komiteen har foretatt en grundig gjennomgang av sakens realiteter og gjort en riktig vurdering, nemlig at det ikke foreligger grunnlag for å oversende saken til Stortingets ansvarskommisjon. Det er noe Senterpartiet støtter.




 Venstre er ikke representert i komiteen, derfor har jeg lyst til å komme med noen ord. Jeg syns saksordføreren hadde en veldig grundig og fin gjennomgang, og Venstre støtter flertallet i komiteen og deres vurdering. 




Selvfølgelig er dette en veldig alvorlig skamplett, ja, det er på en måte rettsstatens mareritt når slike ting skjer. Det er derfor Tore Sandbergs rolle er så fantastisk, men det viser også at vi alle som enkeltborgere i et samfunn faktisk er ansvarlige, fra toppen og helt ned til det å være et vitne eller det å være en medborger, for å kjempe mot at slike ting skjer. Det er det det er snakk om. Når man bygger en nasjon og en rettsstat sammen, er det faktisk et felles ansvar. 




Det er ett aspekt som ikke har vært med i denne debatten, men som jeg syns man har lært mye av. Jeg har snakket med politifolk som sier at avhørene i Fritz Moen-saken i læreboka for politifolk nå brukes som et mareritt-eksempel på hvordan det ikke skal gjøres. 




Det er mange som har lært mye av dette. Men det er enda et aspekt som jeg syns at vi ikke har løftet fram, men som er et stort aspekt i samfunnet, og det handler om rettssikkerheten til dem som har ulike handikap. Det er klart at handikapet her har medvirket til den uretten som faktisk har skjedd. Det handler om rettssikkerheten man bygger opp i et samfunn - at man tar en ekstra runde, at man har en ekstra sikkerhet, at man har et ekstra aspekt knyttet til det at man har et handikap. Vi snakker om rettigheter for folk med funksjonshemninger. På denne talerstol bryr vi oss mye om rettighetene til alle dem som er stand til å uttrykke hva de har behov for, men vi er nok ikke alltid like gode til å sikre rettssikkerhet for og rettigheter til alle dem som ikke er i stand til å uttrykke det. 




Jeg tror at den norske rettsstaten har lært mye av denne saken. Det er sjølsagt en lærdom vi skulle ha ønsket at vi hadde fått på andre måter, men fordi det fins aktive borgere som Tore Sandberg, får vi gjort noe rett igjen. Vi får i det minste evnen til å si unnskyld som rettsstat. 




 La meg avslutningsvis knytte noen kommentarer til dette som jo er en historisk dag i Stortinget. Det er altså første gang Stortinget behandler en eventuell oversendelse til Ansvarskommisjonen og starten på en eventuell riksrettssak.




Den behandlingen kontroll- og konstitusjonskomiteen har gitt saken, har vært grundig og omfattende, noe som også reflekteres i innstillingen. Det at det er ulikt syn i komiteen, svekker ikke sakens behandling som sådan. Jeg mener at vi som representerer flertallet, har gode begrunnelser for at vi har gjort som vi har gjort. Men det kan selvfølgelig ses på en annen måte, det er jo det som er politikk. Hagen har gjort rede for mindretallets syn. 




La meg bare understreke at da kontroll- og konstitusjonskomiteen besluttet å åpne sak, var ikke konklusjonen gitt. Man åpnet sak for å se om saken i seg selv var slik at man skulle sende den videre til Ansvarskommisjonen. Gjennom behandlingen i komiteen kom flertallet til at det ikke var grunnlag for det. 




La meg understreke hva som er det springende punkt. Det er vitneobservasjonen til vitnene A og B, som Sandberg vektlegger i sin anmeldelse. Realiteten er at vitnene A og B har - og det understreker også høyesterettsdommerne - noe ulikt syn på hvor de hørte stemmene komme fra. Det framgår også av sitatet fra vitneobservasjonen. Tre ulike instanser har altså vurdert denne vitneobservasjonen fra vitnene A og B. De ble ikke kalt inn til hovedforhandlingene i lagmannsretten. Kommisjonen for gjenopptakelse av straffesaker har ikke vektlagt dette. Heller ikke Mæland-utvalget, som har gjennomgått saken meget grundig, har vektlagt vitnene A og B, annet enn på den måten jeg siterte i mitt hovedinnlegg. Det vil etter min vurdering og etter Stortingets flertalls vurdering være svært vanskelig å tillegge vitnene A og B større betydning enn det de har fått i tre svært grundige behandlinger av saken.




Det som likevel gjenstår etter dagens behandling - og det er kanskje det som er det viktigste og kanskje det mest historiske - for uavhengig av hvilken konklusjon Stortinget i dag hadde ramlet ned på, ville man aldri ha klart å gjøre godt igjen den urett som er gjort mot Fritz Moen - det er at samfunnet har sagt unnskyld. Vi gir Sandberg honnør og ære for den flotte jobben han har gjort med å frikjenne Fritz Moen. Justisministeren har bedt om unnskyldning, og Fritz Moens bo har fått 20 mill. kr som en liten oppreisning for den urett som er begått. Men det at Stortinget underkaster denne anmeldelsen en så grundig behandling, gir et veldig tydelig signal til Høyesterett og til vårt rettssamfunn om at det som skjedde i Fritz Moen-saken, aldri må skje igjen, og at man faktisk står ansvarlig overfor både Stortinget og det norske samfunn hvis man begår den typen urett. Det er i dagens behandling første gang man gjennom det nye riksrettsinstituttet behandler denne typen spørsmål, men man skal ikke underslå at dette legges merke til i de kretser som skal legge merke til det. Det vil bety at man ved framtidige kjæremålsbehandlinger selvfølgelig vil måtte være ytterst nøye, og det samme vil gjelde alle tenkelige rettsprosesser der høyesterettsdommere er involvert. I så måte vil dagens behandling av Fritz Moen-saken - det er den siste behandlingen av denne saken, det betyr at saken nå henlegges - og den langsiktige effekten av at vi har behandlet saken så grundig, merkes i det norske rettssamfunnet i kommende generasjoner, simpelthen fordi det var i dag man startet og faktisk hadde en reell behandling av riksrettsinstituttet overfor Høyesterett og dets dommere. Det vil ha langsiktig og positiv betydning for vårt rettssamfunn. 




Jeg anbefaler komiteens flertallsinnstilling, som går ut på at saken henlegges. 




 Jeg vil gjerne slutte meg til saksordførerens håp om at behandlingen av denne saken vil få konsekvenser i den forstand at rettsapparatet, både høyesterettsdommerne og alle andre, merker seg behandlingen og det sterke ønsket om at man ikke skal ha saker tilsvarende Fritz Moen-saken. Jeg er noe usikker på om det faktisk vil bli oppfattet slik, i og med at man ikke handler. Flere av talerne har sagt at de er imot undersøkelser, fordi undersøkelsene ikke vil avdekke noe. Jeg trodde faktisk det var slik at undersøkelser blir iverksatt for å finne ut om det er noe å avdekke. Det vil jo alltid være slik at det virker noe rart hvis man skal la være å foreta undersøkelser, granskinger og vurderinger fordi man på forhånd har konkludert. 




Saksordføreren nevnte også at man ved tre tidligere behandlinger, altså bl.a. domstoler, granskingsutvalg osv., har undersøkt og vurdert disse vitneutsagnene, og har konkludert med at det liksom ikke er så viktig. Vel, det at andre har konkludert slik, er vel ikke noen unnskyldning for Stortinget. Hvis man konkluderer på samme måte bare fordi andre har gjort det, føler man det jo slik at hvis andre gjør feil, skal man selv kunne gjøre nøyaktig de samme feilene, uten egentlig å ha noe ansvar. Det er fremdeles slik at ingen er stilt til ansvar for justismordene overfor Fritz Moen. Det har ikke fått konsekvenser for noen. 




Og når det gjelder rettsapparatet og rettssystemet, virker det ikke - på meg i hvert fall, som en utenforstående - som om det har slått inn i systemene at man skal være ydmyk overfor mulige justismord, og at man bør være åpen for å kunne se på saker på nytt - igjen f.eks. Torgersen-saken, hvor man innbitt holder fast på at intet skal gjenopptas. Holdningen som jeg mener å fornemme at vi møter fra rettsapparatet, også gjennom boken til Tore Sandberg, og i Liland-saken og andre saker, er at vi gjør pr. definisjon ikke feil, og vær så snill, vi skal ikke ha noen som går oss etter i sømmene. Man dekker kanskje litt over hverandre og har den holdning at her gjøres det ikke feil, og man motarbeider aktivt i realiteten dem som gjerne vil finne ut om feil er begått. Og jeg beklager å måtte si det, men jeg føler at det er det samme som kommer hit til salen, i Stortinget - en masse fine ord, men å sette i gang undersøkelser og gi mulighet for avhør og kartlegging sier altså flertallet nei til. Fremskrittspartiet synes det ville vært helt naturlig at Stortingets ansvarskommisjon hadde fått det oppdraget. Så vidt jeg har forstått, har heller ikke Tore Sandberg konkludert med at det bør reises riksrettssak. Han har heller ikke sagt at høyesterettsdommerne har foretatt noe straffbart, han har bedt om undersøkelse av dette. Og etterforskningen som Ansvarskommisjonen burde vært igangsatt med, ville vært et langt bedre grunnlag for Stortingets avgjørelse med hensyn til om saken skulle henlegges, eller om det skulle tas ut tiltale. 




Anders Anundsen hadde her overtatt presidentplassen. 




 Flere har ikke bedt om ordet til sak nr. 1. 

(Votering, se side 3378) 





                    

 Under debatten har Carl I. Hagen sett fram eit forslag på vegner
av Framstegspartiet. Forslaget lyder: 

«Henvendelse fra Tore Sandberg med begjæring om påtale
for riksrett mot høyesterettsdommerne Magnus Matningsdal, Eilert
Stang Lund og Karin Bruzelius i anledning kjennelse av Høyesteretts
kjæremålsutvalg 14. oktober 2003 i Fritz Moen-saken, oversendes
Stortingets ansvarskommisjon med anmodning om å foreta nødvendige
undersøkelser for å klarlegge grunnlaget for ansvar, jf. lov
om rettergangsmåten i riksrettssaker av 5. februar 1932 nr. 2.»

Det vil bli votert alternativt mellom dette forslaget
og tilrådinga frå komiteen. 

Komiteen hadde tilrådd:

Henvendelse fra Tore Sandberg med begjæring om påtale
for riksrett mot høyesterettsdommerne Magnus Matningsdal, Eilert
Stang Lund og Karin Bruzelius i anledning kjennelse av Høyesteretts
kjæremålsutvalg 14. oktober 2003 i Fritz Moen-saken - henlegges.

Votering:

Ved alternativ votering mellom tilrådinga frå komiteen
og forslaget frå Framstegspartiet vart tilrådinga vedteken med
75 mot 24 røyster.

(Voteringsutskrift kl. 12.14.23)

 I sak nr. 2 ligg det ikkje føre
noko voteringstema. 


                    
                    

