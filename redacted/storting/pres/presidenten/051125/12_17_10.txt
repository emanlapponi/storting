 Presidenten har en viss forståelse for at når representanten blir ivrig, så glemmer han å rette talen til presidenten. Det bør huskes for fremtiden.




 Denne interpellasjonen tok jeg opp etter å ha lest et intervju med olje- og energiministeren hvor han sa at Regjeringen vil jobbe for å skaffe en kraftbalanse i Norge.




Det jeg har vært opptatt av, er å få konkrete tiltak på bordet som Regjeringen vil gå inn for, for å oppnå dette. Jeg tror dette ikke bare har vært en nyttig debatt for Regjeringen, men at det også har vært en viktig debatt for Norge. Vi trenger en visjonær og prinsipiell debatt om hvordan vi i fremtiden skal slippe å drive og importere sterkt forurensende kullkraft fra Danmark og kjernekraft fra Russland og eventuelt Finland etter hvert. Det er bred enighet i Stortinget om at vi skal greie å skape en kraftbalanse, og det er klart at det kan Norge gjøre hvis vi vil.




Så virker det som om noen synes at det er litt ille at jeg pirker borti at den ikke er så konkret, denne oppfølgingen, og man sier at man må også se hen til hva den forrige regjeringen gjorde eller ikke gjorde. Først må jeg si at jeg tror faktisk Regjeringen er tjent med at vi nå begynner å se litt nærmere på dette, for det vil også skape en sterkere kraft i det politiske miljø i forhold til å få gjennomført nødvendige tiltak for å oppnå denne kraftbalansen. Deretter så blir det vel litt lettvint når man nærmest indikerer at denne ubalansen når det gjelder kraft, har oppstått i de fire siste årene. Dette er noe vi har dratt med oss i minst 10–15 år i Norge, slik at det er nok flere regjeringer som har vært inne her.




Når det gjelder de tiltak som den forrige regjeringen gjennomførte, ble det utbygd mer vannkraft – fornybar vannkraft – i de fire siste årene enn det ble gjennom hele 90-tallet. Vi gjennomførte også etablering av Enova, som kom på plass under den forrige regjeringen, og vi etablerte Gassco.




Jeg er nå mer opptatt av å se fremover: Hvordan skal vi greie å få til en slik kraftbalanse? Det som er endret med denne regjeringen, er at man i tillegg til å åpne for konvensjonelle gasskraftverk sier at det skal stilles et rensekrav til dem. Men for å få realisert disse må de få en klar beskjed om at den ekstraregningen må tas av staten når man først har bestemt dette. Ellers er jeg redd for at de ikke realiseres, og det vil jeg gjerne utfordre olje- og energiministeren på: Kan han forsikre om at disse gasskraftverkene kommer, og at han da vil sende tydelige signaler om at det ikke er økonomi det står på?




Så sier bl.a. representanten Borten Moe at det er gjort veldig lite, og at nå skal denne regjeringen rydde opp. Det synes jeg er fint, det synes jeg er veldig bra. Og da skal det satses på bioenergi. Når kommer de konkrete tiltakene for å stimulere mer til bioenergi? Det er det interessant å få olje- og energiministeren til å besvare. Når kommer denne vannbårne varmen? Hvilke tilleggstiltak er det som skal gjennomføres der? Når det gjelder vindkraft, henviser representanten Sørensen til at det er dyrere å gjennomføre dette her i landet enn i Sverige. Når vil de konkrete tiltakene komme på plass fra olje- og energiministeren for at det skal være incentiver i Norge tilsvarende i Sverige?




 Det vil vi nå få svar på fra statsråd Enoksen.




La meg igjen starte med å takke for at dette viktige temaet blir tatt opp av Børge Brende. Jeg er enig i at Regjeringen er tjent med at man får en debatt omkring dette, og det er en debatt som jeg tror vi skal få rikelig anledning til å komme tilbake til. Jeg skal også gi representanten Brende rett i at dette ikke er en situasjon som har oppstått i løpet av de fire siste år. Jeg husker min første periode på Stortinget, som medlem av energi- og miljøkomiteen. I mars 1995 holdt daværende nærings- og energiminister Jens Stoltenberg en energipolitisk redegjørelse for Stortinget der han påpekte at vi rundt tusenårsskiftet måtte forvente å være nettoimportør av elektrisk energi. Så dette har vi visst om en stund. Vi har hatt veldig få virkemidler for å få økt kapasitet, og vi har gjort for lite for å redusere forbruket. Som jeg sa, det er resultatet av mange års unnlatelsessynder som denne regjeringen nå har påtatt seg oppgaven med å rydde opp i.




Jeg synes faktisk det mest oppsiktsvekkende ved dagens debatt er å se den fullstendige splittelsen som vi allerede kan registrere mellom partier som inntil nylig satt i regjering med hverandre. Jeg vil takke representanten Line Henriette Holten Hjemdal for et særdeles konstruktivt og godt innlegg i forhold til å vise de utfordringer vi står overfor. Det var et innlegg som jeg oppfattet å være helt på linje med den politikken denne regjeringen står for.




Jeg satt en stund med en følelse av at Høyre hadde tenkt å søke nødhavn hos Fremskrittspartiet i energi- og miljøpolitiske spørsmål, men etter å ha hørt representanten Solvik-Olsen, som tar til orde for både utbygging av atomkraft og kullkraft – jeg strekker det litt langt nå, han gjør vel ikke det, men han indikerte at atomkraft og kullkraft også er en mulighet, jeg skal renonsere meg til å gå så langt – og etter å ha hørt Torbjørn Andersen, som sier at vi har et vannkraftpotensial på 205 TWh, så er det tross alt ennå en viss avstand mellom Høyre og Fremskrittspartiet. Det er jeg glad for. Det lover godt for den energipolitiske og miljøpolitiske debatten at Høyre ennå befinner seg på den noenlunde rimelige banehalvdelen her.




Børge Brende etterlyser på nytt de tiltak som Regjeringen skal komme med i forhold til å øke produksjonen av vindkraft, i forhold til å ta i bruk bioenergi og vannbåren varme. Dette vil vi komme tilbake med i tur og orden, både i framtidige budsjetter og gjennom det arbeidet som Regjeringen allerede har startet. Det er en stor oppgave, og jeg tror med respekt å melde at Børge Brende ikke forventer å få nøyaktige og konkrete svar på det i denne debatten i dag. Det er positivt at vi har fått satt dette på dagsordenen på den måten som Børge Brende gjør i dag, og jeg ser fram til å kunne ha mange energipolitiske debatter i denne salen i årene som kommer.




 Da er interpellasjonsdebatten over.





                    
                    
                    

