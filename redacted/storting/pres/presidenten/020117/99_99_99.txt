 Presidenten vil anta at denne relativt positive evaluering var ment som læringsstøtte og ikke som sluttevaluering.




 La meg først takke for hyggelig respons fra representanten Reikvam, og så vil jeg bare komme med et par bemerkninger til hans siste innlegg.




Kvalitetsutvalget skal få lov til å arbeide i ca. halvannet år, men det skal ikke være til hinder for at vi kan ta initiativ i mellomtiden. Noe annet ville være meningsløst. Det har jeg klargjort for utvalget. Vi skal også sørge for å ha så god dialog med utvalget at man ikke løper i bena på hverandre. En del av de initiativene jeg nå har nevnt i innlegget mitt, vil jeg derfor selvfølgelig kunne ta uavhengig av utvalgets arbeid, eller i samråd med dem. Det jeg tror vil være et slags tilbakevendende dilemma for oss, er at det er ganske bred enighet om at vi bør delegere og overlate mer til lokale beslutninger for å utnytte den entusiasmen og kunnskapen som finnes på den enkelte skole, og forhåpentligvis også i den enkelte kommune, samtidig som vi selvfølgelig må ha en viss kontroll på nasjonalt nivå med at vi holder på med de riktige tingene. Da gjelder det å finne ut hva vi må styre sentralt. Det bør være mindre detaljert, etter min mening. Må vi styre sentralt, og hvilken kvalitetssikring må vi ha på nasjonalt nivå? Det er noe av det jeg nevnte i innlegget mitt. Jeg tar også sikte på å utvikle bedre systemer for slik kvalitetssikring.




Jeg kan jo si til representanten Reikvam at jeg har startet utredningen av det som litt enkelt sagt er en skolebonusordning, som er et tillegg til de midlene vi har til kvalitetsutvikling, som jeg tror er veldig positivt og stimulerende for skolene rundt omkring. Kanskje kan vi få til andre positive ordninger også. Det ble riktignok på en måte nedstemt her i forbindelse med budsjettbehandlingen, men jeg tror ikke det er et uttrykk for at representanten Reikvam er mot det. Dette har vi startet utredningen av, og jeg håper at vi kan få i gang en forsøksordning relativt snart nettopp for å stimulere alt det positive arbeidet som skjer ute i skolene.




Helt til slutt et par ord om den OECD-undersøkelsen som representanten Reikvam også var inne på i sitt hovedinnlegg. Hvor relevant er den for norske forhold? Mitt inntrykk er at de norske forskerne som har vært involvert i dette arbeidet – og jeg understreker at dette er meget solid forskning – legger vekt på at dette faktisk er nokså relevant for norske læreplaner. Det er ikke sikkert det er like relevant for alle land, men for Norge er dette faktisk ganske relevant. Det andre – jeg må bare nevne det – er at jeg har sett veldig mange avisinnlegg som antyder at disse litt dårlige resultatene, at vi er gjennomsnittlige, skyldes at vi har integrert praktisk talt alle barn og unge i norsk skole, og at det gjør det litt vanskelig å ligge helt på topp. Men denne faktoren er det tatt hensyn til når man kommer frem til resultatene, så man kan si at rent forskningsmessig er det korrigert for den faktoren at man har litt ulike skolesystemer og ulik skolepolitikk. Min mening er at man alltids kan diskutere hvor dårlig det er, eller hvor skuffet man skal være over gjennomsnittlige resultater. Jeg har den holdningen at hvis man er utdanningspolitiker, eller den saks skyld foreldre, lærer eller skoleleder, har man så å si plikt til å arbeide for stadig bedre utdanning for våre barn og unge. Det betyr at de skal få mer kunnskap, men også at de skal trives bedre når de går på skolen, fordi det er en forutsetning for at de skal kunne lære. Det er mitt utgangspunkt. Jeg lener meg ikke tilbake med såpass gjennomsnittlige resultater.




 For Arbeiderpartiet er det et viktig prinsipp å sikre samfunnet en offentlig fellesskole, der opplæringen er tilpasset den enkeltes behov og er åpen for fleksibilitet og variasjon. Utdanningspolitikk handler om å gi hver enkelt mulighet for og en sjanse til å strekke seg etter sine mål og realisere sitt potensial ut fra individuelle forutsetninger.




Et av hovedspørsmålene her er hvilke tiltak som skal settes i verk for å oppnå målet om at alle skal sikres læring, og hvordan vi skal fremme læring som virker motiverende. Samtidig er det viktig å huske på at det er flere faktorer som påvirker elevenes læring: undervisningsformer, personal, fysiske forhold og samarbeidet mellom hjem og skole og andre institusjoner og organisasjoner. Elevenes rettigheter i forhold til utviklingen av læringen er viktig. De representerer en stor ressurs i form av erfaringer og meninger. Stikkordet er eleven i sentrum, læringen i sentrum, og at elever og lærere må samarbeide om læringen.




Det er i dag muligheter for skoler til å søke om forsøk, jf. opplæringsloven. Det gjelder bl.a. fleksibel organisering av elevene. Her ligger det et forbedringspotensial. Vi må bli flinkere til å bruke de muligheter som ligger i skolen, til å tilrettelegge undervisningen for den enkelte. Et viktig prinsipp er tilpasset opplæring, at alle elever sikres likeverdig utdanning ved at de møtes ulikt.




Jeg er enig med interpellanten i at dette arbeidet i større grad må stimuleres, bl.a. gjennom tilbud om etter- og videreutdanning for alle lærere og informasjon til skolene om utviklingsarbeidet som foregår rundt omkring i landet. Mange lærere etterlyser også muligheter for faglig utvikling, og her er arbeidstidsavtalen med mulighet til å prøve ut den nye arbeidstidsordningen en viktig faktor. Her kommer også den ventede meldingen om lærerutdanningen til å spille en viktig rolle, da læreren er sentral i utviklingsarbeidet.




Vi ønsker at hver enkelt elev skal få mulighet til å utvikle seg med et tilpasset undervisningstilbud, og vi vil ha en mest mulig rettferdig evaluering av elevenes arbeid og prestasjoner. Vi vil ikke avvikle karaktersystemet, men videreutvikle og forbedre det. Vi er positive til det arbeidet som er satt i gang med å utvikle ulike måter å vurdere elevene, lærlingene og skolene på når det gjelder utbytte av opplæring, holdninger og mestring. Internasjonale og nasjonale undersøkelser av læringsutbytte er nyttige verktøy, men enkeltresultater må heller ikke overfokuseres.




Når det gjelder vurdering, er formålet først og fremst å øke kvaliteten på læringen. Apropos verktøy for læring, vil jeg også her nevne og påpeke IKTs potensial når det gjelder elevenes læring, og at det ligger mange muligheter i den nye informasjonsteknologien. Utviklingsarbeidet i skolen, spesielt med henblikk på alternative undervisningsformer, er viktig, men jeg mener også at det er nødvendig å minne om at det foregår en del utviklingsarbeid i skolen i forhold til evaluering og vurdering. Det ble her vist til eksempler både fra interpellanten og fra statsråden. De gode erfaringene må samles og formidles til hele skolesystemet.




Vi ønsker alle en god skole for våre barn og unge. Jeg mener det er bred enighet om hovedlinjene i utdanningspolitikken, og den må vi bevare. Så skiller vi lag i enkeltspørsmål. Det er åpenbare mangler i det norske skolesystemet, i fysisk miljø og i innhold, men det er også svært mange positive sider, og jeg mener at det er hovedbildet.




Min oppfordring er at vi i den politiske diskusjonen ikke bruker eksempler på mangler til å svartmale tilstanden i den norske skolen. Det gagner ikke utviklingen mot en enda bedre skole, hvor vi skal ha med oss både skole, lærere, elever og foreldre. Etter den runden vi foreløpig har hatt her i dag, er jeg positiv og optimistisk for den videre diskusjonen.




 Det er et viktig saksområde representanten Reikvam tar opp i dagens interpellasjon.




Høy kvalitet i skolen er viktig, og skal vi få det til, må vi være bevisste i forhold til undervisningsformer og i forhold til vurderingsformer. I grunnskolen, som er det skoleslag jeg kjenner best etter 27 år i skolen, skjer det mye kreativt og spennende utviklingsarbeid. Nye undervisningsformer prøves ut og evalueres. Siktemålet ved ethvert tiltak er å øke elevenes trivsel og å øke elevenes læring – læring forstått i ordet bredeste betydning. Uten dette målet ville utviklingsarbeidet være hensiktsløst. Skal den nødvendige motivasjon for utviklingsarbeid skapes, er det viktig at skolene gis større mulighet til selv å organisere sin undervisning og til selv å finne fram til metoder som måtte passe best for den enkelte skole.




Skal vi oppfylle målet om å gi alle elever et tilpasset undervisningstilbud, er handlefrihet for skolene en forutsetning. Og det betyr at skolene også bør styre tilleggstimeressursene, B-time- eller T-timeressursene, som det heter. Det å beholde nåværende evaluerings- og prøvesystem er derimot etter Høyres syn ingen hindring for å gi skolene større handlefrihet. Vi mener at karakterer er viktig for å gi elever og foreldre tilbakemelding om elevenes faglige utvikling. Hvor mange og hvor hyppige prøver er diskutabelt. Her kan ingen påberope seg sannheten. Den enkelte lærer må avgjøre prøveomfanget i den enkelte klasse. Men Høyre står fast på at det er nødvendig med landsomfattende, standardiserte prøver i norsk, matematikk og engelsk på ungdomstrinnet, samtidig som det bør gjennomføres obligatoriske prøver for å sjekke om elevene faktisk oppnår den nødvendige ferdighet i lesing og skriving.




Vi må imidlertid ikke overdrive betydningen av organisatoriske reformer alene. Det viktigste er at elevene lærer det de er forutsatt å lære, og det de har forutsetninger for å lære – ikke hvordan de lærer det. Skal dette lykkes, må kreativitet i undervisningsformene framelskes ved å gi skolene den nødvendige frihet, og det må gis stor adgang til pedagogisk differensiering i den enkelte klasse.




Til slutt: Representanten Reikvam bruker ordet «læringsarbeid» for det som alltid før het undervisning. Jeg vil gjerne understreke at for meg er det ikke noe negativt i ordet «undervisning» – kanskje fordi jeg som lærer har stått for denne undervisningen. For meg betyr ikke undervisning at passive elever sitter og mottar visdom fra en doserende lærer, for så å reprodusere dette på en papegøyeaktig måte. Begrepet undervisning omfatter for meg i høy grad elevenes egenaktivitet, og det er veldig, veldig lenge siden vi hadde en skole hvor idealet var passive, lyttende, reproduserende elever. Vi har en skole hvor det er kreativitet i forhold til undervisningsmetoder, og denne kreativiteten må vi vedlikeholde og videreutvikle.




 Statsrådens innlegg var god musikk i Fremskrittspartiets ører. Det er derfor med en viss undring jeg observerer at Sosialistisk Venstreparti tydeligvis er av samme oppfatning. Videre er jeg glad for at Arbeiderpartiet akkurat nå ikke ønsker å avvikle karakterene.




Fremfor å gå inn i representanten Reikvams detaljrikdom vil jeg vise til at skolen, foreldrene, elevene og ikke minst lærerne har et berettiget krav om å få evalueringsformer som er objektive og målbare, og ikke minst forståelige og akseptable for alle som anser seg som brukere av skolen og skolens resultater. Jeg kan ikke late som om SVs representant i sin interpellasjonstekst oppfyller slike faglige kriterier. Er det virkelig slik at pedagogikk og rammebetingelser kan hindre kreativitet i den offentlige skolen? I innlegget roser han nemlig alle de kreative lærerne. Dette er motstridende.




Representanten Reikvam viser videre til at lese- og skriveferdighetene samt norske barns matematikkferdigheter er over gjennomsnittet av resultatene i den fremlagte OECD-rapporten. Representanten Reikvam hevder at de norske resultatene er gode. Men når hver femte elev ikke har tilstrekkelige kunnskaper til å lese en avis med forståelse, er det etter Fremskrittspartiets oppfatning en systemfeil! Etter opplæringsloven har alle elever rett til en tilpasset opplæring – en individuell opplæring.




Fremskrittspartiet er meget opptatt av evaluering av all opplæring, og vi har fremmet flere forslag basert på objektivitet og kvalitet som er blitt nedstemt av et overveldende flertall. Vi er også opptatt av brukernes rettssikkerhet, som er åpenbart mangelfull. Rettssakene som nå dukker opp i ganske stort tempo, og den økende analfabetismen er et klart signal om dette. Problemene knyttet til det å få sin rett via det ordinære rettsapparatet er også åpenbare, fordi evalueringskriteriene ikke kan anses som objektive og målbare.




Som en avslutning: I mange år hadde jeg gleden av å følge Darwin P. Erlandsens muntre penn i Dagbladet når han på sin elegante måte avkledde og tydeliggjorde svulstigheter og tomme fraser. Dessverre for mange av oss har han lagt ned pennen, så vi får ikke lenger en kommentar til f.eks. representanten Reikvams innlegg i denne evalueringsdebatten. Vi får trøste oss med at Darwin P. Erlandsens etterfølgere åpenbart vil få travle dager.




 Det er presidentens bestemte inntrykk at den type kommentarvirksomhet er overtatt av TV-mediet, med vekslende hell.




 Kvalitetsdebatten i skolen er viktig, og dagens tema er en del av denne debatten. I representanten Reikvams innlegg opplevde jeg at representanten satte sammenhengen mellom evalueringsformer og læringsformer sterkt i fokus. Jeg finner grunn til å advare mot å overvurdere evalueringsformenes styrende evne på læringsformene. I dag opplever jeg at evalueringsformene henger etter det som nå skjer i skolehverdagen når det gjelder læringsformer. Det skulle jo tilsi at evalueringsformene ikke styrer læringsformene. Vi trenger derfor å jobbe videre med disse. Jeg synes at statsråden her har en konstruktiv tilnærming, som jeg og Kristelig Folkeparti støtter. Jeg la merke til at også representanten Reikvam etter min mening uttrykte en viss overraskelse over statsrådens innlegg. Jeg er veldig godt fornøyd med det som statsråden har sagt.




I Kristelig Folkeparti ønsker vi å fornye skolens innhold og organisering. Vi trenger læringsformer som støtter opp under den aktive eleven. Dette vil øke læringsutbyttet, og vi trenger et system som sikrer kvaliteten. Jeg er enig med statsråden når hun sier at spørsmålet ikke er et ja eller nei til karakterer eller eksamen i seg selv, men i hvilken sammenheng de inngår, hva de brukes til, og hvilken kompetanse som legges til grunn for utforming av eksamensprøver og kriterier for vurdering.




Det kan reises spørsmål ved om ressursene i evalueringsarbeidet brukes riktig. Kristelig Folkeparti ønsker større fokusering på evalueringsarbeidet underveis framfor sluttevaluering. Derfor støtter jeg de tankene som statsråden hadde omkring mappeevaluering. Men vi trenger ressurser til evalueringsarbeidet, og derfor blir det budsjettkuttet flertallet gjorde for 2002, uten at man skisserer endringer i evalueringsarbeidet, litt overraskende og uforståelig for meg. Ja, dette er for meg uforståelig.




Finland har i grunnskolen konsentrert sin vurdering om innlæringsferdigheter, innlæringsmotivasjon og kommunikasjonsferdigheter. Finland tenker etter min mening ganske spennende omkring vurderings- og evalueringsarbeidet. De er opptatt av å sjekke om det er måloppnåelse i morsmål og matematikk, mens de i øvrige fag kan ha nasjonale fagprøver, men også tverrfaglige oppgaver. Dette er en spennende tenkning som jeg synes det er verdt å tenke over om vi også kan utnytte bedre i Norge. Derfor er jeg veldig fornøyd når statsråden sier at vi har behov for å tenke mer differensiert om vurderingsarbeidet. Vi bør belønne skoler som driver bra. Vi bør ha en skolebasert vurdering, men med et nasjonalt system for innhenting og tilbakeføring av resultater. Vi trenger å spre informasjon om vurderingsarbeidet til andre skoler, men hvorvidt dette arbeidet må skje uavhengig av det departementale system, f.eks. i et eget skoletilsyn, stiller jeg meg i dag tvilende til.




 Jeg vil begynne med å rose representanten Reikvam for å løfte en veldig viktig debatt, som på en måte er en av kjernedebattene i diskusjonen om skolepolitikken framover. Jeg vil også rose statsråden for å være nytenkende og åpen for nye idéer på dette området. Jeg tror kanskje ikke det er et parlamentarisk uttrykk å si at det kan bli rock and roll i skolepolitikken nå framover, men jeg har litt forventninger om det likevel.




Venstre har ikke et fanatisk forhold til karakterer; vi er verken fanatisk for eller fanatisk imot. Men skal vi utvikle kvalitet i skolen, krever det at vi også utvikler kvalitetsmål. Skal skolen bli bedre, må vi ha kunnskap om nivåene til de enkelte. Et lite eksempel: I Oslo-skolen har 33 pst. av elevene et annet morsmål enn norsk når de begynner på skolen. Vi har i dag ingen gode system som måler hvilket nivå norskkunnskapen deres er på under utviklingen i skolehverdagen. Skal vi greie å gi et godt tilbud til disse elevene, er vi nødt til å utvikle den typen kvalitetsmål.




Jeg er veldig enig med representanten Reikvam i det han sa om spesialundervisning. I dag har vi flinke lærere som skriver søknader, veldig flinke PPT-ansatte som vurderer søknadene, for så å bevilge penger til ufaglærte assistenter som ikke vet hvordan man skal jobbe med disse ungene. Det betyr at vi bruker all kompetanse og alle ressurser til å behandle papir, og så bruker vi de med minst kompetanse, de vi bruker minst penger på, til å behandle ungene.




Venstre mener at den neste reformen i skolen må komme nedenfra og opp, ikke slik som Arbeiderpartiet innførte, en masse reformer som går ovenfra og ned. Da må man slippe skolen fri. Jeg tror vi må få bort illusjonen om at skolen er lik overalt i hele landet. Det er klart at jeg med min bakgrunn fra Øysletta skole har en annen kompetanse enn et barn som har gått på Gamlebyen skole. Det betyr ikke at den ene kompetansen er mer verdt enn den andre, men man må innrømme at den er forskjellig.




Vi har i dag et skolesystem som er ekstremt regelstyrt. Det har litt å gjøre med gleden som denne salen har hatt over å styre, men det har også med det å gjøre at vi stort sett i rammeforhold organiserer undervisningen som vi gjorde for 200 år siden. Det betyr at vi har en klasse i et klasserom, et gitt antall elever som er like gamle, og så har vi en lærer. Hva er det som sier at alle 8-åringer skal gå i samme klasse? Hva er det som sier at alle bør begynne på skole samtidig? Hva er det som sier at gymsaler skal være rektangulære? Jeg tror at vi må stille alle disse grunnleggende spørsmålene i forhold til alle de gitte sannhetene rundt skolepolitikken.




Til slutt har jeg lyst til å ta med noen idéer fra Sogn videregående skole, som har brukt Skole 2000 som mal i utviklingen av to yrkesfagklasser. Der har de to klasser som er slått sammen, som har kjernetid, stemplingsur, prosjektarbeid, fullstendig ansvar for egen læring, der lærerne har bare kontortid i klasserommet, der elevene vurderer seg sjøl og foreslår karakter etter en skriftlig vurdering av seg sjøl, for så å få en skriftlig vurdering tilbake av lærer, der lærer konkluderer på karakter. Vi i Venstre har tro på at det er mange lærere rundt omkring som har ideer i massevis om hvordan ting kunne ha vært gjort bedre, og det er de som må slippes løs om vi skal få en bedre skole.




 Jeg er overbevist om at også SV, i likhet med Høyre, ønsker en god skole, hvor elevene trives, hvor de kan utvikle sine kreative evner og ferdigheter, og hvor de kan lære sine fag på en best mulig måte. Så langt tror jeg at Høyre og SV er rimelig enige.




Men når det gjelder vektlegging av de ulike deler av skolens innhold, at skolen først og fremst skal være et sted å lære og ikke nødvendigvis bare et sted å være, og når det gjelder bruk av ulike pedagogiske virkemidler i denne sammenheng, karakterer, skilles våre veier. Det kan synes som om interpellanten mener at bare man innfører nok reformer i skolen, bare man gjennomfører nok forsøk, kaster vrak på gjennomprøvde og hevdvunne undervisningsformer og i særdeleshet fjerner karakterene som vurderingsform, så vil alt bli så meget bedre i skolen. Selvsagt er det ikke slik. For Høyre er det på dette området som på de aller fleste områder for øvrig i samfunnet, ikke et spørsmål om enten – eller, men om både – og. Det er ikke slik som interpellanten hevder, at karakterer som vurderingsform er styrende for all undervisningsaktivitet og et hinder for kreativitet og utvikling. Det er heller ikke slik at såkalt tradisjonell undervisning er gammeldags eller avleggs. I mange fag og i mange undervisningssammenhenger gir tradisjonell undervisning i samspill mellom den gode og engasjerte faglærer og elevene meget gode resultater, også med karakterer som evalueringsform. Derfor ønsker Høyre i større grad enn SV å beholde og utvikle karakterer som pedagogisk virkemiddel og objektivt vurderingskriterium i skolen. Karakterer gir både den enkelte elev, foreldrene, den enkelte lærer og skolen målbare og sammenliknbare resultater av innsats og arbeid, og bidrar også til å sikre rettssikkerheten for den enkelte elev.




For Høyre er det et overordnet mål å høyne den faglige kvaliteten i skolen. Derfor må vi ha mest mulig objektive, målbare og sammenliknbare resultater. Dette hindrer selvfølgelig verken forsøk, kreativitet eller bruk av alternative pedagogiske virkemidler.




Høyre har stor tillit til den enkelte lærer og til den enkelte skole, og vil gi større frihet til lokal forsøksvirksomhet og kreativitet i forhold til pedagogisk arbeid. Etter dagens debatt kan det se ut som om SV på dette området er rimelig enig med Høyre.




For å utvikle kvaliteten i skolen enda bedre ønsker Høyre, slik statsråden så vidt var inne på, å innføre et nasjonalt skoletilsyn, som både kan gi råd og rettledning til den enkelte skole og skoleeier om nødvendige tiltak som bør iverksettes for å høyne kvalitet, samt være rådgivende organ for nasjonale myndigheter med hensyn til status og tilstand i de norske skolesamfunn. Jeg håper at også SV vil være med på å vurdere dette tiltaket for å gjøre skolen enda bedre.




 Etter å ha hørt statsråden og også representanten Jan Olav Olsen var jeg rimelig oppstemt ganske lenge her, men etter det siste innlegget, fra Søren Fredrik Voie, var vi tilbake til gammel retorikk igjen. Og jeg vet ikke om verken Høyre eller SV kommer så veldig mye lenger hvis vi skal holde oss til gammel retorikk. Jeg følte derfor at jeg fra å være høyt oppe plutselig kom brått ned igjen, og det var ikke så veldig hyggelig.




Så noen kommentarer til det som er sagt. Det er riktig at jeg konsekvent bruker begrepet «læringsarbeid». «Undervisning», føler jeg, setter oss litt tilbake til den situasjonen, det er i hvert fall knyttet til den, som jeg synes det er viktig at vi skal distansere oss fra. Språket er viktig, og det å finne ord som er dekkende for det vi prøver å si, er viktig, og derfor bruker jeg ganske bevisst stort sett ordet «læringsarbeid» og snakker i mindre grad om undervisning.




Vi vet en god del om karakterenes rolle i forhold til undervisningen. Dette er det gjort studier på, dette er det gjort undersøkelser på, og jeg vil oppfordre representanten Voie til å lese evalueringen av Reform 94, der svaret er rimelig klart at eksamenssystemet, karaktersystemet, er styrende. Vi får ikke til de innholdsendringene som vi er opptatt av, og så prøver forskerne å peke på det som er årsaken, og her er karakterene én av årsakene. Det er et faktum, iallfall hvis vi skal tro på forskningen.




Jeg synes ikke vi skal avvikle karaktersystemet; jeg sier ikke det. Men det som er viktig, som statsråden og også andre var inne på, er at bruk av karakterer skal bygge opp om læringen. Det er poenget med å bruke karaktersystemet. Å stimulere, hjelpe og veilede hele læringsprosessen, det er målet med karakterene. Vi kan bruke ulike former for karakterer, men når det gjelder evalueringssystemet, vet vi alle sammen at når vi er i en arbeidsprosess og har gjort et stykke arbeid hvor vi har vært med og definert målene osv, så synes vi det er ok, og når noen sier at dette gikk bra, dette fikk vi til, vi klarte det, vi har nådd de målene vi satte oss. På den måten kan vi godt ha et karaktersystem. Jeg tror at det er noe av det som vi har vært inne på her. Noen ønsker å gå lenger enn andre, men jeg føler at vi nå kan starte på en prosess, vi kan komme inn på en riktig vei.




Og så helt til slutt dette med de komparative OECD- studiene. Jeg er enig med statsråden i at PISA-undersøkelsen virker veldig skikkelig og veldig grundig. Det var ikke det som var poenget mitt. Poenget mitt var at om ikke norske elever alltid ligger på topp i alle mulige internasjonale komparative studier, er det ikke sikkert vi gjør en dårlig jobb i norsk skole. Jeg synes det er ganske bra at vi stort sett ligger over gjennomsnittsnivå, og vi ligger bedre an enn mange som vi kan sammenlikne oss med. Det var poenget. Men så lenge det er noen elever som ikke får godt nok læringsmiljø, har vi et stykke arbeid å gjøre. Men det er på grunn av den enkelte elev og ikke på grunn av at de tilfeldigvis har havnet på gjennomsnittet eller litt over gjennomsnittet.




 Hvis det kan være til noen trøst for interpellanten, vil presidenten bare bemerke at det er relativt vanlig at ting går opp og ned her i verden.




 La meg bare komme med noen få avsluttende bemerkninger.




For det første vil jeg oppmuntre skolene til å forestå et kontinuerlig utviklingsarbeid, også når det gjelder gode vurderingsformer og læringsstøttende vurderingsformer. Jeg mener at selv om vi vil forenkle disse forsøksprosedyrene, så har vi fortsatt en oppgave i å forenkle norsk skole. Jeg har også lyst til å si at handlingsrommmet av og til er større enn man kanskje tror, og at det er viktig at dette handlingsrommet også utnyttes av skolene. Jeg var forleden på besøk på Ringstabekk skole, som er en ganske kjent skole for mange, for det har vært en slags forsøksskole i mange år. De gjør veldig mye eksperimentelt og spennende, men de kan også vise til gode resultater. De har altså fritak for arbeidstidsavtaler – der tror jeg de opererer under den mest radikale forsøksvarianten, og de kunne aldri operert som de gjør uten det. Men de har faktisk ingen andre forsøk, så de opererer altså innenfor det handlingsrommet som er der. Og på Ringstabekk er det 60 elever i hver klasse – hvis man kan kalle det en klasse – og de utnytter timetallsressursen kreativt. Så selv om jeg føler et sterkt trykk for å forenkle i norsk skole – det bør vi absolutt gjøre – er det også et viktig budskap at det er et handlingsrom som man kan utnytte. Det var det første jeg ville si.




Det andre er at denne kreativiteten som vi ønsker oss, den må – og det var mitt budskap i hovedinnlegget – også ledsages av en viss kvalitetssikring og en viss kvalitetskontroll, om jeg kan bruke et slikt uttrykk. Det har også vært mitt budskap at her trenger vi bedre systemer for det. Særlig når vi vil desentralisere og oppmuntre til kreativitet, må vi som politikere, foreldre, elever osv., ha en eller annen nasjonal sikkerhet for at vi oppnår resultater. Noen har her snakket om skoletilsyn, og noen har sagt at de har vært skeptiske til det. Jeg sier bare: Jeg ønsker å arbeide videre med dette og vil komme tilbake til den typen kvalitetssikring. Og la meg gi et eksempel. Ingen her høres ut til å være mot karakterer, men det er viktig å ha et nyansert forhold til dette. Jeg synes karakterer er all right, men det har også sin begrensning, og det er dette vi må være klar over. Jeg skal gi et eksempel på det. I dag kan det være slik at en elev går ut av videregående opplæring med meget gode karakterer og likevel har for dårlig kunnskap til å studere. Da er det et eller annet galt med systemet som vi som voksne bør interessere oss for, for det er klart at hvis man går ut av videregående opplæring med gode karakterer, burde man være klar for å greie seg innledningsvis i et studium. Det kan tyde på at vi kanskje trenger en form for kvalitetssikring av karaktersetting eller andre kvalitetssikringssystemer.




Så til slutt: Vidar Bjørnstad sa at vi må ikke svartmale norsk skole. Og det er riktig, vi må ikke det. Veldig ofte når vi snakker, snakker vi om gjennomsnittsbetraktninger, og det er store variasjoner. Det er svært mye bra som skjer i norsk skole, men vi kan heller ikke skjule at det alle er for, nemlig tilpasset opplæring, er langt på vei et mantra uten innhold for svært mange elever i norsk skole. Og det må vi ta alvorlig. Svake elever faller enda mer utenfor, og flinke elever – for å bruke den typen uttrykk – får ikke muligheten til å strekke seg så mye som de kunne ønske seg. Det viser denne OECD-undersøkelsen, og det er alvorlig.




Jeg tror foreldre og elever som er gamle nok til å artikulere seg, ønsker seg tre ting av norsk skole: De ønsker seg kunnskap, de ønsker seg trygghet, og de ønsker seg trygghet for kunnskap. Hvis dette er våre mål, må vi også interessere oss for hvordan vi kan nå målene og i hvilken retning vi skal gå, og da må vi ha noen måleverktøy for å gjøre det.




 Flere har ikke bedt om ordet til sak nr. 2.





                    
                    
                    

