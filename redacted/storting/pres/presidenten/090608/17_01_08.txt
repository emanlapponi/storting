 Det blir replikkordskifte. 




 Bare en kort replikk. 




Spørsmålet er om det er noe i Forsvarets kulturomfang som statsråden synes kunne vært under et annet departement – og motsatt også – eller er forsvarsministeren fornøyd med det som er? Er det slik at det bør være der, slik at vi har det som vi skal ha, og at vi da tar vare på det, og så får den andre kulturen være der den er? 




 Det er alltid en vurdering hva som kunne ligge under et annet departement. Jeg tror man skal være klar over at Forsvaret har en veldig spesiell rolle i vårt samfunn og i vår historie. Det er en gammel institusjon, det har veldig lange tradisjoner og har egentlig opp gjennom historien stått for veldig mye av kulturvirksomheten i samfunnet generelt. På et visst tidspunkt var det nesten slik at alt foregikk, også kulturvirksomhet, i regi av Forsvaret. 




Det er ikke sikkert at det nødvendigvis bør være slik i all fremtid. Det er det jo absolutt heller ikke i dag. Like fullt er det slik at den kulturvirksomheten vi har, henger så tett sammen med den profesjonen som Forsvaret til daglig står for, at det i hvert fall er min vurdering at det er riktig å ha den også fremover. Nettopp ved å legge frem denne meldingen mener jeg at vi synliggjør også viktigheten av den, og hvor stor den er i forhold til den betydningen den har i samfunnet. 




 Flere har ikke bedt om ordet til replikk. 




De talere som heretter får ordet, har en taletid på inntil 3 minutter. 




 Norges krigshistorie er både lang og blodig, og det kan sikkert diskuteres hvordan vi skal forvalte denne. Jeg mener at det er av den største viktighet at denne blir tatt vare på for våre etterkommere. Men med Forsvarets reduserte aktivitet mange steder i Norge har det blitt mer og mer vanskelig å ta vare på f.eks. krigsminnesmerker og festninger. Tidligere da Forsvaret var mange steder rundt omkring, hadde f.eks. den enkelte leir ansvaret for vedlikehold og markeringer. Da var det enkelt for dem som ønsket det, å sette seg inn i historien og f.eks. være med på forskjellige minnetilstelninger og markeringer som var. 




Det samme kan sies om våre festninger. På mange av disse var det stor militær aktivitet, som f.eks. på Kongsvinger festning i Hedmark. Her holdt Heimevernsdistriktet til samt at det var en del soldater og befal i tillegg. Så forsvant Heimevernet og resten av Forsvaret. Nå er det kun en kommandant igjen. Det er fortsatt aktivitet der, men den består av brylluper, sivile fester og forskjellige kulturarrangement etc., slik at festningen og dens område fortsatt er i bruk, men det militæret er borte. Det er svært bra at festningen brukes, men jeg er redd for at den militære historien etter hvert blir redusert til et minimum. Da jeg sist ringte Kongsvinger festning, svarte Vinger Hotell 

 Spa! Ja, tidene forandrer seg. 




Derfor er jeg glad for at St.meld. nr. 33 for 2008–2009, «Kultur å forsvare» Om kulturvirksomheten i Forsvaret frem mot 2020, tar opp igjen bl.a. disse to ting. Det er viktig å ha et forsvar som kan ivareta Norges interesser i framtiden, men det er også viktig å ha forståelse for hvorfor. Det får vi bl.a. ved å ivareta vår krigshistorie. 




 Flere har ikke bedt om ordet til sak nr. 5. 

(Votering, se side 3425) 





                    

