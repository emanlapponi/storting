 Fra Sosialistisk Venstrepartis stortingsgruppe
foreligger søknad om sykepermisjon
for representanten Inga Marte 

Thorkildsen

 fra
og med 15. februar og inntil videre.

Etter forslag fra presidenten ble enstemmig
besluttet:

1.	Søknaden behandles straks
og innvilges.

2.	Vararepresentanten, Lars 

Egeland

,
innkalles for å møte i permisjonstiden.

 Lars Egeland er til stede og vil ta sete.

Representanten Gunvald Ludvigsen vil framsette
et privat forslag.

  På vegner av stortingsrepresentantane
Lars Sponheim, André N. Skjelstad og meg sjølv
vil eg setje fram framlegg om styrking av pårørande sine
rettar i situasjonar der det er usemje om å halde fram
med eller avslutte livsnødvendig behandling.

 Harald T. Nesvik vil framsette
et privat forslag.

 På vegne av representantene Jan-Henrik
Fredriksen, Vigdis Giltun og meg selv har jeg gleden av å fremme
forslag om å be Regjeringen legge fram en plan for omlegging
av norsk eldreomsorg slik at staten får ansvaret for at
pengene følger brukeren, og dekker utgiftene til omsorgen.

 Representanten Per-Willy Amundsen vil framsette
et privat forslag.

 På vegne av stortingsrepresentantene Åge
Starheim, Ib Thomsen og meg selv vil jeg gjerne sette fram et forslag
om språk- og kunnskapskrav i forbindelse med innvilgelse
av statsborgerskap.

 Representanten Trine Skei Grande vil framsette
et privat forslag.

  På vegne av representanten Anne
Margrethe Larsen og meg sjøl ønsker jeg å fremme
et forslag om å sette i gang et utvekslings- og samarbeidsprogram mellom
muslimske land og Norge.

 Representanten Ketil Solvik-Olsen vil framsette
et privat forslag.

 Jeg har gleden av å fremme et forslag
på vegne av Tord Lien, Torbjørn Andersen, Robert
Eriksson, Øyvind Vaksdal, Harald T. Nesvik og meg selv
om en tiltaksplan for bygging av gasskraftverk i Norge
samt statlig ansvar for CO

2

-verdikjeden.

 Forslagene vil bli behandlet på reglementsmessig
måte.





                    
                    
                    

 Stortinget mottok mandag meddelelse fra Statsministerens
kontor om at følgende statsråder vil møte
til muntlig spørretime:

statsråd Åslaug Haga

statsråd Odd Eriksen

statsråd Øystein Djupedal

De annonserte statsrådene er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. –

Vi starter da med første
hovedspørsmål, fra representanten Per-Kristian
Foss.

 Mitt spørsmål går til
næringsminister Odd Eriksen, og temaet er aktiv næringspolitikk
og aktiv og mulig profesjonell statlig eierskapspolitikk.

I valgkampen var temaet en gjenganger, og vi
ble fra alle hold lovet at en aktiv næringspolitikk
ville føre til at flere bransjer og
enkeltbedrifter som var i problemer, skulle få hjelp, og
vi fikk beskjed om at den passive holdningen til statlig eierskap også skulle
bli lagt om.

Enkeltrepresentanter reiste land og strand
rundt og lovet at f.eks. Hydros planer skulle bli forrykket. Ja,
man gikk til og med så langt at en tidligere statsråd
fra Arbeiderpartiet – riktignok ikke
lenger, men nå representanten Reidar Sandal – sa
at hvis Hydro ikke gjorde i Høyanger
som Arbeiderpartiet ville, ville ikke
Hydro lenger få konsesjoner i Nordsjøen.
Disse uttalelsene setter jeg gjerne en strek over.

Mitt spørsmål er om næringsministeren etter fire
måneder nå kan si noe mer konkret: Hvilke nye
virkemidler ligger i en aktiv næringspolitikk, og på hvilke
områder skal statens eierskapspolitikk
legges om?

Jeg gjentar gjerne spørsmålene:
På hvilke områder skal statens
eierskapspolitikk legges om, og hvilke nye virkemidler fins i næringspolitikken?

 En aktiv næringspolitikk tar først
og fremst utgangspunkt i bevilgninger over statsbudsjettet og en
tett og nær dialog med selskaper hvor staten
har eierinteresser. Over Nærings- og handelsdepartementets
budsjett for i år har vi økt bevilgningene
i forhold til i fjor, med 70 mill. kr. Vi har satset sterkt på innovasjon,
vi har satset på forskning, og vi har satset på bevilgninger
knyttet til nyskaping, gjennom de viktigste virkemiddelapparatene
vi har, Innovasjon Norge og SIVA.

Vår innflytelse over de selskapene
hvor staten har eierskap, går gjennom valg av styrerepresentanter.
Vi deltar aktivt i valgkomitearbeidet. Våre styringssignaler
overfor disse selskapene vil i hovedsak gå gjennom generalforsamlingen
og gjennom de styrene vi bidrar til å oppnevne.

Vårt statlige eierskap, vårt
engasjement og vår aktive næringspolitikk kommer
bl.a. til uttrykk gjennom det at vi reduserte utbyttet fra Store
Norske Spitsbergen Kulkompani med 100 mill. kr i forhold
til det som var budsjettert, for å bidra til å styrke
egenkapitalen og gjøre selskapet bedre i stand
til å drive, etter brannen i Svea. Det er ett
eksempel på vår aktive eierskapspolitikk.

  Jeg takker – og konstaterer at statsråden ikke
har presentert ett nytt virkemiddel. Budsjetter har alle
regjeringer hatt.

Det faktiske forhold er at i forhold til det
foreslåtte budsjettet for 2006 reduserte denne regjeringen
bruken av midler til forskning og innovasjon med 95 mill.
kr, altså en redusert ambisjon. Hvis det er det eneste
virkemiddelet, er den eneste logiske konklusjonen at det skal føres
en mindre aktiv næringspolitikk.

Når det gjelder eierskapspolitikken,
hørte jeg at eksempelet dreide seg om en bedrift hvor det
har vært brann. Det kan vel vanskelig
alminneliggjøres, akkurat det eksempelet – det
håper jeg ikke.

Og da gjenstår det at man skal gi
signaler til generalforsamlingen. Men hvorfor må man skifte
ut styremedlemmer, hvis poenget er å gi signaler til generalforsamlingen?
Og signalene må jo komme fra en regjering som vet hva den
vil. I løpet av én uke har to statsråder
i den sittende regjeringen, hvorav iallfall én står
her, gitt helt ulike signaler om hva Telenor skal gjøre
i forhold til datterselskaper. Hvordan man kan la generalforsamlingen
forholde seg til uklare signaler, er for meg en gåte – og
jeg registrerer at det også er det for andre.

 Den dialogen jeg har ført med næringslivet
fra Regjeringen tiltrådte, har vært udelt positiv.
Tilbakemeldinger fra viktige næringslivsaktører
har også vært positive i denne perioden.

Det er helt naturlig at det foretas utskiftinger
i styrene fra tid til annen. De utskiftingene som vil komme, vil
ta utgangspunkt i det å ivareta eiers interesse,
kombinert med det å ivareta selskapets samlede
interesser. Da er det viktig at vi tilfører selskapet den
nødvendige kompetanse som skal til for å drive
virksomheten godt også i framtiden. Det kompetansebehovet
som til enhver tid ligger i styret, må tilpasses den virkeligheten
og de utfordringene selskapet står overfor. Med bakgrunn
i det ser jeg ikke bort fra at det i forbindelse med de
prosessene vi skal igjennom i løpet av våren,
vil komme utskiftinger, men det vil ta utgangspunkt i å ivareta
eiers interesse og tilføre styrene tilstrekkelig
og nødvendig kompetanse.

 Det blir oppfølgingsspørsmål – først Kåre
Fostervold.

  Statsråden reiser land og strand
rundt og lover et nytt kraftregime for industrien. Og
det er viktig å få på plass klare målsettinger
og tidsrammer for når man kan levere kraft til priser som
ligner de prisene som mye av industrien har i dag gjennom konsesjonskraftavtaler – som
er i ferd med å gå ut.

Det som for meg er et stort spørsmål,
er hvordan Regjeringen skal klare dette, når landet har
et stort underskudd på energi og mangler overføringskapasitet
i deler av landet, og det er et faktum at alle forsøk
på utbygging av vår energikapasitet blir torpedert
av Regjeringen. Hvordan skal Regjeringen sørge for at energinasjonen Norge
igjen skal bli selvforsynt med energi, slik at vi kan ha mulighet
til å tilby vår kraftkrevende industri
rimeligere energi innenfor rimelig tid?

 Presidenten vil minne om at oppfølgingsspørsmål
helst bør dreie seg om hovedspørsmålet. Men
det er selvfølgelig opp til statsråden om han
vil svare.

 De problemstillingene og de utfordringene som
reises her, ligger i veldig stor grad under olje- og energiministerens
område.

Jeg vil bare kort si at når
det gjelder industrikraftregimet, jobber Olje- og energidepartementet
aktivt for å realisere de behov som også det
forrige storting la til grunn da de behandlet saken i
fjor vår.

Når det gjelder kraftbalansen, ligger
de tre konsesjonene som er gitt til gasskraftverk, fast, og det
jobbes aktivt med det. Arbeidet med gasskraftverket på Kårstø er også kommet
i gang.

 Ingebrigt S. Sørfonn – til
oppfølgingsspørsmål.

  Hovudspørsmålet utfordra
i høve til ein aktiv næringspolitikk. Mange
av oss er nysgjerrige på innhaldet i næringsministeren
si verktøykasse.

I Stavanger Aftenblad laurdag
kunne me lesa at ministeren hadde vore på besøk
hos Hydro Aluminium på Karmøy
og lovt eit nytt industrikraftregime – for så vidt
i tråd med det som det vart spurt om i førre oppfølgingsspørsmål.
Dette er positivt nytt, for Stoltenberg I konkluderte med at eit
nytt industrikraftregime ikkje var mogleg innanfor
EØS-avtalen. Så no vert nok flagga klårgjorde både
på Karmøy i Rogaland, på Husnes
i Hordaland og andre stader. Dette er godt nytt. Men på bakgrunn
av utsegna i Stavanger Aftenblad er eg litt
spent og nysgjerrig: Kva tid kan saka om nytt industrikraftregime koma
til Stortinget? Og kva er hovudelementa i det nye industrikraftregimet
som statsråden lovde under sitt besøk på Karmøy?

 Som jeg sa i det forrige svaret,
er det en sak som nå ligger til behandling i Olje- og energidepartementet.
Jeg har ikke i dag noe klart svar på når
vi får det industrikraftregimet på plass. Jeg
vet at det arbeides aktivt med det. Det skal være
etablert innenfor rammen av EØS-avtalen.
Det er det som er utgangspunktet, og som vi har lagt til grunn gjennom
vår politiske plattform utformet på Soria Moria.

 Lars Sponheim – til oppfølgingsspørsmål.

 «Aktiv næringspolitikk» var
av de store ord som ble brukt, og et mantra for dagens regjeringspartier
i valgkampen. Nå var kanskje ikke statsråd
Eriksen blant de mest profilerte da, men ikke minst
hans to medstatsråder på dagens benk brukte dette begrepet
mange ganger i mange sammenhenger.

Nå kan vi begynne å gjøre
en viss oppsummering. De fleste av oss oppfatter en aktiv næringspolitikk
som noe som skal være positivt for bedriftene. Det vi har
sett så langt, er at Regjeringen har definert en aktiv
næringspolitikk ved å være
veldig aktiv i å sende ulike, forvirrende og til dels negative
signaler til norsk næringsliv. Senest da budsjettproposisjonen
ble lagt fram, måtte sågar statsråd Eriksen
selv direkte i TV 2 innrømme at det ble mindre verktøy
i verktøykassa og ikke mer, som en konsekvens av
det budsjettet som ble lagt fram.

Da er det naturlig å spørre:
Er det nå – etter godt over 100 dager – noe
verktøy som statsråden savner? Og har statsråden
tilegnet seg viktig kunnskap på disse litt over 100 dagene
som han nå prøver å bibringe sine
kollegaer i Regjeringen og i flertallsfraksjonen i Stortinget?

 Som jeg også gav uttrykk
for i det første svaret til representanten Per-Kristian Foss,
er bevilgningene over Næringsdepartementets budsjett økt
med 70 mill. kr i forhold til fjorårets budsjett.

Det er viktig å bruke de
verktøyene man har til rådighet. Noen
av de viktigste verktøyene vi har lagt
på bordet, er en ytterligere styrking av refusjonsordningen
for sjøfolk med 165 mill. kr og en aktiv dialog
med næringslivet. Næringslivet har også gitt
veldig positive tilbakemeldinger når det gjelder måten
vi kommuniserer på, og hvordan vi tar de utfordringene
som reises av næringslivet.

Et eksempel på en
aktiv næringspolitikk er også at vi har
kjøpt oss opp til 50 pst. i selskapet Nammo – fra 45 pst. – for å beholde
det kompetansemiljøet som finnes på Raufoss, og
for å beholde hovedkontorfunksjonen i Norge. I tillegg
har vi det børsnoterte selskapet Cermaq, der vi bidrar
til at selskapet får kapital og en langsiktig eier
som også vil satse i tiden framover.

 Vi går til neste hovedspørsmål.

  Mitt spørsmål går
til kunnskapsministeren.

Et av Norges viktigste
utdanningspolitiske mål er at vi skal være
blant verdens ledende kunnskapsnasjoner. I Dagbladet i går
ble det presentert en Civita-rapport som heter «Skal alle
få forsøke seg?», av professor Kai A. Olsen,
som mener at Norge taper den internasjonale kunnskapskonkurransen.
Han mener til og med at norske studenter er
de dårligste noensinne; kvaliteten på norske studenter
har aldri vært dårligere. Han sier
til og med at en del av utdanningsinstitusjonene nå reduserer
karakterkravene for å tilpasse seg den dårlige
kompetansen til elevene. Han sier at Norge utdanner
tapere, og at vi lurer studenter. Dette er en meget alvorlig politisk
situasjon, og det trengs et høyt politisk fokus
hvis vi skal komme ut av denne kunnskapsgrøften. Den løsningen
som professor Olsen skisserer i Civita-rapporten, er at vi skal
stille strengere krav til grunnlagskunnskapene til den enkelte elev. Et
av forslagene er at gjennomsnittskarakteren fra videregående
opplæring bør være på 3,5
for å få generell studiekompetanse.

I Soria Moria-erklæringen leser vi
at den sittende regjering vil gi alle som har fullført
et videregående løp, generell
studiekompetanse. Da blir spørsmålet til statsråden: Hva
er det statsråden og Regjeringen vet og forstår,
som professor Olsen og svært mange andre i fagmiljøet ikke forstår?

 Rapporten fra Olsen er et interessant
innspill i debatten om høyere utdanning. Dette er ikke
en forskningsbasert rapport, men et synspunkt fra en forsker. Jeg synes
det er godt at det akademiske Norge går ut i
det offentlige rom og diskuterer både sin egen
institusjon, norsk forskning og norsk høyere
utdannings framtid, og ikke minst hvordan man ønsker
den innrettet. I så måte er dette et innspill
som vi tar med oss, samtidig som vi nå evaluerer Kvalitetsreformen.

Jeg må også si
at denne rapporten oppleves som en skarp kritikk av min forgjenger,
siden det er Kvalitetsreformen som her får gjennomgå.
Jeg har ikke gjort det til noen stor øvelse å kritisere
min forgjenger. Det betyr at jeg tar dette som et innspill, samtidig
som vi nå også evaluerer Kvalitetsreformen.
Den første delrapporten har kommet på mitt
bord, og det vil komme flere delrapporter fortløpende.
Vi vil også legge fram en melding for Stortinget
om evaluering av hele Kvalitetsreformen,
slik som Stortinget også har ønsket,
nettopp for at vi skal få en bred politisk debatt
om hvilket grunnlag vi skal ha for vår høyere
utdanning.

Vi har i Soria Moria-erklæringen,
som spørreren helt riktig påpekte, sagt at vi ønsker å åpne
for at mennesker som ikke har valgt et løp som
gir studiekompetanse, skal ha muligheten til å kunne få det.
Her bygger vi på bred erfaring fra særlig to forhold
som har vist seg å være en stor suksess
innenfor norsk høyere utdanning. Det
ene er realkompetansereformen, som nå har gitt mange kvinner
som før var assistenter i barnehager, mulighet til å bli
førskolelærere, og hjelpepleiere
har hatt mulighet til å bli sykepleiere. De har altså kommet
inn i høyere utdanning fordi de har vist at de har kvalitet.
Det er hele nøkkelen. Man må vise
at man har kunnskap og kvalitet for å kvalifisere seg til
høyere utdanning.

Vi har nå satt i gang en omfattende
utredning i samarbeid med
høyskolene, universitetene, høyskolerådene
og andre kompetente organer. Det er interessant å se
at brede deler av norsk høyere utdanning er enig i Regjeringens
tilnærming. Vi skal bare finne en praktisk måte å gjøre
dette på – på samme måte
som vi gjorde med realkompetansereformen, og på samme måte
som vi har gjort det i Telemark, der man med elektrofagbrev kan
komme inn på et elektroingeniørstudium når
man har vist seg kvalifisert. Vi ber ungdom om å ta valg
tidlig i livet. Det betyr at vi også må gi
ungdom mulighet til nye valg, hvis de ønsker det.

  Dette var en meget interessant
fordypning av det som står i Soria Moria-erklæringen,
for der står det at alle som har videregående
utdanning, automatisk skal få generell studiekompetanse.
Jeg tolker statsrådens svar her slik at det er sterkt modifisert,
altså at det skal foreligge særskilte krav for
at alle skal kunne få generell studiekompetanse,
men det skal være uavhengig av utdanningsløp.
Ser statsråden for seg at man eksempelvis skal ha egne
opptaksprøver eller andre typer kvalifiserende
tiltak for elever som ikke har allmenn studiekompetanse,
men som har valgt en yrkesfaglig studieretning? Hva er i så tilfelle
den egentlige forskjellen mellom dagens praksis og den
praksis som statsråden nå gir uttrykk for at han ønsker?

 Det er mulig at Fremskrittspartiet ikke
ser slik på det spørsmålet, men det er
klart at politikk er prosess. Politikk er prosesser der du involverer
mennesker rundt deg for å få innspill til å lage gode
og praktiske løsninger på det du ønsker
som en politisk målsetting.

Vår politiske målsetting
er at vi skal gi ungdom som har valgt et yrkesfaglig studieløp,
mulighet til å gå videre til et høyere
utdanningsløp hvis de ønsker det på et
senere tidspunkt. Så det er riktig at en innenfor
dagens system har mulighet til dette ved å ta påbygging.
Men det er ikke sikkert at alle har denne muligheten,
og det er godt mulig at også andre, som ikke
er inne i utdanningsløpet akkurat nå, ønsker
det. Det betyr at det vi gir, er en større mulighet for
ungdom til å foreta nye valg, men selvfølgelig
under en helt uttrykkelig forutsetning, nemlig at kvaliteten selvfølgelig
skal opprettholdes. Erfaringer fra realkompetansereformen
er at vi gir tusenvis, særlig voksne kvinner, mulighet
til å komme inn i høyere utdanning, til å få en
utdanning, til å gjøre en viktig innsats for samfunnet
og seg selv. På den måten har vi beriket høyere
utdanning. Vi har også beriket enkeltmenneskets
mulighet til nye valg.

Dette er en videreføring av det vi
nå gjør, men vi vil selvfølgelig gjøre
det i tett samarbeid med de berørte
fagmiljøene. De ser på dette med stor interesse,
og det er en glede å se at de har en mye mer – skal
vi si – dynamisk tilnærming til dette enn f.eks.
representanten fra Fremskrittspartiet
har.

 Det blir oppfølgingsspørsmål – først
Ola T. Lånke.

 Det er en veldig interessant
problemstilling som nå dras opp, og jeg synes det er grunn
til å spørre hva som er de overordnede målene
til Regjeringen med utdanningspolitikken, for jeg synes det spriker
litt i flere retninger; man skal ha undersøkelser om veldig
mange ting – og det er vel og bra.

Nå er det jo en sympatisk tanke, naturligvis,
det som står i Soria Moria-erklæringen, at alle
skal få anledning til å studere. Jeg synes det
høres veldig greit ut å ha den muligheten. Men
jeg vil spørre om statsråden har tenkt over hva
det medfører for en ungdom å havne på feil
hylle i livet, det å på en måte
komme inn på et studium som man overhodet ikke
matcher. Det er flere enn Kai A. Olsen som har tatt til orde for
adgangsbegrensninger. NTNU i Trondheim har også gått
inn for å lukke alle studieprogrammene, og jeg
går ut fra at det skjer i samråd med departementet
og statsråden. Jeg får ikke dette helt
til å gå opp i forhold til Soria Moria-erklæringen,
som sier at alle skal få komme til.

Så mitt spørsmål
er: Hva er det overordnede målet for studiepolitikken,
for utdanningen, og hvor vil egentlig Regjeringen med dette?

 Det finnes en lang historie
i norsk og europeisk utdanningspolitikk, som bygger på to
forhold. Det ene er bredde, og det andre er spiss. Det
betyr at det finnes en lang tradisjon i norsk utdanning for at folk
skal ha mulighet til å kvalifisere seg til høyere
utdanning, gjennom at man har studiekompetanse. Det betyr at mange
som i utgangspunktet har dårlige karakterer fra videregående
skole, har kommet inn på studier, og mange gjør
det også svært bra, for man motiveres
gjennom studiet. I tillegg har vi mange spisser innenfor
norsk høyere utdanning – universitetene spesielt, men også mange
høyskoler – og det er mange forskningsmiljøer
som også internasjonalt er meget anerkjent. Denne
kombinasjonen av bredde og spiss har det vært bred konsensus
om i norsk utdanningspolitikk. Også den foregående
regjering hadde dette som en premiss. Man hadde også da åpne
studier, at ungdom var kvalifisert i utgangspunktet når
de hadde studiekompetanse. Så er det noen krav
som stilles til helt spesielle studier. Det har vi heller ingen
planer om å endre på.

Denne tilnærmingen er fornuftig for
et land, for det betyr at man har mulighet til å bruke
landets intellektuelle kapital best mulig, gi mennesker mulighet.
Så er det mange, som kan ta valg som er feil. Det er et
valg hver enkelt elev har (presidenten klubber), men vi håper
jo at det gjennom Kvalitetsreformen og rettledning og veiledning (presidenten
klubber igjen) skal bli lettere for ungdom å foreta valg
som er riktige.

 Statsråd Djupedal har en god evne
til å gå utover taletiden. Det kan gi gode
karakterer i akkurat 

det

 faget, men det
gir dessverre trekk i andre fag.

Gunnar Gundersen – til oppfølgingsspørsmål.

  Ja, det 

er

 stor bekymring
ute med hensyn til kvaliteten på den norske skolen.
Det kommer ganske mange signaler, både
fra høyskolerektorer og fra næringsliv, om det.

Så vil jeg kanskje arrestere
statsråden litt. Kvalitetsreformen var, så vidt
jeg vet, initiert av Trond Giske, og det var et bredt storting som
stod bak den. Så utviklingen i skolen er et resultat av
en langsiktig utvikling.

Men det er jo litt merkelig at kunnskapsministeren
nesten er den eneste som står for å avdramatisere
og bagatellisere situasjonen i skolen. Nå oppfattet
jeg at han i svaret sitt gjorde en liten retrett, ved å si
at det var de som var kvalifisert, som kunne gå videre.
Hvorfor kan ikke kunnskapsministeren gå enda
lenger og klart si hvilke krav som skal til for at man har innfridd
studiekompetanse?

 Det er ingen grunn til generell bekymring over
nivået i norsk høyere utdanning. Hvis
det var det, ville det jo vært dramatisk.

Kai Olsens innspill er et innspill på linje
med mange. Vi tar dette alvorlig, og denne debatten skal vi ta.
Derfor sier jeg også at vi skal komme
tilbake til Stortinget med det, fordi vi tar det alvorlig. Men det
er klart at hvis situasjonen hadde vært så dramatisk,
og hvis vi skulle lagt opp til en så elitistisk utdanningspolitikk
som Olsen gjør, ville det vært et brudd med de
lange linjer i norsk utdanningspolitikk, noe vår regjering ikke
står bak.

Prosessene knyttet til hvordan vi skal gi mennesker mulighet
til nye valg, har vi startet. Vi konkluderer ikke, for disse prosessene
er fra vår side reelle. Men vi ønsker å gi
ungdom som er kvalifisert, nye muligheter. Hvis man har et fagbrev,
skal det være mulig å gå videre
hvis man ønsker det, og hvis man er kvalifisert
for det. Men disse prosessene tar nødvendigvis noe tid,
og det betyr at det hele tiden fra vår regjerings side
har vært en forutsetning at vi gjør dette i nært
samarbeid med Utdannings-Norge. En viktig del
for vår regjering er nemlig å få til
nye prosesser og ny åpenhet. Det er det vi også gjør
i dette spørsmålet.

 Odd Einar Dørum – til oppfølgingsspørsmål.

 Jeg vil først gi statsråden
ros for å korrigere Soria Moria-kartet når det gjelder
alminnelig studiekompetanse, mot terrenget og virkeligheten og gå i
prosesser som fører til praktiske løsninger. Så vil
jeg, akkurat som statsråden, velge å ta professorrapporten
som et varsku om å ta f.eks. realfag på alvor.
I den sammenheng er jeg og Venstre opptatt av at vi tidlig
må ha gode nok lærere, som har fag i
fokus, og som har respekt for kunnskap. Jeg tror det er helt avgjørende at
vi får en grunnleggende lærerreform, hvor lærernes
fokusering kommer tilbake på faget og formidlingen, og
at vi også i alle former for etter-
og videreutdanning får lagt vekt på at det er
faget og videreformidlingen som er avgjørende, og ikke
veldig mye annet som vi ofte kan putte inn i den type
programmer.

Så er mitt spørsmål
til statsråden: Når vil han komme tilbake med
forslag om en grunnleggende reform av allmennlærerutdanningen
i Norge, slik at den gir elever det de har krav på for å stå oppreist
og være gode i møte
med et samfunn hvor en skal være stolt av fag,
og stolt av kunnskap?

 La meg si at jeg er veldig enig i den tilnærmingen
representanten Dørum har til lærerens
rolle. Læreren er, i tillegg til eleven, selvfølgelig,
det viktigste i skolen. Det betyr at å ha lærere
som har autoritet, men som ikke er autoritære, å ha lærere
som kan formidle kunnskap, og som er kunnskapsrike, er det viktigste.
Noe av det aller viktigste i vårt utdanningssystem,
er at vi har lærere som har kompetanse.

Det er foretatt mange endringer av lærerutdanningen over år,
endringer som vi viderefører. Det er f.eks. gledelig å se
nå at det viktigste fordypningsfaget
i lærerutdanningen er matematikk, og naturfag er på tredje
plass. Det betyr at vi har håp om at realfagskompetansen
hos norske lærere vil øke.

Men som representanten Dørum godt
vet, er utdanning lange prosesser. Det betyr at det som initieres
ett år, ikke får noen effekt året
etter; det kan ta mange år. Det betyr at vi ikke
ser for oss omfattende endringer i lærerutdanningen som
sådan – det er gjort store endringer – men
vi vil forsterke fokuseringen av kvalitet og kunnskap i lærerutdanningen.
Lærerne skal være stolte av sitt yrke.
De utfører en uendelig viktig oppgave i vårt samfunn,
for våre barn og for samfunnet som helhet. Jeg
er glad for at Dørum støtter Regjeringen
i den tilnærmingen til læreryrket.

 Vi går videre til neste hovedspørsmål.

 Jeg har også et spørsmål
til kunnskapsminister Øystein Djupedal.

Pleie- og omsorgssektoren er kjennetegnet av
et forholdsvis lavt formelt utdanningsnivå. Samtidig får
disse tjenestene for hvert år som går, stadig
flere kompliserte og faglig krevende oppgaver å løse. Å styrke
den faglige kompetansen er derfor etter Kristelig
Folkepartis oppfatning en av de viktigste strategiene
for å sikre kvaliteten på tjenestetilbudet.

Kristelig Folkeparti har
tatt initiativ til en ny eldreplan, med fokus
på innhold og kvalitet i eldreomsorgen. Dette er blitt
godt mottatt av andre partier, og også av
Regjeringen. Men slik jeg ser det, er det et stort paradoks at regjeringen
Stoltenberg i sitt tillegg til statsbudsjettet for 2006 foretok
en samlet reduksjon i tilskuddet til private
høyskoler med 14,6 mill. kr.

Høyskolene bekrefter at dette har
konsekvenser for aktiviteten. Blant annet Lovisenberg diakonale
høgskole må trolig kutte sin videreutdanning i
eldreomsorg på grunn av dette. Vi mener det er
uheldig i en situasjon der pleie- og omsorgstjenesten
skriker etter kompetent personell. Vi kunne òg lese
i Stavanger Aftenblad i går at kommunene trenger
80 000 omsorgsarbeidere de neste fire årene.
Dette er det KS som har beregnet.

Både statsministeren og
helse- og omsorgsministeren har bekreftet at kompetanse er et viktig
satsingsområde. Mitt spørsmål blir: Hvilke
planer har statsråden for å skaffe nok utdanningsplasser
og kompetansepersonell til pleie- og omsorgssektoren?

 La meg først si at jeg synes det er
et godt initiativ Kristelig Folkeparti har
kommet med når det gjelder eldreomsorgen. Statsministeren
har også bekreftet at dette er noe Regjeringen jobber
med. Det litt overraskende er nok at dette kommer når man
er kommet i opposisjon, at man ikke gjorde dette når
man var i posisjon bare få måneder tilbake.
Men la det ligge.

Vi er helt avhengig av å ha en offentlig
sektor som har kvalitet, både i eldreomsorgen,
i barnehager, i skoler og hva det måtte være.
Det betyr at å ruste opp kompetansen innenfor våre
høyskoler for å utlære flere, er viktig.
I så måte er det interessant å se
at det den forrige spørreren spurte om, er en
viktig del av dette, nemlig realkompetansereformen. Den
gir særlig voksne kvinner mulighet til etter- og videreutdanning
for å kunne bli sykepleier hvis man har vært hjelpepleier, eller
førskolelærer hvis man har vært assistent,
og er en viktig del for å få mer kompetanse inn
i disse sektorene.

Vi vil styrke antall studieplasser innenfor
disse fagene. Vi styrket dem ved budsjettet sist, med 500 plasser
innenfor særlig lærer- og
førskolelærerutdanningen. Noen institusjoner
har opplevd budsjett-tilpasning, som man må foreta i en
krevende budsjettprosess. Disse institusjonene hadde ingen kutt
i studieplassene, men en liten reduksjon i basisbevilgningene.

Det betyr at vi har langsiktige planer for å prøve å få nok
kvalifiserte hender både i eldreomsorgen, i barnehagesektoren
og i skolesektoren. Det er klart at det er krevende, for vi har
store ambisjoner. Men vi skal lykkes med dette.

 Det er faktisk en realitet
at noen av disse høyskolene som har fått
kutt, står i fare for å måtte
redusere utdanningskapasiteten på spesialkompetent personell.
Lovisenberg diakonale høgskole var den første
skolen som startet sykepleierutdanning
i Norge. Den var også den første, så langt
jeg vet, som startet videreutdanning i eldreomsorg, i aldersdemens
og i palliasjon. Skolen har med andre ord fra første
stund tatt et stort samfunnsansvar
for framveksten av velferdsstaten slik vi kjenner den i dag. Nå er
dette den skolen som faktisk er hardest rammet av kuttene til regjeringen
Stoltenberg.

Kan vi forvente flere kutt i virksomheten til
ideelle frivillige organisasjoner som faktisk har vært
pionerer i helse- og omsorgssektoren?

Mitt spørsmål er òg:
Vil Regjeringen reversere disse radikale kuttene i revidert nasjonalbudsjett?

 Som en tidligere statsråd – som
Dåvøy har vært – vet, kommer
ingen statsråd med lekkasjer om hva man har tenkt å gjøre
framover. Høyere utdanning er viktig for vår regjering.
De private høyskolene utgjør et viktig supplement
til den offentlige utdanningen, og utdanner veldig mange som vi
har bruk for i velferdsstaten, ikke minst – som
spørreren er inne på – både
sykepleiere og annet helsepersonell.
Det er vår regjering opptatt av, og det vil vi styrke.
Vi er opptatt av at vi skal utlære nok til dette på alle
de institusjonene vi har, både de private og
de offentlige.

	Vi vil legge langsiktige planer for hvor vi
skal klare å fase inn så mange nye studieplasser
som dette er. Det vil vi måtte komme tilbake til i budsjettsammenheng.
Men vi er oppmerksomme på at det kreves et stort løft
i eldreomsorgen, i skolesektoren og innenfor
førskoleutdanningen.

 Det blir oppfølgingsspørsmål – først
Ine Marie Eriksen.

 Jeg registrerer at verden har kommet et langt
skritt videre, når SVs representanter begynner å omtale
kutt som budsjett-tilpasninger. Men jeg har nå tenkt å kalle
det for det det er.

Det første som slo oss da
vi fikk tilleggsproposisjonen fra Regjeringa i fjor høst,
var særlig to saker. Den ene var store kutt i forskningsbevilgningene,
den andre var at de åpenbart hadde brukt funksjonen «avansert
søk» og tastet inn «privat» pluss «kvalitet»,
og så trykket «slett». 14,6 mill.
kr i kutt på private høyskoler som særlig
rammet institusjoner som drev med opplæring innenfor
sykepleierutdanning og lærerutdanning,
merkes godt. Det gikk faktisk så langt at statsrådens egne
kollegaer i kirke-, utdannings- og forskningskomiteen var nødt
til å redde bl.a. Høgskolen i Rogaland, som drev
med vernepleierutdanning, og som ellers ville blitt nedlagt.

Mitt spørsmål til statsråden
er: Når statsråden nå ser hvordan det
går for de høyskolene som rammes av kuttene, angrer
statsråden på at de kuttene ble foretatt?

 La meg først korrigere spørreren
på ett punkt. Vår regjering har fått vedtatt
det mest ambisiøse budsjettet for forskning som noen
regjering noensinne har gjort – 1,3 milliarder kr over det
det forrige statsbudsjettet viste. Det betyr at det man gjorde
knyttet til Forskningsfondet som sådant, var en finte som
enhver regjering har lov til å legge igjen etter
at den vet at den skal gå av. Men dette vil vi komme tilbake til.
Jeg er glad for at Høyre, nå når de er
i opposisjon, så sterkt understreker ønsket
om å satse på forskning, for alle de
budsjettene de leverte, var ikke akkurat preget av omfattende
satsing på dette viktige feltet.

Når det gjelder hvordan vi går
videre knyttet til de private høyskolene, er det klart
at de private høyskolene utgjør en viktig del
av vår høyere utdanning. Det betyr at vi har disse
med i planene framover, og at det selvfølgelig er en del
av det vi vil komme tilbake til Stortinget med. Men jeg må få lov
til å korrigere spørreren på følgende:
Det er Stortinget som har gjort vedtak om dette. Regjeringen og departementet
foreslår for Stortinget, som gjør sine
vedtak i neste runde.

  

(fra salen):

 Jeg ber om ordet i henhold til regelverket,
til en åpenbar misforståelse.

 Erna Solberg får ordet.

 Det må være en åpenbar
misforståelse hvis statsråd Djupedal mener
at Bondevik II-regjeringen ikke var regjering
i Norge frem til 17. oktober. Den regjeringen
la frem et budsjett som inneholdt høyere satser
på forskning enn det budsjettet som den regjeringen
som nå sitter, hadde.

 Da er det neste oppfølgingsspørsmål
      – Anders Anundsen.

 Jeg reagerer på at statsråden
karakteriserer 900 mill. kr til forskningen i 2007 som «en
finte» fra den forrige regjeringen. Det dreier
seg om konkrete kroner i statsbudsjettet fra den forrige
regjeringen.

Nå står vi i en litt underlig
og beklagelig situasjon, fordi statsråden sier
at han vil komme tilbake til Stortinget med forslag om hvordan man
skal løse kapasitetsutfordringen innenfor
utdanningssektoren. Vi vet at denne regjeringen kuttet i friskolebevilgningene,
og derunder også bevilgningene til de private
fagskolene, som er en viktig utdanningskrets i forhold til sykepleiere
og helsepersonell. Derfor kan det være betimelig å høre
med statsråden om det ikke er nødvendig å rette
opp feilene fra det den sittende regjering la fram, allerede i revidert
nasjonalbudsjett, slik at man kan få denne utdanningen
på plass igjen så raskt som overhodet mulig og
vi ikke kommer i en situasjon hvor vi innenfor
pleie- og omsorgssektoren får kompetanseutfordringer i
ganske nær framtid.

 Jeg vil bare korrigere spørreren
på følgende: Det at man gjør feil, er én ting,
og det at representanten kan være uenig
i det Regjeringen gjør, er noe annet. Vi gjør
det vi mener er riktig, og det står enhver regjering
fritt.

La meg også korrigere representanten
på følgende: Vi har ikke foretatt kutt
når det gjelder privatskolene. Det vi har gjort, er i forhold
til kapasiteten, hvor det var stipulert en sum penger som skulle
gå til privatskolene. Det viste seg at det var behov for
færre plasser, fordi færre elever startet. Det
betyr at da gjør en regjering det enhver regjering gjør,
nemlig at man går til Stortinget og korrigerer summen.
Det har ikke vært regelendringer knyttet til
bevilgningene til privatskolene fra vår regjering. Det er
riktig at vi har lagt fram et høringsutkast om dette, og vi
vil komme tilbake til Stortinget med en endring av friskoleloven,
men heller ikke den har i seg endring av tilskuddssatsene
som sådanne. Det blir opp til Stortinget å diskutere
denne loven, først den midlertidige loven og senere en
permanent endring av friskoleloven fra vår regjering.

 Odd Einar Dørum – til oppfølgingsspørsmål.

 Et kutt i et forskningsfond på 25
milliarder kr er et kutt.

Mitt tilleggspørsmål går
til statsråd Eriksen. Den sittende regjeringen har store
ambisjoner om å skaffe arbeidskraft til offentlig sektor – lærere
og sykepleiere, slik det har framgått i dag. Samtidig kommer
det meldinger om at vi mangler folk, og at det er kuttet
i utdanningene, slik at vi har en virkelig prekær situasjon.
Men jeg tar regjeringen på alvor: Her vil den sørge
for at det kommer mange flere til offentlig sektor.

Hvilke tanker har statsråd Eriksen
om å sikre tilgang til arbeidskraft til det private
næringslivet her i landet? For det går jo bra,
det ble etterlatt i god forfatning av Bondevik II-regjeringen,
slik at det går så det suser – nye bedriftsdannelser,
og jobber skapes. Men det trengs ledige hender for å fylle
disse jobbene. Min undring er hvordan nærings-
og handelsministeren vil sørge for at vi har tilgang til
nok arbeidskraft. Jeg undrer meg på om han ikke trenger noen
ekstra tusen polakker for å klare denne innsatsen,
når Regjeringen har så sterke ambisjoner som den har,
og putter den ledige arbeidskraften som vi har, inn i offentlig
sektor. Istedenfor f.eks. å satse på kvaliteten
på lærere er man mye mer opptatt av å sørge
for kvantiteten.

  Det er en viktig utfordring
representanten Dørum tar opp. Det som er overordentlig
viktig i forhold til næringslivet, er at vi først og
fremst sørger for å utdanne i forhold til det
som er næringslivets framtidige behov for utdanning. Da
er det et samspill mellom offentlig sektor og næringslivet
i forhold til å definere framtidige behov. Vi har i utgangspunktet den
arbeidskraften vi har i dette landet. Det er en utfordring å sørge
for at det private næringslivet får tilstrekkelig arbeidskapasitet
og arbeidskraft for å ivareta det verdiskapingspotensialet
og de verdiskapingsutfordringer som er. Men dette må selvsagt
tilpasses til at også det offentlige har behov
for arbeidskraft, som må fylles i forhold til den kompetansen
som det til enhver tid er behov for.

 Vi går videre til neste hovedspørsmål.

  Spørsmålet mitt går
til statsråd Eriksen.

Staten eig aksjar for om lag 560 milliardar
kr – meir enn 35 pst. av verdiane. I desse selskapa er
det òg mange private eigarar, og for Venstre
er det viktig at desse verdiane vert forvalta på ein måte
som gjev tillit, langsiktigheit og best mogleg verdiskaping.
Staten som eigar og private aksjonærar må ha tillit
til kvarandre og vite at alle
har same agenda. Agendaen må vere til
beste for selskapet dei eig i lag, i samsvar med dei måla
og strategiane som er valde.

Sentrale personar frå regjeringspartia
har gitt signal som skaper veldig stor usikkerheit kring forvaltinga
av staten sine eigarskap. Leiaren i Oslo
Arbeidarparti, stortingsrepresentanten Jan Bøhler, ønskjer
at staten skal kjøpe seg opp i Norske Skog for å kunne
påverke styret i ei bestemt lei. Og SV nyttar
eigarskapen i Telenor til å stoppe vedtak om sal av Opplysningen.
Andre har teke til orde for å velje
nye styremedlemer som skal ha politisk agenda i desse styra, kanskje
på tvers av det som tener verdiskapinga i selskapet.
Statsministeren på si side har sagt at det ikkje
er aktuelt å detaljstyre selskap der staten er stor aksjonær.

Vil statsråd Odd Eriksen
no rydde opp i den usikkerheita som er skapt, og slå fast
at AS der staten har store eigardelar, også skal
styrast etter prinsipp som gjeld i aksjeselskap?

 Jeg kan bekrefte at de aksjeselskapene hvor
staten er eier, skal styres etter de samme lovene som
gjelder for andre aksjeselskaper. Det betyr at staten
som eier – på samme måte
som privateiere – har en legitim rett til å utøve
sitt eierskap. Det eierskapet skal utøves profesjonelt,
det skal utøves med langsiktighet, og det skal utøves
for å ivareta eiers og virksomhetens interesser.
Staten har ikke representanter i styret. Vi utøver
vår innflytelse ved utnevning av styre gjennom vår
deltakelse i valgkomiteen, og da er det styrets samlede kompetanse
og mangfold som skal legges til grunn, i forhold til eiers interesser
og virksomhetens samlede interesser.

Staten har pr. i dag ingen konkrete planer
om å kjøpe seg opp i noe selskap. Jeg viser til
et tidligere spørsmål: Staten har kjøpt
seg opp i Nammo, og vi har solgt oss ned i Cermaq. Det vil være
situasjonsbetinget hvorvidt staten endrer sitt eierskap i de ulike
selskapene. Jeg har heller ikke til hensikt å detaljstyre
selskap i enkeltavgjørelser. Det er oppgaver som tilligger
styret og den til enhver tid sittende ledelse.

  Eg tolkar dette no slik som statsråden
seier, at han slår fast at dei børsnoterte selskapa
der staten er medeigar, skal styrast etter vanlege aksjeselskapsprinsipp.

Eg kan då ikkje forstå anna
enn at han legg dødt og makteslaust alt det som Jan Bøhler
og andre sentrale personar i regjeringspartia har sagt
om korleis dei skal inn og påverke desse selskapa i politisk
lei.

Korleis vil no statsråden gå ut
og offentleg opplyse om dette som no er sagt,
slik at den usikkerheita som har vorte skapt tidlegare, vert lagd
heilt vekk og folk kan føle seg trygge på at
her skal det styrast etter vanlege prinsipp, ut frå langsiktige
mål og strategiar?

 Statens verdi av aksjene
på børsen har fra 17. oktober 2005 til 31. januar 2006
steget med 100 milliarder kr, fra 394 milliarder kr til 494 milliarder
kr. Det er ingenting i markedet som tyder på at den debatten
som har vært om statens aktive eierskap, har påvirket
utviklingen av statens verdier på en negativ måte.

Staten vil, som jeg sa tidligere, utøve
sitt eierskap på en profesjonell måte, men samtidig
ivareta statens interesser som eier,
kombinert med å ivareta virksomhetens interesser
og virksomhetens utvikling. Det er ordentlig viktig at også statlige
virksomheter styres med tanke på å være lønnsomme
og forutsigbare. Det vil være statens måte å styre
og påvirke selskapene på.

 Det blir oppfølgingsspørsmål – først Hans
Frode Kielland Asmyhr.

 Jeg registrerer at statsråden ikke
svarer på det spørsmålet som ble stilt
av den forrige spørreren. Som den forrige spørreren
presiserte, kommer det stadig såkalte direktiver fra en
del av denne regjeringens frittgående parlamentariske grunnlag
her i Stortinget, som representantene Ingvild Vaggen Malvik og Jan
Bøhler, som er veldig aktive når det gjelder å detaljstyre
og komme med signaler til styrene i statlig eide selskaper.

Da er spørsmålet: Hvem er
det som er å anse som majoritetseier i disse selskapene?
Er det statsråden, eller er de enkeltstående
representanter her i Stortinget? Og så er spørsmålet:
Kan disse statlig eide selskapene nå se helt bort
fra de utspill som kommer fra enkeltrepresentanter i regjeringspartiene
her i Stortinget når det gjelder hvilke linjer de skal
legge seg på?

 Som jeg sa tidligere: Statens eierskap skal
håndteres på en profesjonell og forutsigbar måte, etter
allment aksepterte styringsprinsipper, som også Stortinget
har vært med og lagt til rette for. Og så gjelder
aksjelovens bestemmelser for selskaper hvor staten har eierandel,
så vel som for selskaper hvor staten ikke har
eierandel.

Det vil hele tiden være
opp til staten og den til enhver tid sittende statsråd
som har det konstitusjonelle ansvaret for eierskapet, å utøve
eierskapet på den måte som jeg har vist
til.

Selskaper hvor staten har eierandeler, skal
holde høye standarder på en rekke områder,
innenfor miljø, etikk og andre
områder som er viktige for samfunnsutviklingen i Norge.
Det vil være min oppgave i de selskaper hvor
jeg utøver eierskapet, å påvirke i den
retning.

 Jan Tore Sanner – til oppfølgingsspørsmål.

  Haugesunds Avis beskriver i dag
statsrådens såkalte aktive næringspolitikk som «tåkeprat».
De skriver på lederplass:

«Vi
har ikke hørt så mye tåkeprat
på lenge.»

Jeg synes vel det er en ganske god
karakteristikk, også av statsrådens
opptreden her i salen, hvor det ikke besvares et eneste
spørsmål. Det har vært et hovedelement
i den såkalte aktive næringspolitikken at man
skal bytte ut styrerepresentanter. Statsråden sier
at det er for å ivareta eiers interesser, og
jeg legger til grunn at man da mener statens interesser,
og ikke LOs interesser. Men jeg antar også at når
det legges så stor vekt på å bytte ut
styrerepresentanter, er det fordi man ikke er fornøyd
med dagens styrerepresentanter, som sitter der på statens
vegne.

Da er mitt spørsmål: Hva
er det statsråden er misfornøyd med når
det gjelder dem som representerer staten i de selskapene hvor staten
har interesser?

 Utskifting av styrerepresentanter i selskaper
hvor staten har eierinteresser, vil foregå på vanlig
måte. Den forrige regjeringen foretok ved anledning
utskifte av styrerepresentanter. Denne regjeringen vil gjøre
nøyaktig det samme. Men det er en samlet
vurdering av hva som gagner selskap og eier, som vil ligge til grunn
for når og hvordan det skjer, og hvem som blir utskiftet.
Jeg vil ikke i dag stå her og fortelle hvem som
eventuelt kan bli skiftet ut, men jeg kan garantere at
det vil skje skiftinger i styresammensetninger i den perioden denne
regjeringen sitter.

 Ingebrigt S. Sørfonn – til
oppfølgingsspørsmål.

  Det skapte betydeleg usikkerheit om staten
si rolle som eigar, anten som stor eigar eller som eineeigar,
og det er for så vidt lett å uttala seg om vage
problemstillingar.

Eg har lyst til å dra dette ned på eit
konkret plan, for statsråden sa i eit svar tidlegare
at staten vil halda høge standardar når
det gjeld etikk. Då har eg eit konkret spørsmål
knytt til eit heileigd statsselskap, Entra. Det kjem bekymringsfulle
meldingar om sal av store eigedomar utan utlysing. Og
då vert mitt konkrete spørsmål: Kva har statsråden
gjort for å sikra at dette heileigde selskapet hans
driv innanfor god forretningsskikk og innanfor
dei lovar og reglar som gjeld?

  Jeg har merket meg de påstandene
som er kommet knyttet til Entra Eiendom AS. Jeg har bedt
om å få en redegjørelse
fra styrets leder om situasjonen, og jeg er kjent med
at styret i Entra Eiendom AS har engasjert en uavhengig
aktør som skal gå gjennom de påstandene
som er fremmet mot selskapet. Når denne rapporten er ferdig – og
det vil skje rimelig raskt – vil jeg vurdere om det er
grunnlag for å gå videre med saken.

Jeg er også kjent med at
Riksrevisjonen har engasjert seg i denne saken, og det synes jeg
er veldig positivt.

Det er det jeg føler at jeg kan si
i dag om denne situasjonen knyttet til Entra.

 Vi går til neste hovedspørsmål,
fra Hans Fredrik Kielland Asmyhr – Hans 

Frode 

Kielland Asmyhr, unnskyld.

 Jeg takker presidenten for den raske dåpen.

Jeg ønsker å stille
et spørsmål til nærings- og handelsministeren.

Da Stortinget i forrige periode
behandlet skipsfartsmeldingen, var Arbeiderpartiet
svært offensivt og ønsket et løft
for skipsfarten. Det var og er Fremskrittspartiet enig
i. Skipsfart og Norge er så nært knyttet
sammen at det er nesten umulig å tenke seg et Norge
som står uten denne viktige og stolte næringen.

Da skipsfartsmeldingen ble behandlet, var vi
verdens tredje største skipsfartsnasjon,
og nå viser undersøkelser at vi er den sjette
største. Liten vilje fra myndighetene til å følge
opp intensjonene i skipsfartsmeldingen er noe av årsaken
til dette, men også en særnorsk beskatning
av rederier og eiere bidrar til at landets rederier finner det riktig å flytte
helt eller delvis utenlands.

I VG på mandag refser skipsreder John
Fredriksen norske myndigheter for
manglende vilje til å se hvilken viktig rolle skipsfarten
har og har hatt for Norge. Han viser til at myndighetene i andre
europeiske land gjør hva de kan for å sikre
seg at denne attraktive næringen lokaliserer seg til landet,
mens Norge er svært passivt.

Har Regjeringen gitt opp at Norge
skal være en av verdens ledende skipsfartsnasjoner, eller
vil statsråden i disse OL-tider bidra til at Norge
igjen tar en klar pallplassering som skipsfartsnasjon?

  Det er en ambisjon for Regjeringen, som det også framgår
av Soria Moria-erklæringen, at vi fortsatt skal være
en betydelig maritim nasjon. Maritim sektor er viktig i forhold
til rederinæringen, men også i forhold
til leverandørindustrien og øvrige deler av maritim
sektor. Derfor var det også viktig for Regjeringen å få på plass
nettolønnsordningen for sjøfolk i budsjettet,
og den trer i kraft fra 1. juli i år. Det var et element
for å legge rammene på plass for en framtidig
betydelig maritim sektor.

Vi har også en ambisjon
om å gå inn og se på ordninger som ivaretar
hensynet til fornying av kystfrakteflåten, som har et absolutt
behov for nettopp det.

Det er også slik at Rederiskatteutvalget
nå jobber for å se på skatteregimet.
De vil legge fram sin innstilling 1. mars, og den vil bli
overlevert Finansdepartementet ved finansministeren. Regjeringen
har gjennom Soria Moria-erklæringen forpliktet seg til å følge
opp utvalgets innstilling, for derigjennom å legge til
rette for rederinæring i Norge.

 Jeg takker for statsrådens svar. Jeg
forstår at statsråden ønsker å være
offensiv, men det er lite i svaret hans som tyder på det.
Vi må ha klare ambisjoner om å være
en av verdens ledende skipsfartsnasjoner, og her er det kun en plassering
på pallen som teller, og helst gull.

Stadig flere rederier varsler at de vurderer å flytte
sin virksomhet ut av landet. Spesielt yngre
som skal overta virksomheter, vurderer dette. Dette får ikke bare
følger for rederiene, men for hele den maritime
clusteren som er svært viktig for Norge. To av Norges mest
suksessrike forretningsmenn, John Fredriksen
og Kjell Inge Røkke, har bygd opp sine
virksomheter i denne clusteren. Dette viser at Norge har
store muligheter innen skipsfart, skipsindustri og tilknyttede
næringer.

Vil statsråden nå sette seg
ned med hele den maritime clusteren for å legge
en slagplan for gjennomføring av en aktiv næringspolitikk
for det maritime Norge?

  Min ambisjon er at Norge fortsatt
skal være en betydelig skipsfartsnasjon. Jeg
har brukt mye tid på å reise ut og snakke med
næringen. Jeg har vært på Møre
og snakket med den maritime clusteren der, vært i Kristiansand
og snakket med næringen der, hatt møter og gode
kontakter med Rederiforbundet, og også med enkeltaktører
i næringen. Tilbakemeldingene er at de ser på denne
regjeringen som veldig offensiv. Det indikerer også det
at vi fikk på plass nettolønnsordningen fra 1. juli
i år. Det er en betydelig satsing, og bare den økningen
over statsbudsjettet i år utgjorde 165 mill. kr av en total
bevilgning på 1,225 milliarder. Det at denne regjeringen ikke
er ambisiøs i forhold til dette, vil jeg sterkt tilbakevise.

 Det blir oppfølgingsspørsmål – først Torbjørn
Hansen.

 Skipsfartspolitikk er langt mer enn lønnssubsidier
til sjøfolk, og det tror jeg Regjeringen snart må ta
innover seg. Skal maritime bedrifter som er mobile og globale, fortsatt være
i Norge, må de også ha skattebetingelser
som er konkurransedyktige. Det går ikke an å stille
til langrenn på 15 km med vesentlig dårligere
skismurning enn konkurrentene. Situasjonen er at norske
maritime bedrifter flagger ut. Vi har gått fra å være
den tredje største til å bli
den femte, sjette største maritime nasjonen i
verden. Hovedårsaken til det er de skattemessige betingelsene, både
i forhold til rederiskatteordningen og i forhold til den særnorske
formuesskatten.

Statsråden sa i sitt svar at man vil
gjennomgå rederiskatteordningen og følge opp Schjelderup-utvalget
i forhold til det som kommer i mars. Det synes jeg er relativt vagt.

Ser ikke statsråden at de
skattemessige betingelsene i Norge åpenbart er
for svake for rederinæringen? Og kan statsråden
her og nå bekrefte at vi vil få et konkurransedyktig
rederiskattesystem i Norge?

 Det er viktig, uavhengig av næring,
at man har rammebetingelser som gjør at man er konkurransedyktig
i forhold til de næringer man skal konkurrere med i et
globalt perspektiv. Det gjelder også rederinæringen.
Men det er altså slik at det at Regjeringen nå fikk
på plass nettolønnsordningen for sjøfolk, har
blitt udelt positivt mottatt i næringen, og tilbakemeldingene
er også det.

Det er også fra næringen
gitt klart uttrykk for at man har forståelse for at Regjeringen
må håndtere de skattepolitiske spørsmål
i tilknytning til oppfølgingen av Rederiskatteutvalgets
innstilling, som jeg sa vil bli lagt fram for finansministeren 1.
mars.

 Ingebrigt S. Sørfonn – til
oppfølgingsspørsmål.

  Dette er ei kjempeviktig sak, og eg er glad
for at statsråden seier at han vil følgja
opp utvalet si innstilling. I VG på måndag kunne
me òg lesa skipsreiar John Fredriksen
sin refs til Regjeringa, og at næringsministeren ville
vurdera reiarlagsskatteordninga. Reiarlagsskatteutvalet si innstilling kjem,
som statsråden sa, 1. mars. Men eg fekk ikkje
heilt med meg kva som skal gjerast. Statsråden nemnde nettolønsordninga,
men ho ligg litt på sida, for så vidt. Reiarlagsskatteordning,
tonnasjeskatt og ein del andre ting opptek næringa
sterkt. Me veit at ein del land i vår nærleik har
ei form for samfunnskontrakt der reiarlaga
nærast kan inngå ein kontrakt med myndigheitene
for å få stabile rammevilkår.

Mitt spørsmål er konkret:
Kan statsråden røpa kva han ser som dei to–tre
viktigaste verkemidla for å halda oppe ei livskraftig
og framtidsretta reiarlagsnæring i Noreg?

 Det vil være mulig å liste
opp ulike tiltak som er viktige. Fra næringens side
er det pekt på at det var viktig å få på plass
nettolønnsordningen. Så sier næringen også at
det er viktig å få på plass et skatteregime
som gjør at de kan være konkurransedyktige
i forhold til øvrige land. Det er en sak som håndteres
i lys av Rederiskatteutvalgets innstilling, som vil bli lagt fram
for finansministeren. Jeg har ikke mulighet til i dag å gå inn
i enkelthetene i en utvalgsinnstilling som ennå ikke
er lagt fram.

 Lars Sponheim – til oppfølgingsspørsmål.

  Jeg registrerer at statsråden reiser
mye rundt omkring i landet. Jeg tror det er farlig om han forveksler
det forhold at han møter høflige og dannede mennesker,
med at det er aktiv støtte til Regjeringens næringspolitikk.
Heldigvis har vi dannede og hyggelige mennesker rundt omkring i
norsk næringsliv, og det kan være at
de har lest regnskapet sitt og ikke Regjeringens næringspolitikk
før de møter statsråden.

Når statsråden holder sine
taler, særlig i utlandet, vet vi at det er en standard
som går igjen fra embetsverket i Næringsdepartementet – og
det er veldig bra – og det er at Norge har 1
promille av verdens befolkning, 1 pst. av verdenshandelen, men eier
10 pst. av verdensflåten, og statsråden er veldig
stolt. Men det er ikke en tilstand som bør vedvare.
Det at det er norske borgere som tør ta risikoen og
satse og eie norsk flåte, må vi slåss
for hele tiden. Det er kun én skatt som påvirker
viljen til å være norske eiere, og
det er formuesskatten. Regjeringen vil øke formuesskatten,
den forrige regjeringen ville trappe ned og fjerne den.

Hvis statsråden isolert ser på formuesskatten,
og ikke på andre forhold som det er
mulig å argumentere for, er han da enig i at formuesskatten
representerer en trussel mot det store norske eierskap
av norsk flåte?

 Det å gå inn i enkelthetene
i skatteutfordringen for næringen føler jeg er lite
hensiktsmessig all den tid at bredden i rederiskatteordningen skal
håndteres på et senere tidspunkt i lys av Rederiskatteutvalgets
innstilling.

Jeg er vel kjent med hva næringen
gir uttrykk for i forhold til ulike elementer i skattesystemet.
Når jeg er ute og møter næringen, er
dette viktig. Jeg har stor tillit til at næringen er i
stand til å komme med det bidraget og de innspillene som
de anser er viktige utover det å være
høflig.

 Vi går videre til siste hovedspørsmål.

 Mitt spørsmål går
til nærings- og handelsministeren.

I svaret på spørsmålet
fra representanten Dørum sa ministeren at vi har den arbeidskraften
vi har i dette landet. Det var et meget oppklarende svar. Utfordringen
er jo at Kommune-Norge gir uttrykk for at de trenger 20 000 nye medarbeidere
i helse- og omsorgssektoren hvert år framover. Den samlede
tilgangen på arbeidskraft de neste ti årene er
15 000 pr. år. Misforholdet i forhold til behovet i offentlig
sektor og de interessene som statsråden åpenbart må ha
som oppgave å representere internt i Regjeringen, nemlig
forholdet til konkurranseutsatt industri, må være en
utfordring som en i Regjeringen har diskutert,
og ikke minst diskutert så nøye
at en har en klar oppfatning av hvordan en i de neste årene
skal møte. Men ut fra statsrådens svar til representanten
Dørum kan det nesten virke som om dette spørsmålet
kom overraskende.

Jeg vil derfor gjenta spørsmålet:
Hvilken plan har Regjeringen for å balansere
hensynet til behovet for arbeidskraft mellom offentlig
sektor og privat sektor?

 Det er en utfordring å ivareta
behovet for arbeidskraft i tiden framover. Det viser alle
framskrevne tall når det gjelder befolkningsutviklingen.
Det som imidlertid er viktig, er at vi sørger for å ha
tilgang på den arbeidskraften det vil være behov
for, også i konkurranseutsatt sektor. Men det
er åpenbart at det kan være grunn til å se
nærmere på måten å håndtere
tilgangen på arbeidskraft på. Jeg tror det vil være
en utfordring å se på arbeidskraftbehovet
i Norge isolert sett. Vi har nå et felles arbeidsmarked
gjennom vår tilknytning til det indre marked
og EØS-avtalen, men de ulike arbeidskraftbehov i de ulike
næringene må i utgangspunktet håndteres
av næringen selv. Det var det som lå i mitt innledende
svar i forhold til spørsmålsstillingen. Vi har
den befolkningen vi har, vi må sørge for å optimalisere
bruken av arbeidskraft og gi arbeidskraften den kompetansen det
er behov for, og som man etterspør, i arbeidslivet. Det
gjelder i privat næringsliv, eksportrettet næringsliv,
så vel som i offentlig sektor.

 Mitt neste spørsmål går
til kommunal- og regionalministeren, for dette er jo et åpenbart
tegn på at Regjeringen ser at her ligger det en utfordring,
men ikke har startet arbeidet med noen konkrete virkemidler
for å møte den utfordringen. Og når
næringsministeren sier at det vil være
opp til næringen selv å konkurrere med kommunal
sektor om arbeidskraften, tyder jo det på at kanskje kommunal-
og regionalministeren har en idé om hvordan kommunal sektor
skal klare å utføre de tjenestene de er pålagt
i forhold til de begrensningene i tilgang på arbeidskraft
som det er, og de tiltak kommunal- og regionalministeren har for å begrense
behovet for byråkratisk arbeidskraft i offentlig sektor,
slik at en bruker den arbeidskraften en har i offentlig sektor,
til å møte brukerne, til å produsere
tjenester.

  Det er store og viktige problemstillinger
som her blir tatt opp, og Regjeringa har en offensiv tilnærming
til hvordan vi skal greie å sikre den arbeidskrafta
som vi har behov for i Norge, både når
det gjelder privat sektor og offentlig sektor. Det foregår
et stort og vidt arbeid for å sikre at folk kan
stå lenger i arbeid, at vi greier å skape et arbeidsliv
som gjør det mulig for folk å holde på lenger,
holde ut lenger, og det er jo ikke minst viktig sett i
forhold til kommunal sektor og omsorgsoppgavene, som er svære,
og hvor vi definitivt trenger folk som står lenger. Vi
har dessverre altfor mange mennesker som ikke
er en del av arbeidsmarkedet, og det å greie å utnytte også den
restarbeidsevnen som folk har, er en utfordring; det jobber vi med.
Det er en rekke tiltak vi kan sette i verk for å sikre
at den arbeidsstokken vi har, kan brukes på en bedre måte
enn det som er tilfellet i dag. Vi arbeider systematisk med å redusere
byråkratiet i kommunal sektor, slik at vi får
flere hender til omsorg.

 Det blir oppfølgingsspørsmål – først Laila
Dåvøy.

  Mitt oppfølgingsspørsmål
går til kunnskapsministeren.

Jeg konstaterer, og jeg er faktisk dypt bekymret
for, at Regjeringen ikke har en plan for å møte
arbeidskraftbehovene verken i næringslivet eller
i helse- og omsorgssektoren. Samtidig kuttes altså bevilgningene
til private høyskoler som utdanner kompetansepersonell
som vi har et skrikende behov for.

Mitt spørsmål til kunnskapsministeren
blir: Når kan vi her i Stortinget forvente at det foreligger
en plan for hvordan man skal løse dette kompetansebehovet
i pleie- og omsorgssektoren?

 Vi er selvfølgelig oppmerksom på at
mange sektorer i Norge har bruk for mer arbeidskraft,
og vi arbeider systematisk med dette. Både offentlig
sektor og privat sektor har bruk for flere hender. Det betyr at
det som kommunalministeren var inne på, å få den
arbeidskraften vi har, til å stå lenger i arbeid,
er en viktig del av dette. Det er en av de aller viktigste
arbeidskraftressursene vi har, og som vi da også målbevisst
arbeider for. Vi ønsker å ha flere studieplasser innenfor
høyskolesystemet og universitetene våre
som vil bidra til ny kompetent arbeidskraft. Det betyr at vi nå arbeider
målbevisst og offensivt for at vi skal klare å møte dette.
Det er ikke gjort over natten å lage
en så omfattende plan, men det er klart at både
videre utdanning og kompetansepåbygging er viktige elementer
i dette. Så er det vel også viktig å understreke
at ingen nødvendigvis er offentlig ansatt et helt liv eller
privat ansatt et helt liv. Det finnes en viss mobilitet i arbeidsmarkedet,
heldigvis, og det betyr at det også er mobilitet
knyttet til hvor det er presstendenser, for der er det ofte
attraktivt også å jobbe.
Det betyr at arbeidsmarkedet og utdanningssystemet er dynamisk, og
det vil det til enhver tid også være.

 Odd Einar Dørum – til oppfølgingsspørsmål.

 Jeg vender tilbake til mitt spørsmål
til nærings- og handelsministeren.

Nærings- og handelsministeren sa i
sitt svar på mitt spørsmål tidligere
at vi har den arbeidskraften vi har. Det er vi helt enige om. Jeg
synes det er klart dokumentert gjennom denne runden i spontanspørretimen
at vi trenger mer arbeidskraft. Vi vet at Regjeringen har gjort det
helt klart og tydelig på forskjellige måter at
vi trenger mer arbeidskraft innenfor offentlig
sektor. Da regner jeg med at statsråden vil være
enig med meg i at for å få den arbeidskraften
vi trenger, er vi nødt til å øke arbeidsinnvandringen,
spesielt fra de nye EU-landene i øst –vi må ønske
dem velkommen. Det fins jo ikke noe annet svar hvis vi
skal dekke behovet i et næringsliv som er i en dynamisk
utvikling, en positiv utvikling hvor det skapes jobber, og Regjeringen
samtidig har en så sterk prioritet som de har i forhold
til offentlig sektor, og, jeg må tilføye, når
Regjeringen samtidig har så liten vilje som de har, til å reformere
og effektivisere offentlig sektor. Vi er nødt til å skaffe
oss mer arbeidskraft, og derfor håper jeg å få statsrådens
bekreftelse på at arbeidsinnvandring fra nye EU-stater
i øst er hjertelig velkommen til Norge, og at de trengs.

 Det at vi har arbeidsinnvandring i Norge, er
jo ikke noe nytt. Vi har allerede i dag en betydelig arbeidsinnvandring.
Det som er viktig i så måte, er å legge
til rette for at de arbeidstakerne som kommer til Norge, får
arbeids- og lønnsvilkår som er på linje
med dem vi har i Norge. Det er jo en utfordring
som Regjeringen arbeider med hver dag. Det gjelder også de
tiltakene som kommunal- og regionalministeren viste til, det å se
på at folk skal stå lenger i jobb, og det å sørge
for at restarbeidskraften blir godt nok ivaretatt. Så innsatsen
settes inn på en rekke områder
for å ivareta framtidige behov for arbeidskraft,
som i seg selv er en utfordring, noe også representanten
så helt riktig pekte på.

 Per-Willy Amundsen – til oppfølgingsspørsmål.

  Norge er et av de landene i verden
som har høyest andel offentlig sektor i forhold
til brutto nasjonalprodukt og høyest andel sysselsetting
i offentlig sektor. Det er jo et faktum at disse arbeidsplassene,
dette konsumet, legger beslag på økonomien
og på arbeidskraften, som igjen gjør at det blir
mindre tilbake til verdiskaping og
dermed også mindre økonomisk
vekst. Det er en forutsetning hvis man skal ha høyere økonomisk
vekst, at mer arbeidskraft tilføres privat sektor og mindre
tilføres offentlig sektor.

Spørsmålet går til
næringsministeren: Ser statsråden denne problemstillingen,
og vil han bidra til å redusere offentlig sektors omfang?

  Det å tro at offentlig sektor ikke
bidrar vesentlig til velferdsutvikling i dette landet, må være
et feil spor å gå etter. De menneskene som jobber
i offentlig sektor, utøver hver dag en betydelig og viktig
jobb for vårt velferdsnivå og for at vi år etter år
blir kåret til verdens beste land å bo
i.

Så er det også slik
at ansatte i offentlig sektor jobber innenfor
skole, de bidrar til at våre barn får
den utdanningen som er nødvendig for å møte
morgendagens arbeidsliv, og de deltar i arbeidet med omsorg og pleie
av syke og eldre. Det er et viktig arbeid som også utøves
i offentlig sektor.

Så det å framstille offentlig
sektor som en ulempe for velferdsutviklingen og det private
næringslivet i Norge tar jeg strekt avstand fra.

 Tiden for den muntlige spørretimen
er nå omme, og vi går over til den ordinære
spørretimen.





                    
                    
                    

 Det blir en rekke endringer i den oppsatte
spørsmålslisten, og presidenten viser til den
oversikten som er omdelt på representantenes plasser i
salen.

Endringene var som følger:

Spørsmål 3, fra representanten
Bent Høie til kommunal- og regionalministeren,
er overført til finansministeren som rette vedkommende.

Spørsmål 8, fra representanten
Petter Løvik til nærings- og handelsministeren,
vil bli tatt opp av representanten Ivar Kristiansen.

Spørsmål 14, fra representanten
Per Sandberg til samferdselsministeren, er trukket tilbake.

Spørsmål 25, fra representanten
Trine Skei Grande til barne- og likestillingsministeren, utsettes
til neste spørretime, da statsråden er bortreist.

Spørsmålene 26 og 27, fra
henholdsvis representantene Laila Dåvøy og Sonja
Irene Sjøli til helse- og omsorgsministeren, utsettes til
neste spørretime, da statsråden har sykdomsforfall.

Spørsmål 28, fra representanten
Harald T. Nesvik til helse- og omsorgsministeren, vil bli besvart
av arbeids- og inkluderingsministeren på vegne av helse-
og omsorgsministeren, som har sykdomsforfall.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 24


    
        

Spørsmål 25


    
        

Spørsmål 26


    
        

Spørsmål 27


    
        

Spørsmål 28


    
        

Spørsmål 29


    
        

Spørsmål 30


    



                    

  Dette spørsmålet, frå representanten Bent
Høie til kommunal- og regionalministeren, vil bli svart
på av finansministeren som rette vedkomande.

 Jeg vil spørre finansministeren om
følgende:

«På hvilken måte
har Regjeringen tenkt å involvere Stortinget i det videre
arbeidet med å gjeninnføre differensiert arbeidsgiveravgift
i større deler av landet?»

  Jeg er veldig glad for å få dette
spørsmålet, for det er en stor og viktig del av
norsk distrikts- og regionalpolitikk at vi kan beholde et system
for differensiert arbeidsgiveravgift. Det har vært et meget
effektivt og ubyråkratisk distriktspolitisk virkemiddel.
Det vi nå vet, er at det reviderte regelverket
om regionalstøtte i EU og EØS-området
som gjelder fra 2007, åpner for støtte i form
av en slik ordning. Regjeringen tar sikte på å notifisere
en ny ordning med regionalt differensiert arbeidsgiveravgift
overfor EFTAs kontrollorgan, ESA, i løpet av april d.å.

Jeg mener at regelverket
må gi grunnlag for en ordning med regionalt differensiert
arbeidsgiveravgift
som kan omfatte Nord-Norge, deler av Nord-Trøndelag og
deler av Sør-Norge. Men Regjeringen gjør her et
intenst arbeid for at vi skal få på plass en ordning
som tar mest mulig utgangspunkt i det som er situasjonen
i Norge, og som best mulig sikrer distriktspolitikken framover.

Det er Finansdepartementet som har det overordnede faglige
ansvaret for denne ordningen og for notifikasjonen. Saken berører også fagområder
som hører under Kommunal- og regionaldepartementet og Fornyings-
og administrasjonsdepartementet. Kommunal- og regionaldepartementet
har et særlig ansvar for den geografiske avgrensningen,
mens Fornyings- og administrasjonsdepartementet har et generelt
koordineringsansvar i slike prosesser. De berørte departementene
samarbeider nå om å finne ut hvordan den nye ordningen
kan utformes.

I forkant av notifiseringen planlegges det
en redegjørelse
om saken i Stortingets EØS-utvalg. Jeg regner med at både
kommunal- og regionalministeren og jeg vil møte der.

Det endelige avgiftsforslaget med ny differensiering vil
jeg så etter planen legge fram for Stortinget
i forbindelse med statsbudsjettet for 2007.

 Jeg takker for svaret.

Jeg er glad for at man har en plan for å involvere
Stortinget i dette arbeidet, for selv om man har en flertallsregjering,
vil det være viktig at dette er et arbeid som
er forankret bredt i Stortinget. Dette er jo
en målsetting om en gjeninnføring av en differensiert
arbeidsgiveravgift
i størst mulige deler av det området som hadde
det før, og det er både den forrige
og den nåværende regjerings felles målsetting.

Jeg vil allikevel spørre statsråden
i oppfølgingsspørsmålet om man også jobber
med tanker om hvordan en eventuelt skal kompensere de
områdene som eventuelt ikke får
gjeninnført differensiert arbeidsgiveravgift.

  Vi har egentlig fokus på to etapper.
Den første er, som spørreren er opptatt av, og
som Regjeringen er veldig opptatt av, å få gjeninnført
differensiert arbeidsgiveravgift både
når det gjelder områder, og når det gjelder
sats. Det er begge disse temaene dette handler om, og som er nært
opp til den ordningen vi hadde før. Det er det arbeidet
som nå foregår under høytrykk.

Så skjeler vi selvfølgelig også til
på hvilke måter vi kan komme inn med andre
typer støtteordninger, som ikke er i strid med
noe regelverk. Jeg må vel si det slik at hovedfokus for
oss nå er å få på plass en differensiert
arbeidsgiveravgift
gradert mest mulig i tråd med de satsene vi hadde, og mest
mulig i forhold til det geografiske området som tidligere
gjaldt. Det er dette systemet vi nå mener vil være
det mest effektive og målrettede også for
distriktspolitikken i framtiden.

 Jeg takker igjen for svaret, og jeg er helt
enig i den prioriteringen av hva som er viktigst. Likevel
får en også inntrykk av at en del av
kompensasjonsordningene og måten kompensasjonsordningene er
blitt gitt til de ulike områdene på, er det interessant å se på i
forhold til resultat gjennom at kompensasjonsordningene ofte
er gitt direkte til og styrt av det lokale næringsliv der
de gjelder.

Jeg håper vi når fram med
vårt primære krav, men uavhengig av det og i forhold
til virkemiddelbruk i distriktspolitikken vil det være
interessant å høste
systematisk erfaring med hensyn til den måten en har kompensert
på i forhold til de resultatene dette har gitt for næringslivet
lokalt. Vil Regjeringen foreta en systematisk gjennomgang av måten
kompensasjonsordningene har fungert på, for eventuelt å bruke
de erfaringene i næringspolitikken videre?

 Jeg tar med meg dette ønsket
til kommunal- og regionalministeren, for det er hun som har ansvaret
for evalueringen av de ordningene som finnes i dag, for å vurdere
innretningen på dem og for også i samarbeid
med hele Regjeringen, selvfølgelig, å finne
et system som totalt sett når det gjelder differensiert
arbeidsgiveravgift
og andre tiltak, vil fungere bra.





                

 Dette spørsmålet, fra representanten Petter
Løvik til nærings- og handelsministeren, vil bli
tatt opp av representanten Ivar Kristiansen.

 På vegne av representanten Petter
Løvik fremmer jeg følgende spørsmål
til nærings- og handelsministeren:

«Regjeringa har uttalt at dei skal føre
ein meir aktiv statleg eigarpolitikk. Ny ervervslov og utskifting
av styremedlemmer har vore nemnde som tiltak. Det har
vist seg vanskeleg å få svar
på kva konkrete endringar som skal gjerast, og kva som
eventuelt har vore gjort feil i den noverande
politikken. Usikkerheit om så sentrale rammevilkår
som endring i eigarskapspolitikken kan vere
til stor skade for bedriftene og arbeidsplassane.

Korleis vil statsråden medverke til
ei rask avklaring av desse spørsmåla?»

  Verdien på statens direkte investeringer
på Oslo Børs har steget med 100 milliarder
kr siden regjeringsskiftet. Dette tyder ikke på noen
som helst form for usikkerhet om statens eierskapspolitikk.

Regjeringen vil føre en
aktiv og profesjonell eierskapspolitikk. Vi har ambisjoner knyttet
til verdiskaping, omstilling, forankring av
hovedkontorfunksjoner, forskning og utvikling og ikke
minst til samfunnsansvar. Staten vil bruke sin aksjonærinnflytelse
for å ivareta slike interesser
i de selskapene der staten har aksjer. Dette vil skje innenfor
de rammer og spilleregler som følger av aksjelovgivningen
og alminnelig aksepterte prinsipper for eierstyring og selskapsledelse,
herunder statens prinsipper for godt eierskap.

Alle selskap, uavhengig av eierskap, forutsettes å ta samfunnsansvar.
Staten har imidlertid et særskilt ansvar for å se
til at selskap med statlige eierandeler ivaretar dette arbeidet.
Jeg forventer at selskapene opptrer langsiktig og ansvarlig. En
helt avgjørende forutsetning for at hensynet til miljø,
lokalsamfunn og ansatte skal kunne ivaretas, er imidlertid at selskapene
er lønnsomme. Det er derfor vesentlig at bedriftene kontinuerlig
omstiller seg og videreutvikles på en god og konstruktiv måte
i nær dialog med eiere, ansatte, myndigheter
og lokalsamfunn.

Jeg ønsker å etablere
klare forventninger til hvordan bedrifter håndterer situasjoner
ved omstillinger i sårbare lokalsamfunn. Men samfunnsansvar
innebærer mer enn dette. Det berører
bl.a. forretningsetikk, helse, miljø, sikkerhet, lederlønninger,
integrering og ikke minst likestilling. Jeg legger til
grunn at bedrifter med statlig eierskap skal være ledende
innenfor disse områdene. Regjeringen vil
i den planlagte stortingsmeldingen om statlig eierskap drøfte
dette nærmere.

Når det gjelder utskiftninger i styrene,
vil jeg understreke at jeg har full tillit til de styrene som sitter
i dag. Det betyr likevel at den årlige styreevalueringen
kan resultere i en del utskiftninger, bl.a. sett i lys av selskapenes
strategiske utfordringer. Jeg vil minne om at det i de børsnoterte selskapene
er etablert valgkomiteer, hvor staten er representert.
Disse er nå i arbeid. Staten som aksjonær vil
delta i drøftinger og komme med innspill i dette arbeidet,
som skal ta utgangspunkt i nye styrer.

 Jeg takker statsråden for svaret,
og stiller statsråden følgende spørsmål:
Er det et mål for den nye regjeringen å øke
statens eierandel på Oslo
Børs? Det er punkt 1.

Punkt 2: Som statsråden selv viser
til her, har verdien av statens aksjer på Oslo
Børs på vel 100 dager steget med over 100 milliarder
kr. Viser ikke det at det har vært ført en
særdeles ansvarlig økonomisk
politikk og en særdeles vellykket – sannsynligvis
Europas mest vellykkede – næringspolitikk? Kan
statsråden gi noen konkrete eksempler på hva
som det er nødvendig å reparere på i
den politikk som faktisk har fungert best i hele Europa?

 Det som er vanlig i Vest-Europa, er at det
offentlige gjennom sitt eierskap deltar aktivt i prosesser i de
virksomheter hvor de har eierandeler. Det at statens verdier på Oslo
Børs har økt, som jeg viste til i mitt hovedsvar,
gjaldt i perioden 17. oktober 2005 – 31. januar 2006 – altså i
perioden etter at den nye regjeringen overtok. Det alene
skal ikke tilskrives den nye regjeringen, men det illustrerer
at den debatten som har vært om styresammensetning og eierskap, ikke
har hatt noen negativ innvirkning på verdien
av statens aksjer på Børsen.

Hvorvidt statens eierandeler skal øke
i tiden framover: Det foreligger ingen konkrete
planer om å endre eierandelene i de virksomheter
som staten i dag har eierandeler i.

 Jeg oppfatter statsråden slik at han
ikke, verken i løpet av spontanspørretimen i dag eller
nå, kan liste opp et eneste konkret eksempel
på behov for forandringer av den politikk som ble ført under
den forrige regjeringen. Forsøket på å ta
verdistigningen på Oslo Børs til inntekt
for dagens regjering, blir jo rent kuriøst. Vil det samtidig være
slik å forstå at når Norge
faller fra 2. til 18. plass på miljøbørsen
i Europa, skyldes det en mislykket miljøpolitikk fra den
nye regjeringen?

Statsråden snakker om – og
har snakket lenge og mye om – en mer aktiv statlig næringspolitikk,
men han var selv med på delprivatiseringen av Statoil
og Telenor. Sitter han i dag med det inntrykk at det var en gal
avgjørelse han selv var med på da man sørget
for å få delprivatisert de to nevnte selskapene?

 Statens eierandel i Telenor
ligger i dag fast. Selskapet har utviklet seg
veldig positivt de senere år. Det samme er tilfellet for
Statoil. Jeg ser i dag ingen grunn til å foreta en evaluering
av hva som var riktig og galt. Jeg bare konstaterer at
selskapene har hatt en positiv utvikling.

Det som helt åpenbart er forskjellen mellom
denne regjeringen og den forrige regjeringen, er forholdet
til vår eierskapspolitikk. Denne regjeringen har sørget
for at statens eierandeler i virksomheten Nammo har steget fra 45 pst.
til 50 pst., nettopp for å ivareta
hensynet til norske arbeidsplasser på Raufoss
og bevare hovedkontorfunksjonen i Norge. Samtidig har da Regjeringen
bidratt til et langsiktig eierskap for å sikre
virksomheten en god konkurransekraft i forhold til – stort
sett – privatisert europeisk forsvarspolitikk. Det er positivt
for arbeidsplassene på Raufoss og for lokalsamfunnet på Raufoss.
Dette nevnt som et eksempel på aktivt
statlig eierskap.





                

 Dette spørsmålet er trukket
tilbake.





                

 Disse spørsmålene er utsatt
til neste spørretime.





                

 Dette spørsmålet, fra representanten
Harald T. Nesvik til helse- og omsorgsministeren, vil bli besvart
av arbeids- og inkluderingsministeren på vegne av helse-
og omsorgsministeren.

 Jeg vil få lov til å stille
følgende spørsmål til helse- og omsorgsministeren som
vil bli besvart av arbeids- og inkluderingsministeren:

«I Bærum forlanges, ifølge
Aftenposten, 5 års botid for å få vurdert
søknad om omsorgstilbud
fra kommunen. Personer som ønsker å flytte
til Bærum, kan altså bli avvist med bakgrunn i
omsorgsbehovet. På Tabloid 8. februar
fikk vi også høre om en kommune
som nektet å ta imot en bruker med omsorgsbehov. Omsorgstrengende personer
har ikke rett til å bosette
seg hvor de vil i Norge.

Hvilke tiltak vil statsråden iverksette
for å sikre brukernes rett til å velge
bosted i overensstemmelse med § 10-1
i sosialtjenesteloven og § 2-1 i lov om helsetjenesten
i kommunene?»

  Alle borgere i Norge har rett til å bosette
seg i den kommunen de selv vil. Dette utgangspunktet bør
det ikke herske tvil om. Spørsmålet
er imidlertid hvilke reelle muligheter en omsorgstrengende
har til å velge hvilken kommune vedkommende ønsker å bosette
seg i.

Både sosialtjenesteloven
og kommunehelsetjenesteloven sikrer mennesker med hjelpebehov rett
til tjenester i den kommunen de bor eller midlertidig
oppholder seg i. Kommunen har i tillegg plikt til å behandle
søknader om tjenester for sterkt pleietrengende
fra andre kommuner dersom søkerne ønsker å flytte
til kommunen. Dette framkommer i et eget rundskriv som alle
kommuner har mottatt. Hensikten er å sikre at
innbyggere som har behov for omfattende tjenester, kan flytte til
en kommune som har tilrettelagt et forsvarlig tjenestetilbud fra
og med flyttetidspunktet. Et krav om at søknaden ikke
blir behandlet før man oppholder seg i kommunen, ville reelt
sett ført til en redusert mulighet for denne gruppen til å velge
bostedskommune.

Kommunens plikt gjelder i utgangspunktet der
det er et reelt ønske om å flytte
til kommunen. Det er tvilsomt om kommunen er pliktig til å behandle
søknader som åpenbart er sendt med det formål å kartlegge
flere kommuners tjenestetilbud, for så å velge
ny hjemstedskommune ut fra hva
de enkelte kommuner tilbyr.

Bærum kommune har plikt til å tilby
lovpålagte tjenester uavhengig av botid i kommunen. Plikten
gjelder tjenester, ikke særskilte boformer, med
mindre det gjelder søknad om et lovpålagt
helhetlig bo- og tjenestetilbud, eksempelvis sykehjem. Kommunen
kan ikke avslå søknader om helse- og
sosialtjenester til noen innbyggere med begrunnelse i
manglende botid i kommunen. Dette gjelder selvsagt også i
forhold til sterkt pleietrengende
som ønsker å flytte til kommunen.

Bærum kommune har, etter
det jeg har fått opplyst, satt vilkår ved tildeling
av omsorgsboliger. Tildeling av omsorgsboliger er ikke
et lovpålagt tjenestetilbud som kommunen har plikt til å tilby etter
sosialtjenesteloven eller kommunehelsetjenesteloven. Omsorgsbolig
er kommunale utleieboliger som tilbys som en tilleggsytelse
til kommunens lovpålagte oppgaver. Boligene er finansiert
med tilskudd fra Husbanken, som stiller vilkår om at boligene
skal benyttes til pleie- og omsorgsformål. I tillegg kan
kommunen knytte tilleggsvilkår til tildelingen av slike
boliger. Vilkåret som ofte anvendes, er at søkerne
må være over en viss alder for å motta
et slikt botilbud. Slik vilkårsstillelse har til nå ikke
blitt oppfattet som diskriminerende, men som et utslag av en målstyrt lokalpolitikk.

Regjeringen mener i utgangspunktet
at kommunen må ha frihet til å målstyre
tildelingen av ikke-lovpålagte tilbud. Omsorgsboliger er
et slikt frivillig tilbud. Utviklingen innenfor
den kommunale omsorgstjenesten går likevel i
retning av at omsorgsboligene erstatter lovpålagte bo-
og tjenestetilbud. I den sammenheng er det uheldig at kommunene
stiller strengere vilkår for tildelingen av omsorgsboliger.
Regjeringen mener Bærum kommunes praksis bryter
med intensjonen om retten til å bosette
seg i den kommunen man vil. Dersom kommunene ikke selv ser
urimeligheten når det gjelder bruken av slike vilkår, vil
Regjeringen vurdere endringer i regelverket.

 Jeg vil få lov til å takke
statsråden for et grundig og godt svar.

Det beroliger meg at man nå faktisk
vil gripe fatt i dette hvis kommunene ikke selv endrer
praksis. Dette er viktig for denne gruppen, som også skal
ha rett til å kunne flytte  på seg rundt i Norge,
bl.a. på grunn av at også familie og pårørende
flytter på seg. Dette er det viktig å få på plass, all
den tid man faktisk ser at en del kommuner bl.a. omdefinerer sykehjemsplasser
til omsorgsboliger. Da kan man lett få en skjevfordeling,
slik at en gruppe mennesker med pleiebehov kommer i skvis.

Jeg vil takke statsråden for svaret.
Videre lurer jeg på om statsråden kan si litt
mer om tidsperspektivet. Når vil statsråden eventuelt
følge opp dette overfor Bærum kommune, slik at
vi kan få endret denne praksisen?

 Jeg er veldig enig med representanten Nesvik.
Det vi ser, er nemlig en utvikling innenfor
pleie- og omsorgssektoren som går i retning av at omsorgsboliger
blir arena for stadig mer omfattende pleie- og omsorgstjenester.
Veldig mange kommuner velger jo å bygge omsorgsboliger
istedenfor f.eks. sykehjem. Det gjør at man er nødt
til å betrakte omsorgsboliger i lys av den utviklingen
som skjer i pleie- og omsorgssektoren samlet, og det er viktig å se
på den praksisen som utøves i forhold til intensjonene
om retten til å kunne bosette
seg i den kommunen man vil.

Vi vil nå følge opp dette
overfor Bærum kommune, og så gjenstår
det å se hva Bærum kommune gjør. I kjølvannet
av det vil vi måtte ta stilling til vårt
videre arbeid. Det er veldig vanskelig for meg å angi
noe tidsperspektiv på det.

  Jeg skal ikke drøye dette
stort lenger enn å takke for svaret. På vegne
av de pasientene som faktisk har behov for denne tjenesten  – også dem
med store hjelpebehov – ser jeg fram til at det blir ordnet
opp i dette.





                

