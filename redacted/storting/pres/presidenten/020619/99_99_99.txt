 Det blir replikkordskifte.




 Jeg har et spørsmål som kanskje noen vil si er av akademisk interesse, men som jeg i hvert fall synes av og til er interessant.




Justisministeren ramset opp en del grupperinger som sikkerhetspolitiet skal passe på, og jeg tror jeg skjønner hva han mener, og er enig med ham. Men han kom i skade for å bruke et uttrykk for en slik gruppe – høyreekstremister. At ekstremister må passes på, er vi enige om, men jeg vil gjerne ha en avklaring på hvem som er høyreekstremister. Det er mulig at justisministeren tenker på nynazister. I så fall får han omtale dem som det, og i tilfelle på venstresiden, for nasjonalsosialismen og den internasjonale sosialismen til kommunistene er jo på samme side av det politiske spektrum. Kommer man over på høyresiden og utover der, så kommer man til slutt til anarkistene, for da blir det ingen statlig styring og ingen ting i det hele tatt. Dess mer man går til høyre, dess mer frihet for enkeltmennesket, dess mindre makt hos det offentlige, og det ytterste der er anarkister. Så hvis det var nynazistene justisministeren hadde i tankene, så er jeg helt enig i at de skal passes på. Men jeg vil ha meg frabedt at uttrykket høyreekstremister brukes, for det er altså i tilfelle den gale retningen. Både nazismen og kommunismen hører sammen godt plantet på ytterste venstre, for det er omtrent ingen forskjell på de to ideologier.




 Spørsmålet fra representanten Hagen er selvfølgelig på sin plass.




«Høyreekstrem» er norsk folkelig språkbruk for nynazister. Jeg har aldri tenkt på andre. I den sammenheng det også har vært presentert i media, er det jo det man har siktet til. Men jeg skal gjerne presisere meg på den måten, slik at det også er behørig registrert her i Stortinget. Vi snakker om nynazistiske grupperinger, om deres harde kjerne og deres støttespillere, og representanten Hagen og jeg har et sterkt sammenfallende syn når det gjelder hvordan dette skal bekjempes.




 Jeg syns det var en oppklarende runde statsråden hadde nå. Jeg vil bare understreke hvor viktig det er også å ha kompetanse på hvem som ikke utgjør en trussel, som kanskje kan synes som å utgjøre en trussel, men som ikke gjør det. Og da har jeg lyst til å ta to eksempler.




Jeg var med på en stor – den kunne kanskje vært større – demonstrasjon mot WTO 9. november i fjor. Det vi da opplevde, var at det var nesten flere politifolk ute enn det var demonstranter. Da spør jeg meg: Hva slags trusselbilde opererte da Politiets sikkerhetstjeneste med, som jo må ha gitt meldinger til politiet rundt dette?




Det andre er det som skal skje i Oslo neste uke.




Det vi opplever da, er at globaliseringskritikere blir demonisert eller kriminalisert. I hvert fall er effekten av det fiendebildet politiet har gått ut med nå, at globaliseringskritikere blir kriminalisert i folks øyne. Resultatet er at retten til å ytre seg gjennom demonstrasjoner krenkes. Resultatet er at bestemødre – om ikke 

denne

 bestmora, for denne bestemora har tenkt å gå i demonstrasjon – og folk med barnevogner vil holde seg unna, og resultatet er også å be om bråk.




Jeg spør også fordi politiet tydeligvis har gitt råd til Oslo kommune om bruk av skoler. Jeg vet at mesteparten av Hersleb skole skulle gi overnatting til SU-ere som var på landsmøte, og som skulle være med på denne demonstrasjonen. Hører da SU og Attac med i trusselbildet? Og hvis ikke de gjør det, hva vil statsråden gjøre for å sørge for at kriminaliseringen opphører?




 Først for ordens skyld: Jeg er ikke byrådsleder i Oslo, jeg er ikke leder for Oslo politidistrikt og er heller ikke politidirektør. Men jeg er selvfølgelig informert. Politiets hovedbilde av dette arrangementet, som de har prøvd å komme fram med, men som ikke har vært like lett å komme fram med, uten at jeg skal utdype det nærmere, er at det er en forskerkonferanse. Det ble holdt en lignende forskerkonferanse her i april, tror jeg, som ble bevoktet av to fra politiet. Nå er det altså en forskerkonferanse. I forbindelse med den forskerkonferansen er det anmeldt en svært godt forberedt lovlig demonstrasjon i regi av Oslo 2002, som har hatt en veldig direkte dialog med politiet. Det er grupper som politiet har invitert til dialog, som ikke har stilt opp og tatt dialogen – jeg tror det bl.a. gjelder Attac. Det er andre grupper – uten at jeg skal navngi dem – som politiet har invitert til dialog, som heller ikke har svart på dialoginvitasjonen. Men politiet har gått bredt ut for å invitere til en dialog for å sørge for at det som er antatt å være det viktigste og riktigste, er at en stor, stor mengde av fredelige ikkevoldelige demonstranter skal kunne framføre sine meninger.




Det som er situasjonen fra tidligere demonstrasjoner, og som ikke jeg vil vurdere nå, er at det har skjedd at det har vært reisende i voldelige provokasjoner som har hatt som sin linje å gjøre sitt beste for å provosere politiet. Jeg tror politiet er klar over at noen kan tenke seg å være slik. Hvem de er og hvor mange de eventuelt vil være, det vil vi først se når det hele skjer. Men det er ingen tvil om at disiplinert opptreden av demonstranter som vil ytre seg på et fredelig og godt grunnlag, er det viktigste. Og politiet har orientert meg om det samarbeidet de bl.a. da har med «Oslo 2002». Jeg er ikke kjent med at noen av de organisasjonene som representanten Valle tar opp, skal høre til et fiendebilde. Vi snakker om grupper som er bortenfor Sosialistisk Ungdom i så fall, og jeg ønsker ikke å gå inn på å detaljere det, annet enn å si at det kan tenkes at noen opptrer slik. Og da vil jeg si det på følgende måte: Det ville være en tjenesteforsømmelse av politiet å ikke være forberedt på at noen eventuelt skulle opptre slik. Man må være basert på at de fleste er fredelige, og gjøre sitt ytterste for ikke å bli provosert.




 Flere har ikke bedt om ordet til replikk.




De talere som heretter får ordet, har en taletid på inntil 3 minutter.




 Jeg fant det nødvendig å tegne meg til et treminuttersinnlegg for å gjendrive en totalt feilaktig påstand som ble fremsatt tidligere i debatten, under formiddagsmøtet, nemlig påstanden om at flertallet undergraver EOS-utvalgets autoritet. Dette er en oppkonstruert vrangforestilling, og den blir ikke mer korrekt om den gjentas.




Vi, altså flertallet, legger til grunn og baserer oss på den kritikken EOS-utvalget kommer med knyttet til saksbehandlingen i den såkalte Ellingsen-saken. Denne kritikken har da også forsvarsministeren sagt og skrevet flere ganger at hun tar til etterretning – og det lenge før denne debatten. Men da bør også mindretallet, Fremskrittspartiet og SV, legge til grunn at EOS-utvalget konkluderer med at utvalget ikke har funnet grunnlag for å foreta ytterligere undersøkelser eller på annen måte gå videre med saken.




Når saken er anket av Forsvarsdepartementet til lagmannsretten, reagerer jeg meget sterkt på at enkeltrepresentanter her i salen går langt i å prosedere saken, trekke konklusjoner og komme med påstander de umulig kan ha dekning for. De bør gå i sitt lønnkammer og tenke igjennom om de ved en slik opptreden faktisk kan komme til å gjøre vedkommende person denne saken gjelder, stor skade. Det er nemlig lagmannsretten som skal ta stilling til sakens substansielle innhold, uten innblanding fra enkeltrepresentanter, mindretall eller flertall her i salen. Det kan umulig være slik at Stortinget i plenum skal være en slags forberedende lagmannsrett, eller at enkeltrepresentanter her i salen skal opphøye seg selv til en kombinasjon av selvoppnevnt riksrevisor eller statens opphøyde personalsjef. Det fortjener kun én karakteristikk: pinlig.




 Når det er sagt og advart mot at Stortinget ved behandlingen av denne saken kan stå i fare for å undergrave EOS-utvalgets autoritet, bygger det på at EOS-utvalget har meldt denne saken inn for Stortinget. Da er det Stortingets plikt å ta den ballen og føre den ballen videre.




Imidlertid vil jeg gi statsråden, altså forsvarsministeren, én ros i dag, og det er at hun så klart har understreket at EOS-utvalget skal ha autoritet og skal ha myndighet. Men det er altså hun som har gjort det, og ikke flertallet i Stortinget.




Så vil jeg si at jeg reagerer på påstanden om at vi blander roller. Det er vår plikt å ta ballen når EOS-utvalget melder fra om kritikk. Det er ikke slik at EOS-utvalget er en domstol som henlegger saken når man ikke finner noe mer. Det er ikke slik det er. Det er ikke på det grunnlaget EOS-utvalget nå har avsluttet denne saken.




Jeg vil minne om at dette var også en sak som Stortinget behandlet i fjor. Også da var saken for rettsapparatet, i den grad at partene hadde begynt å utveksle prosedyreskrifter. Den gangen tok Stortinget ansvaret ved å gå videre med kritikken. Jeg står på at det burde også dette storting gjøre, og jeg håper at man ved senere anledninger, hvis det skal være nødvendig å reise sak på denne saken, da tør gå videre med den og ta det ansvaret som vi har som storting.




 Flere har ikke bedt om ordet til sak nr. 6.





                    

 Under debatten er det satt
fram fem forslag. Forslag nr. 1, fra Fremskrittspartiet
og Sosialistisk Venstreparti, er det allerede votert over under
debatten.

Da gjenstår

forslag nr. 2, fra Carl I. Hagen på vegne
av Fremskrittspartiet og Sosialistisk
Venstreparti

forslagene nr. 3-5, fra Carl I. Hagen på vegne
av Fremskrittspartiet

Det voteres først over forslagene
nr. 3–5, fra Fremskrittspartiet.

Forslag nr. 3 lyder:

«Stortinget
ber Regjeringen om å trekke anken i sak om tilbakekall
av sikkerhetsklarering omtalt i EOS-utvalgets innstilling for år
2000 og 2001.»

Forslag nr. 4 lyder:

«Stortinget
ber Regjeringen gi sikkerhetsklareringen tilbake til den oppsagte.»

Forslag nr. 5 lyder:

«Stortinget
ber Regjeringen innlede forhandlinger med den oppsagte om erstatning
for den urett Forsvarsdepartementet har gitt ham.»

Votering:

Forslagene fra Fremskrittspartiet
ble med 77 mot 22 stemmer ikke bifalt.

(Voteringsutskrift kl. 00.19.37)

 Det voteres så over
forslag nr. 2, fra Fremskrittspartiet
og Sosialistisk Venstreparti. Forslaget lyder:

«Stortinget
ber Regjeringen sørge for de nødvendige undersøkelser
for å forhindre at andre blir utsatt for det
samme som den oppsagte.»

Votering:

Forslaget fra Fremskrittspartiet
og Sosialistisk Venstreparti ble med 62 mot 36 stemmer ikke
bifalt.

(Voteringsutskrift kl. 00.19.59)

Komiteen hadde innstillet:

Dokument nr. 16 (2001-2002) – Årsmelding
for 2001 fra Stortingets kontrollutvalg
for etterretnings-, overvåkings- og sikkerhetstjeneste
(EOS-utvalget) – vedlegges protokollen.

Votering:

Komiteens innstilling bifaltes enstemmig.


                    
                    

 Flere har ikke bedt om ordet. Presidenten skal søke å tilrettelegge avstemningen senere i kveld på en slik måte at de ønsker som her er fremmet, blir imøtekommet.





                    

 Det voteres over forslag
fra stortingsrepresentant
Gunn Karin Gjul på vegne av Arbeiderpartiet og
Sosialistisk Venstreparti oversendt fra Odelstingets møte
12. juni 2002:

«Stortinget
ber Regjeringen fremme forslag om en kvitteringsordning for politiet
som sikrer at personer som visiteres får en kvittering
på stedet, hvor type kontroll, dato
for kontrollen, tid, sted og tjenestenummer til den som kontrollerer,
framgår av kvitteringen.»

Fremskrittspartiet har under debatten varslet
at det støtter forslaget.

Votering:

Forslaget fra Arbeiderpartiet
og Sosialistisk Venstreparti bifaltes med 61 mot 38 stemmer.

(Voteringsutskrift kl. 00.26.34)


                    
                    

 Helt fram til det tidspunkt Stortinget skal votere, er det selvsagt mulig å gjøre om de forslag, dersom forslagsstillerne ønsker det.




 La meg først si at det er ikke helt sikkert at jeg i ethvert tilfelle er enig i det siste presidenten sa. Den debatten skal vi ikke ta nå.




Dette synes jeg er fantastisk. Maken til dobbeltkommunikasjon som man i regjeringspartiene nå legger opp til, skal man lete lenge etter. Jeg skal lese opp ordlyden i forslaget:







«Stortinget ber Regjeringen fremme de nødvendige forslag slik at strafferammen for de alvorligste forbrytelsene i straffeloven økes fra 21 års fengsel til 30 års fengsel.»




Så skal jeg lese opp fra en artikkel i Aftenposten den 15. juni, tre dager etter at dette forslaget ble fremsatt i Odelstinget.







«Det er et tegn i tiden når justisminister Odd Einar Dørum foreslår å heve strafferammen for de alvorligste forbrytelser fra maksimum 21 til 30 år.»




I argumentasjonen utenfor denne sal har det ikke vært slik Finn Kristian Marthinsen nå later som, at man har dette til vurdering og skal grundig vurdere om man skulle komme til en konklusjon om å gå fra 21 års til 30 års fengsel. Det er ikke det man har argumentert for utenfor dette hus. Nei, det er et konkret forslag. Regjeringens standpunkt og konklusjon er at man ønsker, som jeg leste opp fra Aftenposten, å øke strafferammen for de alvorligste forbrytelser fra maksimum 21 år til 30 år. Det er det som er kommunisert.




Jeg er også enig i at i en del sammenhenger er det meget fornuftig å sende ting ut på høring, men det er når man ikke har fattet en konklusjon selv. Når man faktisk har den holdning når noen har foreslått noe, når noen har luftet noen tanker, at man, før man tar stilling til om de tankene er fornuftige, gjerne vil få innspill fra forskjellige instanser, blir det en høring. Så vil man gå gjennom høringsresultatene og så trekke konklusjonen. Men her har Regjeringen og justisminister Odd Einar Dørum markedsført konklusjonen. Det er vel også derfor vi av og til har møter i politiske partier, og vi har programbehandling, og vi har landsmøter, og vi fatter vedtak. Når vi på et landsmøte har fattet et vedtak, kan det vel ikke etterpå være behov for å spørre noen andre til råds. Da har partiets øverste organ bestemt seg. Her har man altså kommunisert til velgerne. Finn Kristian Marthinsen prøvde seg i sted med å si at vi hadde kokt opp noen ideer, eller omtrent stjålet noen ideer, fordi justisministeren visstnok litt stille og rolig hadde vært i komiteen og snakket med noen mennesker. Det var altså ikke riktig i det tilfellet. Da vil jeg spørre hva Finn Kristian Marthinsen ville si til justisministeren, som den 12. juni overværer en debatt i Odelstinget om disse tingene, en debatt hvor forslag om å heve strafferammen fra 21 års fengsel til 30 års fengsel er et vesentlig tema. Det fremsettes konkrete forslag. Justisministeren sier ikke ett ord, så vidt jeg har skjønt iallfall, i Odelstingets møte om at jo da, dette var noe Regjeringen arbeidet med. I så fall trekker jeg tilbake det jeg nå sa. Men da er det jo fantastisk å få et så stort oppslag i Aftenposten to dager etterpå, hvis han sa det, akkurat det samme, i Odelstingets møte.




I så måte synes jeg uansett at når man som justisminister blir intervjuet om noe man vet Fremskrittspartiet eller et annet parti har fremmet forslag om to dager tidligere, og som er til behandling i Stortinget, og lar det komme gjennom en historie i Aftenposten, uten at det blir nevnt at dette er tatt opp og er til behandling, faktisk også i Stortinget, fordi et annet parti har fremmet forslag om det, har det noe med redeligheten å gjøre. Og jeg har ellers lært Odd Einar Dørum å kjenne som en meget redelig person. Men det er jo mulig at journalisten nektet å ta med en referanse, at i historien om dette forslaget nektet journalisten å innta at dette var noe Fremskrittspartiet hadde fremmet forslag om, og som lå til behandling. Det ville ikke vært ulikt Aftenposten når det gjelder å omtale faktiske forhold, som de altså klipper og limer slik at det ikke skal komme fordelaktig ut for Fremskrittspartiet noen gang. Men det ville vært interessant å vite.




Jeg vil gjerne få lov å spørre justisministeren: Er det slik at justisministeren har konkludert, slik som avisene har skrevet, med å heve strafferammen for de alvorligste forbrytelser fra maksimum 21 til 30 år, eller er det slik at dette er en tanke som verken han eller Regjeringen vil konkludere i før en rekke forskjellige instanser og andre mennesker har uttalt seg om det? Ville det ikke da vært rimelig om justisministeren i tilfelle hadde gjort det klinkende klart også for befolkningen at det faktisk er feil når de går rundt og tror at han vil heve strafferammen, det er bare en tanke som er til høring, og som justisministeren egentlig ikke støtter? Hvis han støtter det som er det offentlige, at han ønsker en slik økning, ville det ikke da være naturlig at statsråden anbefalte regjeringspartiene å stemme for forslaget som er fremmet, og som er til behandling?




 Det var en serie debatter om straff og terrorlovgivning den 12. juni. I en av sammenhengene, jeg tror det var i forbindelse med forslag fra representanten Simonsen, står det i svar til representanten Simonsens forslag at Regjeringen i forbindelse med Straffelovkommisjonen vil vurdere skjerpelse av straff på en rekke områder. Jeg sa i en annen debatt om strafferammer – nå husker jeg ikke i farten hvilken, selv om jeg normalt husker godt – at jeg ikke trodde at strafferammene var høye nok når det gjaldt alvorlige forbrytelser, jeg tror bl.a. at jeg nevnte terror. Så det ble sagt fra min side.




Det er også slik at når jeg sender ut noe på høring, ligger det i det et kraftig signal at man sender noe på høring. Men når man sender noe på høring, er det for at høringen skal være reell, slik at de som skal få lov til å ytre seg, skal få sjansen til å gjøre det. Det er et standpunkt som jeg har kommentert tidligere i dag, da representanten Hagen tok opp dette sammen med en rekke andre forhold. Det er selvfølgelig et standpunkt jeg fortsatt står fast på. Jeg har markerte verdier, men jeg vil også at høringen skal være reell. Jeg vil at det skal være en debatt om disse spørsmålene, og derfor er det også sendt ut på høring.




 Flere har ikke bedt om ordet til sak nr. 17.





                    

 Det voteres over forslag
fra stortingsrepresentant
Jan Arild Ellingsen på vegne av Fremskrittspartiet
oversendt fra Odelstingets møte 12. juni
2002:

«Stortinget
ber Regjeringen fremme de nødvendige forslag slik at strafferammen
for de alvorligste forbrytelsene i straffeloven økes fra
21 års fengsel til 30 års fengsel.»

Votering:

Forslaget fra Fremskrittspartiet
ble med 81 mot 18 stemmer ikke bifalt.

(Voteringsutskrift kl. 00.27.01)


                    
                    

 Flere har ikke bedt om ordet til sak nr. 32.





                    

 Det voteres over forslag
fra stortingsrepresentant
Odd Roger Enoksen på vegne av Senterpartiet oversendt
fra Odelstingets møte 14. juni 2002.

Forslaget er under debatten omgjort til et
oversendelsesforslag. Forslaget lyder da i endret form:

«Det
henstilles til Regjeringen å legge til rette for forsøk
med lokalt fastsatt dato for kommunevalget. Forsøkene
må innebære at kommunestyret selv kan fastsette dato
for lokalvalg innenfor en avgrenset tidsperiode.»

Presidenten foreslår at forslaget
oversendes Regjeringen uten realitetsvotering. – Det anses
vedtatt.


                    
                    

