 Proposisjonene vil bli behandlet på reglementsmessig måte.




Representanten Magnhild Meltveit Kleppa vil fremsette et privat forslag.




 På vegner av representantane Eli Sollied Øveraas, Rune J. Skjælaaen og meg sjølv skal eg på denne FNs internasjonale fattigdomsdag få setja fram forslag om strakstiltak for å motverka fattigdom i Noreg.




 Representanten Steinar Bastesen vil fremsette fem private forslag.




Jeg vil fremme forslag om tiltak som kan sikre døve og sterkt hørselshemmede barn rett behandling til rett tid.




Jeg vil videre fremme forslag om tiltak som kan bidra til at færre unge faller utenfor arbeidslivet gjennom tidlig uføretrygding.




Videre vil jeg fremme forslag om å åpne for kommersiell fangst av kongekrabbe.




Så vil jeg fremme forslag om at kontrollen og eierskapet til naturressursene, og da særlig matressursene på sjø og på land, kan forbli på norske hender.




Til slutt vil jeg fremme forslag om å intensivere arbeidet overfor Storbritannia for å få stengt Sellafield-anlegget. 




 Forslagene vil bli behandlet på reglementsmessig måte.




Statsminister Jens Stoltenberg har bedt om å få gi Stortinget en meddelelse.




Meddelelse fra statsminister Jens Stoltenberg om regjeringens avskjedssøknad




 Etter at regjeringen Bondevik valgte å gå av i mars 2000, ble Arbeiderpartiet som største gruppe i Stortinget bedt om å danne regjering. Stortingsvalget 10. september 2001 gav ikke flertall for noen av de erklærte regjeringsalternativene. Etter valget besluttet Høyre, Kristelig Folkeparti og Venstre, med oppfordring fra Fremskrittspartiet, at de ville føre forhandlinger om dannelse av en trepartiregjering. På bakgrunn av disse forhandlingene og ytterligere avklaringer mellom de berørte partiene har Fremskrittspartiet gitt uttrykk for at partiet vil støtte dannelsen av en slik regjering. Det er etter dette klart at et flertall i Stortinget ønsker dannelsen av en ny regjering. Jeg vil derfor i statsråd i dag legge fram søknad om avskjed for Regjeringen. 




 På bakgrunn av den meddelelsen statsministeren nå har gitt Stortinget, foreslår presidenten at Stortingets behandling av de oppsatte saker på dagsordenen utgår, og at ukeprogrammet endres slik at det heller ikke blir møte i Stortinget i morgen. – Det anses vedtatt.





                    
                    
                    

