 Fra Kristelig Folkepartis stortingsgruppe
foreligger søknad om sykepermisjon for representanten Hilde
Frafjord 

Johnson

 i tiden fra og med 6.
april og inntil videre. 

Etter forslag fra presidenten ble enstemmig
besluttet:

1.		Søknaden behandles straks
og innvilges.

2.		Vararepresentanten, Olaf 

Gjedrem,

 innkalles
for å møte i permisjonstiden.

Valg av settepresident

 Presidenten vil foreslå at
det velges en settepresident for Stortingets møte i dag – og
anser det som vedtatt.

Presidenten ber om forslag på settepresident.

 Jeg foreslår Aud Blattmann.

 Aud Blattmann er foreslått
som settepresident. – Andre forslag foreligger ikke, og
Aud Blattmann anses enstemmig valgt som settepresident for dagens
møte.

Representanten Siv Jensen vil framsette et
privat forslag.

  På vegne av Øyvind Vaksdal og meg
selv vil jeg sette fram forslag om å oppnevne en uavhengig
granskingskommisjon for å gjennomføre en gransking
av alle forhold i forbindelse med behandlingen av de tidligere pionerdykkere
i Nordsjøen, med særlig vekt på å klarlegge
og kartlegge myndighetenes mulige ansvar for dette samt gjennomføre
en vurdering av hvorvidt pionerdykkerne og deres etterlatte har
krav på oppreisning og erstatning fra det offentlige.

 Forslaget vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

		statsråd Grete Knudsen

		statsråd Jørgen Kosmo

		statsråd Anne Kristin Sydnes

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. – 

Vi starter da med første hovedspørsmål,
fra representanten Einar Steensnæs.

  Jeg vil gjerne stille et spørsmål
til arbeids- og administrasjonsministeren. 

Arbeiderpartiet og sentrumspartiene stod sammen
i Stortinget like før jul da den nye innleieloven ble vedtatt. Formuleringene
i loven, som disse partiene ble enige om, er glassklare. De betyr
i korthet at bedriftene kan leie inn så mange arbeidstakere
de vil, i inntil ett år, uten begrensninger. 

Men i ettertid er det oppstått en
rar diskusjon om forståelsen av loven som jeg mener det
ikke er grunnlag for. Til Dagens Næringsliv sier arbeids-
og administrasjonsministeren:

«Jeg
vil jobbe for at tolkningen av loven blir i tråd med LOs
syn.»

Bør ikke statsråden heller
arbeide for at tolkningen av loven blir i tråd med Stortingets
syn, og med det som faktisk er formulert i loven?

 Selvsagt skal praktisering av loven være
i overensstemmelse med de vedtak og fortolkninger som Stortinget
som lovgivende myndighet har gjort. Til grunn for de lovendringer
som ble vedtatt av Stortinget, lå et ganske omfattende
kompromiss blant organisasjonene både på arbeidsgiversiden
og arbeidstakersiden i Norge. Jeg har registrert at det er uenighet
når det gjelder fortolkningen av når drøftingsplikt
kontra avtaleplikt med de ansattes tillitsvalgte inntreffer. Vi
vil derfor sørge for at spørsmålet blir
forelagt den lovgivende myndighet i forhold til hvordan loven skal
være å forstå, og også hvordan
denne i fremtiden skal praktiseres, om det er nødvendig å foreslå konkrete
lovendringer for at loven skal være i overensstemmelse
med det som synes å ha vært stortingsflertallets
begrunnelse for vedtaket. Det får vi komme tilbake til. 

  Jeg takker statsråden for svaret
og synes for så vidt det er ryddig at statsråden kommer
tilbake til Stortinget dersom han for sin del mener at det er tvil
om formuleringene. Etter min vurdering er det overhodet ikke noen
tvil, lovens formuleringer er glassklare. Jeg ville bare opplyse
statsråden om at dersom han legger en annen forståelse
til grunn enn det som lovens faktiske formulering er, vil det ikke
være flertall i Stortinget for den endring han så vil
søke.

  Jeg registrerer at representanten Steensnæs
og tidligere stortingsrepresentant Sylvia Brustad har ulik oppfatning
om hva som lå til grunn for det kompromisset som førte
til det vedtaket. Det er ingen annen måte å få klarhet
i dette spørsmålet på enn at spørsmålet
forelegges Stortinget på nytt.

  Vi går da til neste hovedspørsmål.

  Jeg har et spørsmål til
næringsministeren.

I Aftenposten for 18. mars d.å. stod
det et oppslag med følgende ordlyd:

«Næringsminister
Grete Knudsen blir sjef for et nytt superdepartement for både
næring, handel, forskning, IT og telekommunikasjon.» 

Samme dag brakte Dagens Næringsliv
samme nyhet under overskriften «Superminister på børs». 

Mitt spørsmål dreier seg
om hvorledes ansvaret for forskningspolitikken i dette land skal
ivaretas under den nye regjering. Mer presist: Hvor skal ansvaret
for Norges forskningsråd og ansvaret for koordinering av
Regjeringens forskningspolitikk på tvers av departementer,
som hittil har ligget hos kirke-, utdannings- og forskningsministeren,
ligge i fremtiden?

  Nå forutsetter jeg at hvordan man
organiserer Regjeringens arbeid, ligger til Regjeringen, men det
er helt riktig at i forbindelse med regjeringserklæringen
og i de uttalelsene som senere kom fra statsminister Stoltenberg,
ble det opplyst at mer forskning skal overføres
til Nærings- og handelsdepartementet. Bakgrunnen for dette
er at vi må knytte forskningen langt tettere opp til bedriftene,
fordi det i realiteten er den næringsrettede forskningen
det står dårligst til med. Hvordan dette vil bli
seende ut, er det nå i gang et arbeid med under ledelse
av Statsministerens kontor. 

  Jeg er oppmerksom på at den interne
organisering av Regjeringens arbeid er Regjeringens suverene ansvarsområde,
som Stortinget ikke har noe med. Det bemerkelsesverdige denne gang
er imidlertid at man ved Regjeringens tiltredelse har annonsert
en ganske radikal endring, samtidig som det nå er gått
tre uker uten at det er kommet noen nærmere informasjon om
hvorledes denne nye ansvarsdeling skal se ut. Jeg har registrert
at det råder betydelig uro i Forsknings-Norge fordi det
er skapt uklarhet omkring dette, og etter mitt skjønn er
det meget sterkt ønskelig at både Stortinget og Forsknings-Norge
snart får beskjed om hvorledes ansvarsforholdene i fremtiden
skal være. 

  Jeg kan love representanten at det hurtig
skal avklares, og for øvrig vil Regjeringen selvsagt følge
opp den offensiven som et samlet storting har gått inn
for, nemlig å løfte frem forskningen på en
annen måte enn tidligere.

  Presidenten er noe i tvil om behovet
for oppfølgingsspørsmål, men Petter Løvik
skal få ordet.

  Frå Høgre si side har vi
stadig peika på kor viktig det er å få ein
sterk auke i forskinga, og no skal delar av dette ligge til statsråd
Knudsens departement. 

Eg har eit par små spørsmål
om dette. Det eine er: Kan vi vente at Regjeringa i revidert nasjonalbudsjett
vil legge fram ein forpliktande og konkret opptrappingsplan for
norsk forsking framover, og at denne blir følgd opp med
løyvingar? Vi har nemleg litt forskjellige erfaringar med
dei forpliktingane som har vore tidlegare. 

Det andre har tilknyting til sjølve
organiseringa. Som representanten Lønning er eg litt forundra
over at dette ikkje er avklara, sjølv om det er Regjeringa
sitt område å avklare korleis dette skal organiserast.
Men kan det vere aktuelt at koordineringa, altså forskingsavdelinga
i Kyrkje-, utdannings- og forskingsdepartementet, blir overført
til Næringsdepartementet? Er det eit av dei alternativa
som ein jobbar med?

  Deler av næringsforskningen ligger
jo allerede i Næringsdepartementet. Nærings- og
handelsdepartementet er en meget stor bidragsyter til det nåværende
Forskningsrådet, som også ivaretar grunnforskningen – et
område som Stortinget har vært klar på må økes,
og spesielt må universitetenes rolle når det gjelder
grunnforskningen, styrkes. 

Når det gjelder selve oppfølgingen
av næringspolitikken, er Hervik-utvalgets innstilling nå ute
til høring, og vi forsøker å presse det
frem slik at vi så snart som mulig kan legge det frem som
egen sak for Stortinget. Hva vi klarer å bli ferdige med
av det til revidert nasjonalbudsjett, er det vanskelig å si
akkurat nå.

 Øystein Hedstrøm – til
oppfølgingsspørsmål.

  I går informerte Torger Reve, rektor
ved Handelshøyskolen BI, om prosjektet som han er leder
for – «Et verdiskapende Norge». Han konstaterte
at vi lå dårligst an i Europa når det
gjaldt produktivitetsvekst, og også lavt når det
gjaldt innovasjon. Han kom inn på nettopp dette med forskning
og utvikling i norsk næringsliv, og han sa at våre
naboland ligger langt foran oss. Han presiserte at det er spesielt
innenfor høyteknologiområdene Norge bør
satse. 

Ønsker statsråden å følge
dette opp når man nå skal intensivere forskning
og utvikling, og spesielt satse på næringsklynger
innenfor høyteknologiområdene?

  Svaret på det er ja. Stortinget har
jo tatt ut informasjonsteknologi som ett viktig område
for forskning. 

Men det som også kom frem i den rapporten
som Reve presenterte i går, er nettopp at vi har for lite
kunnskapsinnhold i våre produkter, og at det er for dårlig
kobling mellom forskningsmiljøene og næringslivet.
Det må vi ta ad notam, og gjøre alvor av å få forskningsresultatene
ut i bedriftene. Der henger Norge sørgelig etter.

 Vi går videre til neste
hovedspørsmål.

  Jeg vil gjerne få stille arbeids- og
administrasjonsministeren et spørsmål.

Jeg har først og fremst i diverse
avisartikler i det siste registrert med glede statsrådens ønske
om å rydde opp og øke effektiviteten i offentlig
sektor. Det statsråden indirekte sier, er vel det som Fremskrittspartiet
i lang tid har sagt – og delvis blitt kritisert for – nemlig
at folk ikke lenger vil finne seg i å bli styrt i sitt
valg av velferdsgoder. 

Det er vanskelig å se at Arbeiderpartiet
skal ha noen slags troverdighet i denne målsettingen. Derfor
kunne det være interessant å spørre statsråden
hva slags fremdrift han har i tankene med hensyn til å få gjennomført
en sånn effektivisering. Skal det igjen nedsettes en rekke byråkratiske
utvalg over flere år for å skape enda flere utredninger
uten konkrete tiltak, eller kommer statsråden nå med
egne konkrete forslag?

  Et program for og en ambisjon om en fornyelse
av offentlig sektor vil måtte berøre mange områder
og medføre mange enkeltvedtak rundt omkring i Kommune-Norge,
i staten, i ulike direktorater, og en del prinsipielle vedtak som
må fattes av Stortinget.

Jeg tror at skal vi få dette til,
er vi nødt til å innse at vi fra statens side
må la være å styre så mye av
regler og forordninger. Men noen av disse reglene er hjemlet i lov. Det
betyr en lovgivningsprosess der man trekker inn Stortinget for å få til
forenklinger og større muligheter for tilrettelegging av
et tilbud som er tilpasset folks behov.

På den andre siden er det enkeltting
som kan iverksettes. Man kan bygge videre på det programmet
som er lagt i forbindelse med offentlige servicekontorer, styrke
dem og ta noen initiativ sentralt for å få de
ulike etatene til å ta dette på alvor. Det er
ting som kan gjøres forholdsvis raskt med prioriteringer.
Det er klart at vi forbereder i Regjeringen både de kortsiktige
og de langsiktige grep som skal tas på dette området,
og i den grad det er nødvendig å skaffe politisk
aksept – det tror jeg er nødvendig, for dette
betinger også at dette hus er villig til å tenke
nytt i forhold til måten man normalt detaljstyrer en del av
Kommune-Norge på – er det en del prinsipielle
debatter og beslutninger som også må tas i Stortinget.
Vi må da selvsagt bruke den tiden det tar å forberede
dette som skikkelige saker som gir grunnlag for prinsipielle diskusjoner.

  Jeg takker for svaret.

Jeg registrerer at jeg mottar et godt innpakket
svar – jeg kan vel kanskje ikke forvente noe annet heller,
nå. Men jeg prøver meg på en annen spørsmålsvinkling.

Arbeiderpartiet presenterte i går
en ny debattbok om fremtidens sosialdemokrati. Her skriver Tom Therkildsen,
en av statsminister Stoltenbergs fremste rådgivere i tidligere
regjeringer, at han er

«lei
av alle dem som sier vi må stanse utviklingen og tenke
helt annerledes».

Ifølge Aftenposten i går
tar han også et sterkt oppgjør med dem i Arbeiderpartiet
som snakker med forakt om markedet. 

«Vi
må bruke markedet aktivt for å skape nye løsninger
og å sikre effektiv ressursbruk.»

Videre sier han:

«Vi
må få en politikk som åpner for mer mangfold og
mer valgfrihet. Vi må se positivt på folks ønske
om mangfold.»

Dette er jo som å høre Fremskrittspartiets
programerklæringer. Mitt spørsmål
er: Er dette også statsrådens vyer om nytenkning
og modernisering av offentlig sektor?

  Arbeiderpartiet har hatt en rekke utredningsgrupper
i gang for å kaste fram emner og diskusjonstemaer som er
nødvendige for at man på landsmøtet til
høsten skal kunne fatte beslutninger av betydning for fremtiden.
Dette vil bli et meget viktig landsmøte, ikke bare for
Det norske arbeiderparti, men for fremtiden, for utviklingen, ikke
bare i norsk offentlig sektor, men i norsk samfunnsliv. 

Jeg tror alle skal være glad for at
Arbeiderpartiet, som det ledende parti i dette landet, tar det arbeidet
så alvorlig at vi har en rekke utredningsgrupper i gang
som kaster fram ulike alternativer. Så er det landsmøtet
som skal fatte beslutninger om hva som skal være Arbeiderpartiets politikk,
og så skal vi invitere Stortinget til å følge
med oss på ferden.

 Det blir oppfølgingsspørsmål – Per
Roar Bredvold.

 Jeg ønsker å stille statsråden
et tilleggsspørsmål i forbindelse med statsrådens ønske
om å rydde opp og øke effektiviteten i offentlig
sektor.

I en artikkel i Vårt Land 31. mars
2000 sier statsråd Kosmo følgende:

«Det skal ikke være noen
ulempe å være innvandrer».

Dette er Fremskrittspartiet enig i. Ingen skal
forskjellsbehandles på grunn av rase, religion eller etnisk opprinnelse.
Men det jeg reagerer på i nevnte artikkel, er statsrådens
mål om å oppfylle Regjeringens ønske
om å gi mer makt til innvandrere. Det er allerede nedsatt
et utvalg som skal drive rekruttering av innvandrere til statlig sektor
samt hjelpe offentlige etater ved ansettelse av nettopp innvandrere.
Er ikke statsråden redd for at denne snillismen kan føre
galt av sted, når man så spesifikt går inn
for å hjelpe en gruppe til å få arbeid
innenfor statlig sektor, og enda mer spesifikt innenfor mellomlederstillinger?

 Presidenten tror kanskje at dette
var litt utenom hovedspørsmålet. 

 Det er helt greit. Jeg kan godt svare på det.

Jeg tror at spørreren har et litt
gammeldags syn på hvordan vi skal utnytte den verdifulle
ressursen som ligger i alle de menneskene som kommer til dette landet,
og hvordan vi skal utvikle et fremtidens Norge som gjør
at vi skal kunne foreta de riktige beslutningene som tar hensyn
til hele landets befolkning, inkludert de med innvandrerbakgrunn. 

For å få dette til tror jeg
at vi må gjøre et betydelig arbeid for å forsøke å rekruttere
folk med innvandrerbakgrunn i offentlig virksomhet. Det tror jeg
faktisk vil styrke våre muligheter i fremtiden til å kunne
fatte beslutninger som har positiv betydning for dette landets innbyggere.
En må slutte å dele innbyggerne i dette landet
opp i grupper. Man må prøve å se dette
som en helhet, og trekke veksler på de ressurser som fins.

 Odd Einar Dørum – til
oppfølgingsspørsmål.

 Jeg tillater meg å stille dette tilleggsspørsmålet
til statsråden:

Statsråden har stadfestet at han vil
holde fast på den tidligere regjeringens satsing på et
enklere Norge, på servicekontor og på åpenhet
i forvaltningen. Kan statsråden bekrefte at også arbeidet
med serviceerklæringer, som er helt nødvendig
for at borgerne skal føle trygghet for kvaliteten på offentlige
tjenester, også vil bli videreført?

 Ja, det kan jeg bekrefte.

 Ågot Valle – til oppfølgingsspørsmål.

 Jeg har et tilleggsspørsmål
til statsråden.

Vi i SV støtter fullt opp om statsrådens ønske
om å fornye offentlig sektor, for dermed å skape
tillit i forhold til offentlig sektor. Men vi har også utfordret
arbeiderpartiregjeringen om å parkere tanken om privatisering. Nå kommer
det ulike signaler om hva privatisering egentlig er i statsrådens øyne,
i hvert fall i Regjeringens øyne. Vi vil gjerne høre
om statsråden mener at konkurranseutsetting er det samme
som privatisering. Tar statsråden avstand fra økende
bruk av konkurranseutsetting? Ser ikke statsråden at konkurranseutsetting
fører til en oppsplitting av tjenester og dermed hindrer
folk i å samarbeide på tvers av forskjellige sektorer,
og at det også fører til byråkratisering?

 Hvis enkelte forvaltningsnivåer som
vi har bestemt at skal ha ansvar for enkelte områder, kommer
til en demokratisk beslutning om at man på visse områder
kan tenke seg å løse en del oppgaver på en
annen måte enn det man gjorde tidligere, så skal
de selvsagt ha frihet til å fatte de beslutningene innenfor
demokratiets spilleregler. 

Det foreligger ingen planer om noen storstilt
konkurranseutsetting av det som har vært betraktet som
offentlig virksomhet. Men i debatten som går framover mot Arbeiderpartiets
landsmøte, kastes det fram en hel masse ideer og tanker.
Det tror jeg er nødvendig, slik at vi får åpne
prosesser og åpne diskusjoner om hvordan vi skal løse
fremtidens utfordringer. Og så må vi hele tiden
ha som mål at vi skal ha et velferdstilbud som er så godt
tilpasset og så godt praktisert at det kommer brukerne
til gode.

 Vidar Kleppe – til siste
oppfølgingsspørsmål.

 Det er jo betryggende å høre
at arbeidet med offentlige servicekontor og gjennomgangen av offentlig
sektor skal videreføres av statsråd Kosmo og regjeringen
Stoltenberg. Men det som jeg og mitt parti, Fremskrittspartiet,
er litt opptatt av, er de mer konkrete og håndfaste tingene
som gir resultater. Selv om en må tenkte langsiktig, må en
også gjøre noen grep på kort sikt. 

Mitt spørsmål til statsråd
Kosmo er: Når vil han starte arbeidet med å nedlegge
fylkeskommunen som et eget forvaltningsledd? Jeg har registrert
at statsråd Kosmo tok til orde for dette da han tidligere
var stortingsrepresentant. Kan jeg regne med at han vil sette fullt
trykk på dette fram mot behandlingen på landsmøtet
i Arbeiderpartiet, slik at vi kan få kuttet ut ett forvaltningsledd
i Norge, noe som vil gi store besparelser og fordele ansvaret mellom
kommunene og staten på en helt annen måte enn
i dag?

 Jeg tror alle bør være interessert
i å gå inn i en fruktbar dialog om hvor mange
forvaltningsnivåer vi skal ha i Norge i fremtiden for å løse
de oppgavene vi skal løse overfor landets befolkning. I
Arbeiderpartiets siste regjeringsperiode ble det satt ned et oppgavefordelingsutvalg,
og i all anstendighet må vi vente til dette utvalget har
lagt fram sitt forslag, før vi begynner å diskutere
de enkelte oppgavene og deres plassering i de ulike forvaltningsnivåer. 

Jeg tror representanten Kleppe kan føle
seg veldig trygg på at Arbeiderpartiets landsmøte
skal være i stand til å fatte noen beslutninger
om hvordan dette skal organiseres i fremtiden. Jeg bare råder
representanten Kleppe til å følge nøye
med.

 Da går vi videre til neste
hovedspørsmål.

 Jeg har et spørsmål til nærings- og
IT-minister Grete Knudsen om norsk eierskap i Hydro Seafood.

Partileder Jagland etterlyste en strategi mot
bitvis salg av Norge. Nå ønsker man å selge
en kjempestor bit av Norge til et konsern som for tiden har hovedkontor
i Nederland, til tross for at det påstås at det
foreligger to like gode tilbud fra norske grupperinger. Det har
vært meget kraftige reaksjoner på dette her på Stortinget – tverrpolitisk.
Også innenfor næringen selv har det vært sterke
reaksjoner. En har sagt at dette er som om vi skulle ha solgt oljeressursene
i Norge til utlandet på 1970-tallet.

Hydro Seafood har fått vokse så sterkt
og har fått ta hånd om så store naturressurser
i tillit til at Hydro tenker norsk. Hva vil Regjeringen foreta seg
for å sikre norsk eierskap i Hydro Seafood og
opptre i samsvar med det som Jagland og andre sentrale arbeiderpartifolk
har sagt? 

  Jeg forutsetter at Hydro, som det velrenommerte
konsern det er, ut fra sine strategiplaner har gjort sine vurderinger
og kommet til, ut fra de kjerneområdene de mener det er
riktig for konsernet å satse på, at de vil selge
ut en del, og at de samtidig har vurdert eventuelle kjøpere
ut fra deres kompetanse, deres evne til utvikling og deres evne
til forskning.

Men Regjeringens befatning med Hydros eventuelle salg
vil komme på det tidspunktet vi etter ervervsloven skal
gå gjennom hvorvidt alt har gått riktig for seg – om her
er slakt av bedriften, hvordan de ansatte har sett på hele
situasjonen osv. Det vil nok, etter at en eventuell avtale er inngått,
ta fra en til to måneder før det er en sak for
Regjeringen.

  Når en skal behandle denne saken
ut fra det lovverket vi har, både oppdrettslov og ervervslov,
går jeg ut fra at Regjeringen vil følge opp det som
nå er sagt om at Regjeringen skal være folkets
tjenere og lytte til folkets vilje. Det er stor uro rundt i landet når
det gjelder dette. Folk vil ikke at matproduksjonen langs kysten
vår skal kontrolleres av utenlandske konsern. De vil at
statlig eierskap skal være til fordel for Norge, og havbrukskompetansen
er altså utviklet her hos oss og skulle være til
vår fordel.

Regjeringen må etter min mening reagere
i denne saken. Hvis ikke, vil løpet være lagt
for utflagging av resten av næringen også.

Vi trenger stor lokal velvilje når
det gjelder havbruksnæringen og når det gjelder å frigi
nye lokaliteter i årene framover, for at næringen
skal bli så stor som vi tror den kan bli, og den lokale
velviljen tror jeg blir mindre hvis søknadene om lokaliteter
kommer fra London eller Zürich.

Er statsråden i tvil om hva folket
vil, og er folkets vilje fortsatt viktigst for Regjeringen?

  Regjeringen vil gå gjennom de ulike
lovverkene som gjelder denne saken, når det blir en sak
for Regjeringen. Det kan være oppdrettsloven,
og det kan – når det gjelder det departementet
som jeg bestyrer – være lov om erverv. Men la
meg også samtidig si på et helt prinsipielt grunnlag
at Norge legger ikke opp til diskriminering av utenlandske kontra
norske selskaper.

  Det blir oppfølgingsspørsmål – Øystein Djupedal. 

  Det er gjort kjent i dag at Hydro har inngått
en forpliktende salgsavtale med Nutreco, noe som betyr at denne
saken er kommet mye nærmere en behandling i Næringsdepartementet
enn den kanskje var for kort tid tilbake.

Jeg legger merke til at næringsministeren
legger vekt på Hydros strategiplaner, og det er jeg enig
i. Stortinget skal for så vidt ikke blande seg opp i Hydros
egne strategiplaner. Men det Stortinget og Regjeringen i høyeste grad
skal blande seg bort i, er strategiplanene for den nasjonen vi er
satt til å lede. Og når Hydro ønsker å selge en
så viktig bit av norsk næringsliv og norsk næringsvekst
uten at storting og regjering skal ha en mening om det, så er
det unnfallenhet.

Mitt spørsmål til næringsministeren
er da: Når nå Hydro ønsker å selge,
burde ikke den norske regjering ha vært langt mer aktiv,
også i kraft av sitt eierskap i Hydro, når det
gjelder å sørge for at ringvirkningene kommer
det norske samfunn og norske selskap til gode, og at dette ikke
bare selges ut til høystbydende, eller uansett selges ut
til et utenlandsk firma?

  Staten har jo en del eierskap, og det er viktig
at vi følger opp prinsippene som ikke minst er nedfelt
fra denne sal om at de som styrer, skal styre, og at man gir dem
den romsligheten det er å vurdere ut fra sine egne strategiplaner.

Hvis man er misfornøyd med hva en
del av de statlige selskapene foretar seg, har vi anledning til
utskiftninger. Det er veldig viktig, slik jeg opplever det som næringsminister,
at man ikke involverer seg i de vurderingene som er gjort ved et
eventuelt salg, men at vi bruker det lovverket som vi skal bruke,
til å gjennomgå hvordan et eventuelt salg har
foregått. 

Når det gjelder hele den marine siden,
har Stortinget nettopp vedtatt en kolossal opptrapping av forskning
og utvikling for å la nettopp det området vokse.

 Odd Roger Enoksen – til
oppfølgingsspørsmål.

 I den studien som ble presentert i går
om framtidig næringsutvikling i landet, er marin sektor
utpekt som nr. 1 – før olje og gass, før
maritim sektor og før IT-næringen som nr. 4. Det
betyr at vi her snakker om en av de aller viktigste næringene
for utvikling av verdiskaping i landet i tiden framover.

Etter min oppfatning bør man vektlegge
forskning, produktutvikling og foredling når man tar stilling
til hvem som skal eie disse næringene i tiden framover,
og jeg er helt overbevist om at det best vil komme til å skje innenfor
rammen av nasjonalt eierskap. 

Oppdrettslokaliteter er en begrensende faktor.
Vi snakker her om et selskap som i sum eier en åttendedel av
alle oppdrettskonsesjoner i landet, ca. 100 konsesjoner. Det betyr
altså at vi selger ut av landet en betydelig del av de
lokaliteter som skal sørge for den framtidige verdiskaping. 

Mitt spørsmål til statsråden
går da på et mer generelt grunnlag: Ser statsråden
det i det hele tatt som viktig å legge til rette for at
vi skal ha nasjonal kontroll med denne ressursen i framtiden?

  Svaret på det er ja. Men samtidig
vil vi jo også invitere utenlandske selskaper til å være
med og videreutvikle også denne næringen – selvsagt.
Når det gjelder mulighetene for denne næringen,
vil det være viktig for forsknings- og utviklingssiden.
Foreløpig har ikke akkurat den delen vært så fremtredende
i næringen, så de trenger et push, og de trenger
også at vi er med dem i videre utvikling.

  Jon Lilletun – til siste
oppfølgingsspørsmål.

  I den tidlegare nemnde utgreiinga,
leidd av Torger Reve, er sjømat sett som det området der
ein kan vekse mest. I den same utgreiinga seier dei òg at
ein bør satse på det ein er best til frå før – det
bør ein utvikle vidare, ikkje minst på forskingssida.

Det har vore ganske stor semje i det norske
politiske miljøet om at eigarskap er viktig når
det gjeld område der vi er best, og det vi har sett, er
at når det vert utanlandsk eigarskap, er det veldig lett
at forskinga vert lagd andre plassar enn i Noreg. Hovudtalsmannen
for Arbeidarpartiet på Stortinget i næringsspørsmål,
Kjell Opseth, Rita Tveiten og ei rekkje andre har vore veldig tydelege
på at det er ynskjeleg at eigarskapen til denne motoren
innanfor oppdrett som dette er, vert verande på norske
hender.

Utan å ta stilling til saka: Deler
statsråd Knudsen det synet som representanten Opseth har
hatt, at ein så viktig faktor som dette er innan denne
næringa, skulle ha vore på norske hender?

  Tilbake igjen til den helt konkrete saken:
Der forutsetter jeg at Hydro underveis i det arbeidet har vurdert
hvem som er mest kompetent i denne situasjonen til å føre
Hydro Seafood videre. Det er flere tidligere statsråder
som har tatt ordet, og den tidligere fiskeriministeren, etter at
han gikk av, har hatt et stort engasjement i denne saken, som nok
også til dels har vært diskutert – går
jeg ut fra – i den tidligere regjering. Men mitt svar når
det gjelder forsknings og utviklingsdelen, er at denne må forseres,
og så langt det er mulig, må vi sikre at våre
norske bedrifter er de som er fremst på dette området.

 Vi går da til neste hovedspørsmål.

  Jeg vil få stille et spørsmål
til arbeids- og administrasjonsminister Kosmo.

Dagens debatt, med ensidig fokusering på og
frykt for folketrygdens utgiftsforpliktelser, er en farlig forbigåelse av
den største utfordringen vi har framover, nemlig å få frambrakt
nok omsorgs- og tilsynstjenester og en god nok skole. Det dreier
seg altså om å skaffe nok sykepleiere, lærere,
hjelpepleiere, omsorgsarbeidere osv., og disse menneskene må trekkes
til disse yrkene i et arbeidsmarked som heller vil utvikle flere
enn færre gode, nye, interessante og godt betalte jobber
i andre sektorer. Det er på tide med en ny og aktiv, offensiv
og kraftfull offentlig lønns- og arbeidsgiverpolitikk istedenfor
en passiv og dilte etter-holdning som man har nå.

Vil statsråden ta initiativ til en
slik offensiv lønns- og arbeidsgiverpolitikk i offentlig
sektor, slik at vi kan få løst de viktigste oppgavene
vi har?

  Langt på vei har representanten Andersen
rett i sin beskrivelse av de utfordringer som ligger i det å få folk
til å ikke bare utdanne seg til, men også bli
i de yrker som skal stå for en vesentlig del av tjenesteproduksjonen
innenfor omsorgsyrkene og helse. Det betyr at en rekke mennesker
som i dag er i andre typer jobber, forhåpentligvis vil
være med på å kvalifisere seg til denne
typen jobber i fremtiden. Får vi ikke dette til, vil vi
få store problemer med å kunne realisere de mål vi
har satt oss for samfunnsutviklingen.

I dette arbeidet er det en rekke tiltak og
politiske mål som man må sette seg, men jeg vil
være veldig forsiktig med i Stortinget, noen ganske få dager
før vi skal åpne lønnsforhandlingene
i offentlig sektor, å gi noen signaler om de fremtidige
lønns- og arbeidspolitiske spørsmål som
vi legger til grunn. Det jeg imidlertid kan si, er at vi kommer
til å fokusere mye på at også arbeidsgiveren, som
arbeidsgiver, skal være aktiv i disse prosessene, og ikke
være tilbakelent og kun opptre som samfunnspolitikere i
denne diskusjonen.

  Statistisk sentralbyrå har beregnet
at det trengs ca. 85 000 nye årsverk i offentlig
sektor hvis vi skal greie å gjennomføre de reformene
som vi allerede har vedtatt, og det er mer arbeidskraft enn det
er rom for i makroøkonomien. Det må jo bety at
man må ty til ganske mye sterkere virkemidler for å klare
den tøffe konkurransen som vi står overfor. Er
det ikke farligere å ikke gi signaler nå som kan
gjøre at folk tør å satse på disse
yrkene, ikke leser stillingsannonser hver dag, og ikke forsøker å finne
seg andre jobber, enn å gi noen positive signaler i dag
som kan gi håp om at dette er framtidsyrkene som også vil
bli belønnet med god lønn og skikkelige arbeidsforhold,
fordi den store arbeidsgiveren, nemlig staten, og politikerne har
skjønt at her må man inn med tiltak hvis vi skal
løse oppgavene?

  Tariffoppgjøret er en ganske omfattende
sak. Selvsagt har reelle makroøkonomiske spørsmål
betydning for folk flest, som renteutvikling, prisutvikling, reallønnsfastsetting,
balanse mellom de som skal stå for offentlig og de som
skal stå for privat tjenesteproduksjon, balansen i næringslivet
og det ene med det andre. Jeg kan legge fram en lang rekke argumenter
for hvorfor jeg som arbeidsgiverrepresentant og som hovedansvarlig
for å få gjennomført disse forhandlingene
etter de fullmakter Regjeringen gir, ikke i dagens møte
bør gi konkrete innspill når det gjelder de tariffforhandlingene
vi står overfor.

 Vi går da videre til neste
hovedspørsmål.

  Jeg har et spørsmål til
nærings- og handelsministeren.

I Regjeringens tiltredelseserklæring
legges det stor vekt på nyskaping, betydningen av å bygge
kompetanse, og statsråden har selv markert det sterkt i
en rekke sammenhenger. Da blir virkemidlene viktige. Den regjeringen
som jeg satt i, gjorde det helt klart at man før sommeren
ville avskaffe den særskatten man nå har på nyskaping,
nemlig investeringsavgiften. Som alle vet, er den avskaffet for
industri og landbruk, og mitt spørsmål til statsråden
er om statsråden og Regjeringen vil fremme initiativ, slik
at investeringsavgiften som nå tynger de næringer
som trenger utviklingsstimulanser, vil bli avskaffet.

 En del av disse områder hører
vel naturlig inn under finansministeren, men når det gjelder
investeringsavgiften, vil den bli sett i forbindelse med moms og
momssystemet, og det har finansministeren allerede signalisert at
han vil fremme i forbindelse med statsbudsjettet.

  Skal dette i klartekst oppfattes som at det
man vil fremme, ikke bare er en vurdering, men et konkret forslag
om å avskaffe investeringsavgiften?

 Tidligere har bl.a. vår partileder
og også vår statsminister signalisert at det er
en aktuell problemstilling, uten at jeg her og nå kan si
at svaret er et helt klart ja, fordi dette skal sees i sammenheng
med hele momssystemet og fremmes som en egen sak i den forbindelse.

 Det blir oppfølgingsspørsmål – Gunnar Kvassheim. 

 På en rekke områder nyorienterer
Arbeiderpartiet seg nå. De legger seg på en annen politikk
enn den de hadde i opposisjon. Mitt spørsmål blir
om dette også er tilfellet når det gjelder næringspolitikken
og rammevilkårene for småbedriftene ikke minst. Arbeiderpartiet
har sagt at de ønsker å kutte ut aksjerabatten,
stramme inn delingsmodellen osv. Spørsmålet er om
de holder fast ved sin tidligere politikk på dette området. 

Spørsmål nr. 2: Når
en ikke kunne gi et svar på spørsmålet
om investeringsavgiften, ser en at formuesbeskatningen er et problem
i forhold til å sikre utviklingen i norske bedrifter? Er
en innstilt på å endre opplegget for formuesbeskatningen,
slik den avgåtte regjeringen bebudet at den ville gjøre?

  Når det gjelder nyskaping og spesielt
de små og mellomstore bedriftene, vil denne regjeringen
stå for en offensiv politikk, ikke minst på bakgrunn
av også de rapportene som kom frem i går, om klyngeteorien,
fra professor Torger Reve. Den store forskjellen mellom den tidligere
regjeringen og den nåværende regjeringen tror
jeg imidlertid vil være hele det internasjonale aspektet,
i og med at selv den minste bedrift i Norge i dag ikke kan operere
isolert fra omverdenen, men vil trenge mange virkemidler som dreier
seg om både den nasjonale siden og den internasjonale siden.

Når det gjelder formuesbeskatningen,
kan jeg her begrense meg til å si hva Thorbjørn
Jagland tidligere har nevnt, at den bør man se på.

 Erna Solberg – til oppfølgingsspørsmål.

 Hovedspørsmålet dreide seg
om skattesystemets forhold til den såkalte nye økonomien, eller
den nye type bedrifter.

Det er et gjennomgående trekk at skattesystemet
vårt er basert på å tenke på kapital
i form av fysisk eller pengemessig kapital, og ikke de såkalte
humankapitalene. For eksempel har mellompartiene og Arbeiderpartiet
sørget for at det å drive forsknings- og utviklingsarbeid
i egne aktive selskaper i dette landet er ansett som et liberalt
yrke, og altså får høyeste marginalsats
i skattesystemet. Det er også sørget for at goodwill
og en del andre humankapitalbiter ikke er fratrekkbare i delingsmodellen.
Det er en rekke slike eksempler på at alle rammebetingelsene
i Norge i dag stort sett er til ugunst for bedrifter som jobber
innenfor IT, innenfor ny teknologi og innenfor kunnskapsbasert industri.
Synes statsråden det er på tide å foreta
en total gjennomgang nettopp av rammebetingelsene for denne typen
bedrifter når man ser på både investeringsavgiften,
formuesskatten og de andre bitene i delingsmodellen, for å motivere
disse istedenfor å motvirke?

  Jeg er enig med representanten i at det er
viktig å se på hvordan vi også skal tilrettelegge
systemer som får både utenlandske investorer til å komme
til Norge og utenlandske arbeidstakere med høy kompetanse
til å delta i vårt arbeid. Nå holder
vi på med Hervik-utvalgets innstilling, og der går
det nettopp på hvordan vi skal stimulere næringslivet,
f.eks. på hele nyskapingssiden, vel vitende om at det er
en kunnskapsøkonomi vi befinner oss i. Men hvordan dette
skal skje, om det skal skje ved skattefradrag, skattelette eller
ved en stimulans direkte fra staten, har vi ennå ikke tatt standpunkt
til. 

Når det gjelder spørsmålet
om en fullstendig gjennomgang av skattesystemet, er ikke jeg den
rette til å svare på det nå.

 Vi går videre til neste
hovedspørsmål. 

 Jeg har et spørsmål til bistandsministeren,
som har fått sitte rimelig i fred gjennom hele spontanspørretimen.

Jeg har med interesse merket meg at det har
skjedd en endring i arbeidsdelingen mellom bistandsministeren og utenriksministeren
i den nye regjeringen. Jeg er selvsagt innforstått med
at fordelingen av arbeidsoppgaver mellom de ulike statsråder
er Regjeringens eget anliggende, men likevel blir det et spørsmål
om hva denne endringen innebærer rent politisk. Jeg vil
be statsråden si noe om det, og samtidig svare på hvordan
bistandsministeren vil følge opp menneskerettighetsspørsmål
som den forrige bistandsministeren hadde hovedansvaret for, når
dette nå er overført til utenriksministeren.

Dernest: Hvem skal ha hovedansvaret for å følge
opp handlingsplanen for menneskerettigheter som den tidligere regjeringen
utarbeidet?

  Det er riktig at det foreligger en ny arbeidsdeling
mellom bistandsministeren og utenriksministeren på enkelte
områder. Det er slått fast at utenriksministeren
har ansvaret for tilretteleggelse, samordning og iverksettelse av
norsk utenrikspolitikk, og at bistandsministeren har ansvaret for
det bistandspolitiske arbeidet og utviklingsarbeidet utenfor OSSE-området.
Det innebærer at utenriksministeren har ansvaret for arbeidet
globalt med sikte på fred, forsoning og demokratiutvikling,
herunder fredsprosessen i Midtøsten. Videre vil utenriksministeren
også ha ansvaret for all norsk humanitær bistand,
nødhjelp og hjelp til flyktninger samt ansvar for kortsiktige
og langsiktige tiltak i OSSE-området. Bistandsministeren
har ansvaret for all annen kortsiktig og langsiktig bistand utenfor
OSSE-området, herunder bistand til Midtøsten,
Mellom-Amerika og andre konfliktområder, slik det er slått
fast i kgl. res. av 17. mars. 

Det er klart at ved nyordninger vil det alltid
være litt tvil om grensedragninger og spesielt oppfølging
av enkeltsaker, og at fordelingen ikke automatisk faller på plass.
Den endelige grensedragningen mellom utenriksministeren og bistandsministeren
vil bli meddelt Stortinget i løpet av vårsesjonen,
trolig i forbindelse med revidert nasjonalbudsjett.

Når det gjelder menneskerettighetsspørsmål,
vil jeg gjerne presisere at bistandsministeren arbeider pr. definisjon
hundre prosent av sin tid med menneskerettighetsspørsmål.
Sosial og økonomisk utvikling og også arbeidet
for å sikre demokrati, sivile og politiske rettigheter
og kulturelle rettigheter i de samarbeidslandene vi har, er bistandsministerens
ansvarsområde. Menneskerettigheter er også et
tungt ansvar for alle statsrådene i denne regjeringen,
det er det veldig viktig å slå fast at de må følge opp
innenfor sine ansvarsområder. 

Når det gjelder oppfølgingen
av handlingsplanen for menneskerettigheter, skal den behandles her
i Stortinget senere. Utenriksdepartementet vil ha et ansvar for
koordineringen av den oppfølgingen, men her vil
det hvile et tungt ansvar på alle statsrådene
i Regjeringen. 

  Jeg vil takke statsråden for et klart
og grundig svar, og jeg ser fram til at Regjeringen kommer tilbake
til Stortinget med en klar melding om hvordan man tenker seg at
denne arbeidsfordelingen helt konkret vil bli i framtiden. 

For den forrige regjeringen var menneskerettighetsspørsmål
helt sentralt, og vår tidligere regjering tok initiativ
til denne handlingsplanen på hele 300 tiltakspunkter, som
vi selvfølgelig har forhåpninger om at den nye
regjeringen også vil følge opp. Jeg kunne tenke
meg å be statsråden kort si litt om opplegget
for utviklingspolitikken, om forholdet mellom nødhjelp
og humanitær bistand, ikke minst med tanke på de
langsiktige behov for utvikling av f.eks. handel og gjeldslette,
som også stod meget sentralt i den forrige regjeringens
politikk. 

  Først vil jeg gjerne si at jeg ser
det som viktig i menneskerettighetsarbeidet at utenriksministeren
har menneskerettighetsspørsmålet meget høyt
på sin agenda, i likhet med bistandsministeren og de andre
ministrene. Vi ser dette grepet som nå er gjort, som en
måte ytterligere å styrke arbeidet på menneskerettighetsområdet
på. 

Når det gjelder forholdet mellom nødhjelp
og mer langsiktig bistand og behov for langsiktige utviklingstiltak,
er det et veldig viktig anliggende også for oss, naturligvis, å sørge
for et godt samspill mellom nødhjelpsinnsats og langsiktig
bistand. Det skal vi sørge for gjennom et meget tett samarbeid
i politisk ledelse i Utenriksdepartementet. 

  Vi går videre til neste
hovedspørsmål. 

  Mitt spørsmål går
til statsråd Kosmo. I Regjeringens tiltredelseserklæring
er det mange interessante tanker om en moderne offentlig sektor. Jeg
har det som prinsipp når andre parti kommer etter og slutter
seg til mitt eget partis tanker, ikke å bli i dårlig
humør av det. Så det er med forventning jeg ser
frem til hva Regjeringen konkret fremmer. 

Jeg registrerer at i en av de utredninger statsråd
Kosmo tidligere i dag omtalte, som foregår internt i Arbeiderpartiet
under ledelse av Kåre Hagen, sies det bl.a. at det offentlige
bør begrense sin rolle som produsent av helse- og omsorgstjenester.
Da har man altså introdusert det begrep at det offentlige
har et ansvar, men hvem som produserer, er underordnet. Innebærer
dette at man også vil gi et signal til alle kommuner om
at produsentrollen er underordnet, det viktige er ansvarsrollen?

  Som jeg prøvde å si i sted, var
dette et innspill i forbindelse med en viktig debatt, som ikke går
på bare fornyelse av offentlig sektor i Norge, men på hvordan
vi skal være i stand til å gjøre de riktige
prioriteringer for å kunne innfri de løfter vi
gir til brukerne. Det er klart at i dette spørsmålet
er det helt sentralt at man også er villig til å diskutere
hvem som skal stå for produksjon av de ulike tjenester,
på hvilket nivå og på hvilken måte,
og om det absolutt er slik at man er nødt til å stå for
en offentlig produksjon av alt, eller om noe kan være privat
og noe offentlig. Vi må være så dristige
og åpne at vi går inn og tar politiske diskusjoner
på dette og ikke iverksetter ting og eksperimenterer overfor den
enkelte bruker uten å ha tatt noen prinsipielle diskusjoner
på forhånd. Det er veldig varierende erfaringer
fra det store utland når det gjelder resultatene av slike
prosesser. Det er klart at Norge er ikke som Oslo. Og man må ikke
stille seg i en slik situasjon i dette landet at man får
en rekke private monopoler istedenfor offentlige monopoler. Det
ville nesten være det verste som kunne skje som et resultat
av denne utviklingen. Derfor er det så viktig at man tar
de tanker og innspill som kommer også fra høyrepolitikere
i disse prosesser når man skal drøfte hvordan
man skal organisere tjenesteproduksjonen i offentlig sektor i framtiden.

Så vil jeg si at når Arbeiderpartiets
landsmøte først fatter vedtak, vil det være
vedtak som ikke bare gjelder for sentrale deler av Arbeiderpartiet,
men for hele Arbeiderpartiet, inkludert den lokale delen, altså kommunestyret. 

  Det var nettopp stikkordet «dristig» som
statsråden nå brukte i sitt svar, som gav meg
en viss inspirasjon, og det var kanskje et forsøk fra Regjeringen
på å markere at den kanskje har en litt annen profil
en den forrige regjering – det har det ikke vært
så mye av hittil. Det var egentlig en indirekte invitasjon
til å spørre statsråden om han vil gi
et annet signal enn den forrige regjering, for den forrige regjeringen
sa jo klart, bl.a. den forrige kommunalminister og sosialminister,
at kommunene advares mot å prøve ut andre løsninger
enn offentlig tjenesteproduksjon. Vil denne regjering tiltre den
samme advarsel, eller vil denne regjering praktisere prinsippet
om at kommunene skal stå fritt, og at kommunene må kunne
prøve ut ulike modeller? 

For øvrig er jeg hjertens enig i at
private monopoler er like ille som offentlige monopoler – like
ille. 

  Jeg sa vel at private monopoler ville være
verre enn offentlige monopoler, og det står jeg i og for
seg fast ved. Når jeg snakker om dristighet, er det å ha
politisk mot til å gjøre de undersøkelser og
ta de diskusjoner som er nødvendig for at man til slutt kan
fatte de riktige politiske beslutninger av hensyn til dem som har
behov for tjenestene. Det må jo være det som er
utgangspunktet – de som har behov for de tjenestene det
offentlige skal tilby. Det må jo være hensynet
til dem som veier tyngst, at man har evnen til å behandle folk
som er syke, evnen til å kunne stå for en skikkelig eldreomsorg,
evnen til å tilby barnehageplasser osv. Når jeg
snakker om dristighet, vil det si å få i gang
den politiske prosess som skal gjøre oss i stand til å fatte
de riktige vedtakene. Hvis dette bare blir lukkede diskusjoner,
er det en større mulighet for at vedtakene blir gale, enn
hvis de er et resultat av offentlige diskusjoner. Derfor er jeg glad
for alle de innspill som kommer.

 Det blir oppfølgingsspørsmål – Magnhild
Meltveit Kleppa.

 Eg synest Stoltenberg-regjeringa si varsling
om modernisering og fornying av offentleg sektor er spennande. I
så måte ligg det òg på fleire
område eit godt grunnlag frå sentrumsregjeringa,
alt frå dei over 100 prosjekta i «Eit enklare
Noreg» til forslag i utjamningsmeldinga osv.

Når det gjeld privatisering og konkurranseutsetjing,
er spørsmålet mitt til statsråd Kosmo:
Vil han der ta omsyn til dei erfaringane som f.eks. Danmark og Sverige
allereie har gjort når det gjeld omsorgstenester,
og som viser at ein har blanda erfaringar fordi det er vanskeleg å definera
dei krava som skal stillast? Omsorgsbehovet varierer. Vil statsråden
ha som utgangspunkt at det er nokre kommunale tenester som lettare
lèt seg definera og derfor òg lettare lèt
seg konkurranseutsetja?

  For det første vil jeg trekke et
meget klart grenseskille mellom «privatisering» og konkurranseutsetting.
Altså: Jeg mener at hvis man sier at man skal privatisere
en tjeneste, ligger det i dette at man også privatiserer
ansvaret. Hvis man snakker om konkurranseutsetting, innebærer
det at det offentlige fremdeles beholder ansvaret for tjenesten
og skal stå til rette overfor den enkelte bruker for at
man foretar de riktige valgene. I disse prosessene må det
være grunnleggende at man skal ha muligheter til politisk
styring. Kommunestyret og i og for seg Stortinget skal ha anledning
til å gå inn og si: Sånn vil vi ha det.
Da må man ha et styringssystem som gjør at det
er mulig å gjennomføre dette, at man altså ikke «gifter
seg» med vedkommende som skal stå for tjenesteproduksjonen.

Alle disse hensyn må tas med når
vi skal treffe de riktige valg. Men jeg vil også si at
vi må ikke bli så firkantede at vi ikke innser
at de riktige valg på barnehagesektoren ikke nødvendigvis
behøver å være de riktige valg på helsesektoren.
Alt er ikke svart eller hvitt.

 Da går vi til siste hovedspørsmål.

  Jeg har et spørsmål til
vår ærede nærings- og handelsminister.

Den største næringspolitiske
utfordringen vi har i dette landet, er at mange tradisjonelle bedrifter
forvitrer uten at vi klarer å erstatte den verdiskapingen
og de arbeidsplassene som går tapt. Det internasjonalt
kjente analysebyrået Morgan Stanley Dean Witter sier at
de billigste aksjer i Europa kjøpes på Oslo Børs.
Det vil si at norske bedrifter går på billigsalg
ved siden av at de fusjonerer, legger ned sin virksomhet osv. Bondevik-regjeringen gjorde
svært lite for å beholde attraktive bedrifter
i Norge. Jeg vil heller si at de administrerte en næringspolitikk for
utflytting av norske virksomheter. 

Hvilke nye grep vil vår nye næringsminister
og arbeiderpartiregjeringen foreta for å motvirke at attraktive
bedrifter flytter ut av landet?

  Det er et viktig spørsmål som
representanten her tar opp. 

Det vi vet, er at selve kunnskapsinnholdet
i våre bedrifter er dårlig. Samtidig har vi noen
viktige clustere, som ikke minst kom frem i går i den rapporten
som Torgeir Reve har hatt ansvaret for, og som dreier seg både om
den marine og den maritime siden, og vi er et kjempestort energiland.
Da må vi se på hvilke virkemidler vi skal være
med på for å sikre bedriftene våre fortsatt
vekst og bedre vilkår på kunnskapssiden. Da blir
svaret forskning, utvikling, utdanning, livslang læring
for arbeidstakerne slik at de hele tiden kan ajourføre
seg så vi greier å bygge opp under de clusterne
som finnes i Norge. 

Nå fikk f.eks. rederinæringen
veldig gode rammevilkår, skattevilkår, men det
som også kom frem i går, var at den samme næringen
på utviklingssiden har et godt stykke å gå med
egne krefter, slik at samspillet mellom utvikling, forskning, bedrift
og utdanning vil nok være det som er mest sentralt, samtidig
som vi må være aggressive overfor internasjonale
miljøer og sikre våre bedrifter samme rammevilkår
som man har andre steder – de samme kjøreregler.
Her tenker jeg både på Verdens Handelsorganisasjon
og det avtaleverket som vi er en del av gjennom EØS.

  Jeg er enig i at det er et knippe virkemidler
som må til for å bedre forutsetningene for konkurransedyktigheten
i Norge. En av de tingene som statsråden ikke nevnte, er
skjemaveldet og registreringsplikten, særlig for små og
mellomstore bedrifter. Der startet jo Bondevik-regjeringen et program,
men det første året klarte de bare å redusere
skjemaveldet med 6 promille. Men de satte seg et mål
om en reduksjon på 25 pst. i løpet av
to år.

Statsråden har stilt seg positiv til
dette programmet. Jeg regner nå med at hun ikke vil være
dårligere enn den tidligere nærings- og handelsministeren.
Vil hun opprettholde målene om en reduksjon på 25 pst.
i løpet av to år?

  Vi vil følge opp det gode initiativet
som her ble tatt av den tidligere regjering, og så får
vi etter en periode komme tilbake til om ambisjonene skal være
noe høyere. 

 Den muntlige spørretimen
er nå omme, og vi går over til den ordinære
spørretimen. 





                    
                    
                    

 Det blir noen endringer i den oppsatte spørsmålslisten,
og presidenten viser i den sammenheng til den oversikt som er omdelt
på representantenes plasser i salen. 

De foreslåtte endringer i dagens spørretime
foreslås godkjent. – Det anses vedtatt.

Endringene var som følger: 

Spørsmål 1, fra representanten
John Dale til utenriksministeren, utsettes til neste spørretime,
da utenriksministeren er bortreist. 

Spørsmål 9, fra representanten
Erna Solberg til kommunal- og regionalministeren, vil bli besvart
av justisministeren som rette vedkommende. Etter anmodning fra justisministeren
blir dette spørsmål flyttet og besvart foran spørsmål
27, som skal besvares av samme statsråd. 

Spørsmål 16, fra representanten
Annelise Høegh til sosialministeren, bortfaller, da spørreren
ikke er til stede. 

Spørsmål 17, fra representanten
Ivar Kristiansen til sosialministeren, vil bli besvart av arbeids-
og administrasjonsministeren som rette vedkommende. Etter anmodning
fra arbeids- og administrasjonsministeren blir dette spørsmål
flyttet og besvart etter spørsmål 5, som skal
besvares av samme statsråd.

Spørsmål 23, fra Odd Einar
Dørum til fiskeriministeren, utsettes til neste spørretime,
da statsråden er bortreist. 





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 17


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 24


    
        

Spørsmål 25 


    
        

Spørsmål 26


    
        

Spørsmål 9


    
        

Spørsmål 27


    
        

Spørsmål 28


    
        

Spørsmål 29


    



                    

 Dette spørsmålet
er utsatt til neste spørretime, da utenriksministeren er
bortreist. 





                

 Dette spørsmål,
fra representanten Ivar Kristiansen til sosialministeren, vil bli
besvart av arbeids- og administrasjonsministeren som rette vedkommende.

  Jeg har fremmet følgende spørsmål
til sosialministeren:

«Bopro, et selskap som er heleid av
Bodø kommune, tilbyr sine utviklingshemmede ansatte 10
kroner pr. time. Dette er etter min og manges mening en helt uverdig
honorering, som på ingen måte bidrar til å gjøre
hverdagen mer verdig og selvstendig for utviklingshemmede. 

Fins det ingen offentlig standard for betaling
av ansatte i slike tilfeller, og hvis ikke, hva vil statsråden
gjøre for å rette opp slike uverdige forhold?»

  Selskapet representanten Ivar Kristiansen
henviser til i spørsmålet, er et arbeidsmarkedstiltak
og tilhører derfor arbeids- og administrasjonsministerens
ansvarsfelt.

Bedriften er et arbeidssamvirketiltak i offentlig
virksomhet, en ASVO-bedrift. Dette er et tiltak som gir varig sysselsetting
til yrkeshemmede som ikke uten videre kan formidles til ordinært
arbeid eller nyttiggjøre seg andre arbeidstilbud. Målgruppen
er personer som har fått innvilget eller har rettigheter
til uførepensjon eller andre trygdeytelser.

Staten yter støtte til ASVO-bedriftene
pr. tiltaksplass. Det statlige driftstilskuddet er i år
84 300 kr. I tillegg mottar arbeidssamvirketiltakene
også kommunal støtte. I gjennomsnitt svarer den
kommunale støtten til om lag   1/3 av det staten
bidrar med. Det offentlige tilskuddet til bedriftene er derfor betydelig.

Gjennom arbeidsmarkedsmyndighetenes retningslinjer
for tiltaket er det bestemt at eventuelt overskudd skal forbli i
bedriften og nyttes til tiltak som kan forbedre arbeidssituasjonen
for de yrkeshemmede eller brukes til ulike velferdstiltak.

Arbeidssamvirketiltakene er dermed basert på at
ytelsen til den enkelte i hovedsak utgjøres av uførepensjonen.
Det er viktig å være oppmerksom på det.
Deltakerene mottar ikke ordinær lønn fra bedriften,
men kan få utbetalt en økonomisk godtgjøring
eller bonus. Dette er en bonus som bestemmes ut fra verdiskaping
i selskapet. Størrelsen på bonusen avtales mellom
tillitsvalgte for de yrkeshemmede og bedriftens ledelse. Arbeidsmarkedsmyndighetene
griper ikke inn i dette forholdet mellom arbeidsgiver og arbeidstaker.

Jeg ser heller ingen grunn til at vi skulle
be arbeidsmarkedsmyndighetene gripe inn på dette området.
Arbeidssamvirketiltakene har i dag en viktig sosial funksjon for
de som jobber der. Skulle kravene til produktiv innsats og inntjening øke,
vil det kunne fortrenge de svakeste tiltaksdeltakerne.

  Jeg takker statsråden for svaret.

Det statsråden egentlig sier, er at
han ikke er villig til å gjennomgå et regelverk
som fortoner seg meget stivbeint. Og han sier også at han
ikke er villig til å gå gjennom et system som
ikke honorerer utviklingshemmede for den jobben de faktisk gjør.
Dette er ikke med på         å skape den nødvendige
selvrespekt som følger av det åkunne leve i større
grad av egen inntekt, som også denne befolkningsgruppen
har krav på.

Da har jeg lyst til å spørre
statsråden om han ikke i det minste kan vurdere å se
på en overføring – i dette tilfellet til
Bodø kommune – av en del av trygdemidlene, sånn
at en større andel av den inntekt som den enkelte utviklingshemmede
har, i dette tilfellet ved egen jobb, framgå som lønn
og en mindre andel som trygd.

  Jeg er opptatt av å se på alle
regler som kan virke stivbente og upraktiske, og gi styrene og ledelsen
i de enkelte tiltak størst mulig anledning til å foreta
de rette valgene.

Men her er jo ikke regelverket stivbent! Vi
gir et statstilskudd, og så bidrar kommunene i tillegg.
Så sier vi at dette er det grunnlaget dere har å drive
på. Og det de som er ansatt der skal ha som garantert inntekt,
er det de normalt ville fått i uførepensjon. Og
hvis dere greier å få til en verdiskaping i bedriften,
så må dere fordele denne verdiskapingen på de
ansatte i bedriften, enten som lønn eller som andre velferdstiltak.

Så det blir på mange måter
bedriften selv som avgjør dette. Jeg må si at
vi kan ikke gå inn og stille helt andre produktivitetskrav
enn det ser ut til at de er i stand til å gjennomføre.
Derfor kan jeg ikke se at regelverket er til hinder for denne praksisen
vi har i dag.

  Jeg tror statsråden må ta
seg en tenkepause i garderoben sammen med sine kollegaer, for dette
er ikke et spørsmål om produktivitet. Det finnes
på alle andre områder i arbeidslivet standarder
som skal følges og som blir fulgt. Blir de ikke fulgt,
vet vi at det er et tilstrekkelig apparat som sørger for
at lover og regler som gjelder i ansatteforhold, blir overholdt.

Mitt poeng er at dette er en lite verdig situasjon
både for den ansatte og for resten av denne søkkrike
nasjonen, når vi ser at vi har utstyrt utviklingshemmede
rundt omkring med et lønnssystem hvor de i enkelte tilfeller
ikke engang klarer å dekke sine reisekostnader til og fra
jobb. Så dette er ikke et spørsmål om å plusse
på en sum, økte offentlige utgifter, men kanskje
om en fordeling som gjør at vi kan se på også denne
gruppen med litt andre øyne enn man har vært villig
til hittil.

 Ja, jeg kan godt gå i garderoben og
sitte der en stund, men det er ikke sikkert at jeg kommer til noe
annet resultat. 

Selvsagt skal vi diskutere, og det skal fortløpende
vurderes, om det tilskuddet som gis gjennom arbeidsmarkedsetaten
på godt og vel 84 000 kr, er stort nok, om det gir bedriften
den muligheten som de trenger å ha for å kunne
tilby de ansatte – og jeg understreker 

de
ansatte -

 de valgmuligheter de må ha for å kunne
fungere som mennesker i samfunnet. Det skal vi gjerne diskutere. Men å overføre
denne delen av arbeidsmarkedstiltakene på 84 000 kr til
kommunene – som representanten foreslo – kan jeg
ikke se vil løse noe som helst slags problem. Men selvsagt
skal vi fortløpende vurdere størrelsen på den
summen som hver enkelt tiltaksplass skal ha.

 Vi går tilbake til spørsmål
6.





                

 Dette spørsmålet
bortfaller.

Spørsmål 17 er besvart tidligere
i dagens møte.





                

 Dette spørsmålet
er utsatt til neste spørretime.





                

 Dette spørsmålet,
fra representanten Erna Solberg til kommunal- og regionalministeren,
vil bli besvart av justisministeren som rette vedkommende.

  Jeg tillater meg å stille følgende spørsmål
til justisministeren:

«Mindreårige asylsøkere
skal få oppnevnt verge        av overformynderiet. Vergen
har flere oppgaver, blant annet å være representant
for den mindreårige overfor myndighetene, yte personlig
støtte og forklare forhold som myndlingen ikke skjønner.
Ifølge Redd Barna er situasjonen slik at en rekke
mindreårige asylsøkere ikke vet at de har verge
eller hvem som er det. Samme verge kan være oppnevnt for
opptil 50-100 mindreårige asylsøkere. 

Mener statsråden vergeordningen fungerer
etter lovens intensjoner slik dagens praksis er?»

  Lov om vergemål for umyndige av 22.
april 1927, vergemålsloven, gjelder bl.a. for mindreårige
personer, dvs. personer under 18 år. For mindreårige
asylsøkere som ikke har foreldre, eller ikke har foreldre
her i landet, skal det oppnevnes verge eller hjelpeverge, som skal
ivareta den mindreåriges interesser. Oppnevnelsen blir
foretatt av overformynderiet og eventuelt skifteforvalteren i den
kommune hvor den mindreårige er registrert.

Jeg er kjent med at verge- og hjelpevergeordningen for
mindreårige asylsøkere ikke alltid fungerer tilfredsstillende.
Dette henger bl.a. sammen med at det i praksis er vanskelig å rekruttere
kompetente verger. De som påtar seg vergeoppdrag, blir
derfor verge for flere mindreårige asylsøkere
samtidig. Dette kan føre til at ikke alle får
den bistand de bør ha av vergen.

Denne vanskelige rekrutteringssituasjonen har
til dels også sammenheng med godtgjørelsen, eller
rettere sagt mangelen på sådan.

Selve oppdraget som verge er ulønnet,
men nødvendige utlegg kan dekkes. Det kan også gis
kompensasjon for tapt arbeidsfortjeneste eller et visst vederlag
for arbeidet. Hovedregelen er at dette skal dekkes av den mindreåriges
egne midler, men da en mindreårig asylsøker ofte ikke
har egne midler, følger det av loven at utgiftene skal dekkes
av kommunen etter avgjørelse av overformynderiene. Hva
slags praksis overformynderiene har i disse sakene, er i stor grad
avhengig av hvor mye som er bevilget til dette formålet
av den aktuelle kommunen.

Jeg er i ferd med å sette ned et utvalg
som skal revidere hele vergemålslovgivningen. I mandatet
vil det bl.a. inngå å vurdere den mindreåriges
rettsstilling og å se på behovet for vederlag
for vergeoppdrag.

I mellomtiden vil jeg vurdere enkelte andre
tiltak, f.eks. bedre opplæring av og veiledning for verger.
Den mindreårige asylsøker bør også få møte
sin verge på et tidligere tidspunkt, slik at han eller
hun i større grad blir oppmerksom på vergens rolle
som representant og støtteperson.

Jeg understreker likevel at den mindreåriges
interesser som asylsøker blir ivaretatt også av
vedkommendes advokat, uavhengig av vergespørsmålet.
For alle mindreårige asylsøkere har krav på advokat,
og utgiftene dekkes av det offentlige. Ved utlendingsmyndighetenes
behandling av asylsøknader blir det også tatt
hensyn til asylsøkere som er mindreårige, bl.a.
ved at sakene skal prioriteres, og ved at det skal tas hensyn til
alder ved gjennomføring av f.eks. avhør.

  Jeg takker statsråden for svaret. 

Jeg er glad for både at vergemålsloven
skal gjennomgå en evaluering, og at man nå vil
se kanskje spesielt på forholdene til mindreårige
asylsøkere. Problemet med å gjennomgå hele
loven er at det tradisjonelt sett kommer til å ta lang
tid, og vi befinner oss faktisk i en akutt situasjon med svært
mange mindreårige asylsøkere, som sitter i mottak
veldig lenge. Selv om de er prioriterte, er vi i den situasjon at
mange kommuner av ulike grunner ikke ønsker å ta
imot dem, bl.a. er de kanskje redde for at det medfører økte
kostnader å motta mindreårige asylsøkere. Mitt
spørsmål er derfor om det er mulig å få gjort
noe arbeid knyttet til denne vergeordningen, litt hurtigere, eventuelt å fjerne
vergeordningen og finne frem til andre støtteordninger
som er bedre egnet til å ivareta de tingene som en advokat
ikke gjør overfor mindreårige asylsøkere. 

Det er klart at mange mindreårige
asylsøkere har behov for noen som kan hjelpe dem også i
forhold til rettighetene deres i det norske systemet. Det er noe
som en verge kunne ha gjort, men det fungerer ikke.

  Jeg er uten videre enig i at en mindreårig
asylsøker har behov for en verge, altså en person
i tillegg til advokaten. Jeg er også enig i at den totale
gjennomgang av vergemålslovgivningen ikke er gjort på svært
kort tid, så jeg skal ta med meg oppfordringen om å se
på mulighetene for å gjøre noe mer konkret
rettet mot mindreårige asylsøkere.

Men jeg lurer på om det var en misforståelse
knyttet til når verge oppnevnes, for verge skal altså oppnevnes for
mindreårige med en gang de kommer til landet. Man avventer
ikke at de har fått plassering i sin endelige kommune.
Dette bidrar for så vidt antakelig til noe av problemet
ved at de kommunene hvor det ligger mottak, vil måtte oppnevne
forferdelig mange verger. Det gjør jo belastningen større
for den aktuelle overformynderikommunen enn for andre kommuner som
ikke har mottak i sin kommune.

Kjell Engebretsen hadde
her overtatt presidentplassen.

  Det var ikke noen misforståelse. Jeg
vil bare understreke at det at bosettingen tar så lang tid,
betyr at vergens rolle blir større i perioden før
man er bosatt. I det øyeblikket mindreårige asylsøkere
blir bosatt, er det fremdeles behov for verge, men da vil man være
innenfor et helt annet nettverk av tiltak og støttefunksjoner,
f.eks. etablert med skole og andre omsorgsfunksjoner, som eksisterer
innenfor kommunen.

Problemet som oppstår ved at man sitter
i mottak, er at ingen på en måte har ansvar utover
mottakets personale. Det gjør at vergen har en mye større
rolle jo lengre tid den mindreårige blir sittende i mottak
før han blir bosatt ute, slik at hvis man ikke nå får
gjort noe for å få behandlingstiden ned i form
av å få bosettingen opp når det gjelder
mindreårige asylsøkere, så er det altså et
større akuttbehov for at vergeordningen må fungere
bedre. 

Ett av problemene knyttet til vergeordningen
er at man etablerer én verge i det øyeblikket
den mindreårige kommer til landet, og så flyttes
stort sett alle asylsøkere kort tid etter de første
avhørene til andre mottak, og så blir det nye
verger igjen.

  Jeg har i grunnen ikke så mye å legge
til. Jeg hører hva representanten Solberg sier, og er for
så vidt enig i den problembeskrivelse representanten gir,
og jeg mener at dette er noe som vi må følge videre
opp.





                

  Det foreligger ikke noe referat.





                    
                    
                    

