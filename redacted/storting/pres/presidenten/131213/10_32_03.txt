 Presidenten har merket seg det representanten Geir S. Toskedal gjorde oppmerksom på.




 Det er viktig å ha gode regelverk rundt håndteringen av asylsøkere, og i den tida vi lever i nå, er det mer viktig enn noensinne.




Amnesty var ute forleden og mente at europeiske ledere burde «bøye hodet i skam» over det lille antallet flyktninger fra Syria som de tar imot. Jeg syns nok heller at de burde gjøre noe framfor å skamme seg, for skam har aldri hjulpet. Men det er nå et stort behov for at man tar imot flere, og jeg syns kanskje ikke det er skammelig, men det er flaut at Norge ikke tar imot flere kvoteflyktninger enn det vi gjør nå. Det er 18 EU-land som har sagt nei til å ta imot flyktninger fra Syria nå, flyktninger som skulle blitt behandlet etter dette regelverket – hvis de hadde fått slippe inn. Kanskje noe av det alvorligste vi ser nå, er at land søker å finne muligheter for å hindre de som trenger asyl, i å kunne få søkt. Så jeg håper vi i andre saker kan komme tilbake hvordan vi skal sikre at den muligheten er reell for dem som virkelig trenger det.




Dublin III-forordningen, som vi behandler nå, styrker retten for enslige mindreårige asylsøkere i forhold til Dublin II. Det er vi glad for. Det sies bl.a. i fortalen at hensynet til retten til familieliv og hensynet til barnets beste bør være et grunnleggende hensyn i Dublin-saker. At barnets beste skal være et grunnleggende hensyn, følger også av artikkel 6. Dette er grunnen til at vi ikke er med på flertallets merknader, for der står det at de bare oppfordres til det, og det er ikke riktig i forhold til Dublin III og i forhold til de forpliktelsene vi har. Der skal barnets beste være blant hensynene, men i barnets-beste-vurderinger oppfordres staten til å ta hensyn til «muligheten for familiegjenforening, den mindreåriges velferd og sosiale utvikling, sikkerhet og trygghet og den mindreåriges egne synspunkter». Så det er i vurderingen denne oppfordringen ligger, men oppfordringen handler ikke om å ta hensyn til barnets beste.




Jeg er veldig glad for at Kristelig Folkeparti nå signaliserer at de ønsker å være med på dette. Jeg er veldig bekymret når det er et så stort flertall som så tydelig, etter vårt syn, ikke følger det som står i proposisjonen, for SVs opprinnelige merknader er det som står i proposisjonen. Derfor oppleves det som står i merknadene, som en innstramming på dette området, at det altså er litt fritt valg – man kan velge å ivareta barnets beste – altså en oppfordring og ikke en forpliktelse. Men slik det må tolkes, er at det er i barnets-beste-vurderingen det ligger en oppfordring til å ta hensyn til spesifikke saker.




Jeg håper at statsråden kan oppklare dette, slik at det ikke blir liggende noen innstrammende virkninger i disse merknadene, fordi – som sagt – våre merknader følger proposisjonen.




Det er viktig det som sies om den personkretsen som enslige mindreårige asylsøkere kan gjenforenes med i en annen medlemsstat, at den blir utvidet. Det støtter vi.




Det er også viktig å vise til at Dublin III-forordningens artikkel 28 (1) slår fast at «en utlending ikke kan holdes fengslet utelukkende med den begrunnelse at vedkommende er gjenstand for Dublin-prosedyre, og at fengsling bare skal skje dersom mindre inngripende tvangsmidler ikke vil være tilstrekkelig». Da viser SV til høringsuttalelsene fra Politiets utlendingsenhet og NOAS, som mener at forordningen stiller strengere vilkår for fengsling, vesentlig unndragelsesfare, enn det som følger av utlendingsloven § 6 første ledd B, der det står «konkrete holdepunkter for å anta». SV er enig med Politiets utlendingsenhet i dette og mener derfor at utlendingsloven bør endres på dette punktet, slik at det er samsvar mellom loven og Dublin III.




Videre viser vi til at både Advokatforeningen og NOAS i sine høringsuttalelser peker på at salærsatsen i Dublin-saker er for lav, for det er behov for mer enn to timer for å kunne gi en forsvarlig rettshjelp, noe evalueringen av Advokatforeningen, utført av Oxford Research, understøtter. Derfor ønsker SV at regjeringen ser på salærsatsene, slik at de ivaretar rettssikkerheten på en grundig måte.




SV kommer til å stemme 

for

 under voteringen.




 Jeg vil først få vise til saksordførerens innlegg, som på en god måte redegjorde for disse sakene. Det er for så vidt også dekkende for mitt syn i saken, og jeg er svært glad for at komiteen enstemmig slutter seg til regjeringens forslag om å innlemme de reviderte Dublin- og Eurodac-forordningene i Norges avtale med EU om deltakelse i Dublin-samarbeidet.




Vi har vært en del av Dublin-samarbeidet siden 2001, og det har vært en svært viktig avtale for Norge. Både hensynet til å hindre at asylsøkere får behandlet søknadene sine i mange land og det å få en effektiv, riktig og god saksbehandling, er viktig med Dublin-regelverket, og det har skjedd noen endringer gjennom Dublin III, som også bidrar til å styrke rettssikkerheten til søkerne.




For å illustrere viktigheten av denne avtalen for Norge vil jeg nevne at Utlendingsdirektoratet i år regner med å treffe ca. 2 500 vedtak om overføring av asylsøkere til andre europeiske land, og det utgjør omtrent 20 pst. av de asylsøkerne som kommer til Norge.




Så vil min begeistring for Stortingets raske saksbehandling også komme til uttrykk gjennom at vi er forpliktet av denne avtalen fra 1. januar 2014, og det er viktig for oss at Stortinget har strukket seg langt for å klare å oppfylle den muligheten. Alternativet ville vært at vi ikke hadde noen Dublin-forordning lenger.




Endringene i Dublin-forordningen gjelder bl.a. fengsling, som flere av talerne har vært inne på, behandling av begjæring om utsatt iverksetting og prosedyre for tidlig varsling av mangler i asylsystemet. Det innføres også flere prosessuelle rettssikkerhetsgarantier. I tillegg legges det føringer på at enslige mindreårige asylsøkere med familie eller slektninger i konkrete land skal kunne få behandlet søknaden sin i det landet slektningen oppholder seg. Det betyr bl.a. at en mindreårig som søker asyl i Norge, men har slektninger i et annet land, kan få søknaden sin behandlet der og omvendt.




Regjeringen foreslår endringer i utlendingsloven for å sikre at norsk regelverk er i samsvar med Dublin III-forordningen. Det foreslås bl.a. å innta en gjennomføringsbestemmelse i utlendingsloven § 32. Formålet med endringen i utlendingsloven § 106 om pågripelse og fengsling er bl. a. å synliggjøre at det gjelder særskilte regler for Dublin-saker.




Jeg konstaterer at komiteen slutter seg til de foreslåtte lovendringene. Jeg merker meg også at medlemmet fra Sosialistisk Venstreparti mener at forordningens vilkår om vesentlig unndragelsesfare er strengere enn de gjeldende krav i utlendingsloven, og det ble også nevnt i innlegget fra representanten Karin Andersen herfra. Det er på det rene at forordningens fengselsbestemmelse gir et visst rom for tolkningstvil, noe også høringsrunden viste. Fremtidig praksis i medlemslandene og EU-domstolen vil kunne få betydning for hvordan bestemmelsen skal forstås. Formålet med den foreslåtte lovendringen er bl.a. å sikre forordningens bestemmelse fortolket i tråd med rettsutviklingen. Samtidig vil jeg fra mitt ståsted vise til at basert på forarbeidene til forordningen mener jeg at dette ikke innebærer en reell endring i den rettstilstand som vi har i bruk i dag. Jeg har registrert at det er flere av talerne som har vært inne på den samme fortolkningen. Men det betyr ikke at vi er immune mot eventuelle endringer i internasjonal rett, som vil være en del av det som vil være grunnlaget for fremtidige avgjørelser også i Norge etter Dublin III.




Hovedformålet med den nye Eurodac-forordningen er å løse utfordringen knyttet til overføring av fingeravtrykk og sletting av data samt medlemsstatenes tilgang til relevant informasjon om asylsøkere i andre medlemsstater. Eurodac-forordningen skal anvendes fra 20. juli 2015, men Norge må allerede nå før nyttår varsle EU om vi godtar den, og jeg er veldig glad for at Stortinget er enig med regjeringen i at vi skal godta det.




 Jeg tar ordet for så vidt mer som en kommentar til representanten Karin Andersens innlegg. Dette er ikke alltid like enkle saker, det må man bare innrømme, men hvis det er slik at det er en nyanseforskjell i språkbruken i merknadene – og det må nok jeg som saksordfører i så fall bære et visst ansvar for – har intensjonen fra flertallet ikke vært å gjøre endringer i de premissene som regjeringen og proposisjonen legger til grunn når det gjelder forståelsen av betydningen av «barnets beste».




 Det er jeg veldig glad for å høre. Det var en viktig oppklaring fra saksordføreren i Stortinget. Spørsmålet er da bare om statsråden deler den oppfatningen, som er at det nå ikke er merknadene som skal legges til grunn, der det sies at «statene oppfordres» om å ta hensyn til barnet, men at hensyn til barn «skal være et grunnleggende hensyn», og at det er i den vurderingen av hensynet til barna man oppfordres til å gjøre ulike vurderinger. Det er en vesensforskjell, for å oppfordre statene til å legge barnets beste til grunn er et stort tilbakeskritt ut fra den rettstilstanden vi også har i dag, der barnets beste «skal være» et av de viktige vurderingstemaene i behandlingen av disse sakene.




 Jeg kommenterte ikke det i mitt innlegg, fordi jeg regnet med at representanten Karin Andersen ville ta replikk. Men siden hun ikke gjorde det, kan jeg bekrefte at statsråden er enig i saksordførerens betraktninger om disse forholdene og selvfølgelig har med seg Stortingets forståelse av dette inn i den videre prosessen.




 Flere har ikke bedt om ordet til sakene nr. 2 og 3.





                    

 Det voteres over lovens overskrift og loven i sin helhet.


Votering:

Lovens overskrift og loven i sin helhet ble enstemmig bifalt.

 Lovvedtaket vil bli ført opp til annen gangs behandling i et senere møte i Stortinget.



                    
                    

