 Presidenten vil foreslå at fiskeriministerens redegjørelse legges ut for behandling i et senere møte – og anser det for vedtatt.





                    
                    
                    

 John I. Alvheim har tatt opp det forslag han refererte til.




 Spørsmålet om sykehusøkonomi er vanskelig, og jeg tror det var mange som opplevde det som frigjørende da daværende helseminister Dagfinn Høybråten oppnevnte sitt utvalg med representanter fra tre departementer, sykehusene, eierne og forskningsmiljøene, som kunne levere oss en konsensusrapport med hensyn til den økonomiske situasjonen for sykehusene. 




Sykehusøkonomi er som sagt et komplekst område, og Kristelig Folkeparti finner det derfor mest betryggende å ta opp slike saker i forbindelse med den ordinære budsjettbehandlingen. Til tross for at komitelederen sier at det gjør vi én gang i året, gjør vi det da vitterlig to ganger i året, og det er en hel uke til neste gang. Derfor er Kristelig Folkeparti med i det flertallet som mener at dette forslaget ikke kan støttes, men at vi vil komme tilbake til saken i forbindelse med revidert nasjonalbudsjett. Og vår holdning her betyr selvsagt ikke at vi ser bort fra økte bevilgninger til sykehusene i forbindelse med behandlingen av revidert nasjonalbudsjett.




Jeg tror representanten Alvheim må være offer for en selektiv glemsel. Det er faktisk slik at Fremskrittspartiet og Høyre har stått sammen i kravet om en bedre organisering av helsevesenet, om statlig ansvar og økte bevilgninger. Derfor støttet også Høyre Fremskrittspartiets forslag før jul om 1 milliard kr til utenlandsbehandling. Men selv om pasientene nå har fått tilbud om utenlandsbehandling når kapasiteten i Norge ikke har vært stor nok, må målet være at flest mulig skal kunne få et godt tilbud i Norge innen medisinsk forsvarlige frister. Det er ikke tilfellet i dag, det vet vi alle. Det er 290 000 personer som venter på behandling. Av disse er det 90 000 som har ventet mer enn tre måneder, mens ca. 40 000 har ventet mer enn et halvt år på behandling.




Men for å øke kapasiteten i det norske helsevesenet, er det nødvendig med omfattende reformer, for manglene i helsevesenet er åpenbare. Organiseringen er preget av uklare ansvarsforhold og bidrar til at ressursene som settes inn, både menneskelige, økonomiske og tekniske, utnyttes for dårlig. Annenhver sykepleier arbeider deltid, mange utdannede sykepleiere arbeider utenfor helsetjenesten, og kostbart medisinsk utstyr står ubrukt store deler av døgnet. Dette synes jeg viser at det er mer enn mangel på penger som preger det norske helsevesenet. 




Høyre har i årevis foreslått å overføre ansvaret for sykehusene til staten, og vi er nå glad for at Arbeiderpartiet også har kommet til det og vil gå inn for statlig overtakelse av sykehusene. Men jeg har behov for å peke på at denne prosessen ville blitt enklere dersom man hadde fulgt Høyre også når det gjaldt nedleggelse av fylkeskommunen. Men det som er sikkert, er at en slik reform vil bidra til en helhetlig styring av spesialisthelsetjenesten og en bedre utnyttelse av økonomiske og personellmessige ressurser og dermed sikre bedre helsetjenester og redusere de uverdige helsekøene.




Som det ble understreket av saksordføreren, mener også Høyre at vurderingen med hensyn til om vedtatte bevilgninger er tilpasset de behov, den kapasitet og de forutsetninger som ligger i helsevesenet, må gjøres i forbindelse med de ordinære budsjettene. Derfor har ikke Høyre nå i denne saken støttet Fremskrittspartiets forslag om 1 milliard kr til innenlands behandling. Først må sykehusene bruke de pengene de allerede har fått, og det var jo økte bevilgninger for inneværende år. Riktignok var det slik at denne utenlandsmilliarden synliggjorde ledig kapasitet ved norske sykehus, men det er også synliggjort at alternativer og konkurranse i helsevesenet vil bidra til å øke kapasiteten slik at flere kan få behandling.




Det er også slik at hvis det virkelig er ledig kapasitet ved sykehusene, står fylkeskommunene fritt til å kunne utnytte denne kapasiteten, for staten stiller opp med 50 pst. av finansieringen gjennom ISF-ordningen. Og dersom innslaget av stykkprisfinansiering hadde vært større og gått direkte til sykehusene, ville sykehusene i dag både hatt bedre økonomi og bedre incentiver til å utnytte kapasiteten. Så her er det ikke bare snakk om penger, men det er snakk om en bedre organisering av den interne driften av sykehusene, og det er snakk om å få denne statlige eierskapsreformen på plass slik at vi kan frigjøre mer kapasitet.




Høyre er positiv til å bevilge mer penger til helsevesenet, og det har vi også foreslått i våre årlige budsjetter gjennom flere år. Men vi er av den oppfatning at så store bevilgninger til et formål hører hjemme i de ordinære budsjettene, og da har vi både revidert og årsbudsjettet til høsten hvor vi kan komme tilbake til dette hvis det viser seg at det er behov for mer penger til helsesektoren. 




 Har denne salen nå gått tom for argumenter for hvorfor man ikke skal gå inn for Fremskrittspartiets forslag om økte bevilgninger til helsesektoren?




Man har prøvd seg med flere argumenter tidligere – det har gått på inflasjon. Nå har vi kommet på at det ikke passer å bevilge 1 milliard kr nå, fordi det passer best i forbindelse med statsbudsjettet.




Det er mulig det er riktig at man fortrinnsvis skal bevilge via statsbudsjettet. Men da stiller jeg meg spørsmålet: Hva da med alle de andre sakene som man behandler i denne salen? Hva skjedde da man skulle ettergi gjelden til Gardermobanen – skjedde det via budsjettet? Alt som bevilges av penger i denne sal – skjer det i forbindelse med budsjettbehandlingen? Når det gjelder Senterpartiet og Kristelig Folkeparti, hevder de at når det gjelder utenlandsmilliarden, kan den brukes innenlands, for her er det jo ledig kapasitet. 




Så kommer man til denne saken, og da sier man: Nei, denne saken må vi se på i forbindelse med budsjettbehandlingen. Så vi kan ikke da bruke de samme argumentene for å bruke av utenlandsmilliarden til behandling innenlands fordi det er ledig kapasitet her, nei, da skal vi vente til budsjettbehandlingen!




Det er tydelig at enkelte føler seg rimelig ubekvemme i denne situasjonen. Norske pasienter står fortsatt på ventelister og venter på behandling. Vi vet at det er ledig kapasitet både ved offentlige sykehus og private sykehus. Dette er et forslag som er innlevert nettopp for å bidra til å bøte på den situasjonen med noe smerter og lidelser som mange pasienter i dette landet opplever mens de venter på behandling. Og da må jeg si at jeg er skuffet over flertallet i komiteen og Stortinget i denne saken. Man er ikke villig til å ta det ansvaret man har, og sørge for at norske pasienter får den behandling de bør ha krav på i dette landet. Så lenge vi har ledige sykehussenger, så lenge vi har ledig behandlingskapasitet, og så lenge vi har køer av pasienter for å motta behandling, da bør denne sal ta på seg ansvaret og sørge for at de personene får den behandlingen og oppfølgingen som er Norge verdig.




 Jeg vil gjerne ta for meg Fremskrittspartiets forslag II, men først vil jeg nevne at det er litt merkverdig at man avviser vårt forslag I om å bevilge mer penger til alle offentlige sykehus, fordi det skal tas opp under behandlingen av revidert nasjonalbudsjett. Jeg går da ut fra at de samme komitemedlemmer har den samme holdningen når det gjelder forslaget fra Regjeringen om tilleggsbevilgninger til Rikshospitalet. Det må da også tas opp i revidert nasjonalbudsjett. For om et forslag kommer fra en representant eller fra Regjeringen, så er det med hensyn til behandlingsmåten identiske regler som gjelder. Konsekvensen av det komiteens flertall sier, er at man heller ikke vil behandle Regjeringens forslag om tilleggsbevilgning til Rikshospitalet.




Vårt forslag II lyder:







«Private sykehus som kan påta seg operasjoner for normal DRG (diagnoserelaterte grupper)-pris inkluderes i systemet for Innsatsbasert Finansiering.»




Innsatsbasert finansiering er en form for stykkpris hvor man har ulike tilskuddssatser for de ulike typer operasjoner. Den er ikke ment å dekke alle kostnader, den er vel nå på 55 pst. av et totalbudsjett over et år, men den er avhengig av aktiviteten. Og for hver operasjon eller behandling man foretar, får man en stykkprisbetaling fra Rikstrygdeverket, for å si det enkelt og kort. – Akkurat det samme som gjelder for takster f.eks. for røntgeninstitutter.




Det som er det artige, er at man i neste sak faktisk skal behandle takstsystemet for røntgeninstitutter. Der går altså et flertall, bestående av Fremskrittspartiet, Kristelig Folkeparti, Høyre og Senterpartiet, inn for likt takstsystem for offentlige og private røntgeninstitutter. Det skulle jo være en selvsagt ting i et land som Norge. Der sier de ja til likebehandling med en gang. Hvorfor avviser da – så vidt jeg forstår – disse partiene nøyaktig det samme prinsippet når det gjelder DRG-betaling? Hvis et offentlig sykehus får en DRG-betaling, som altså ikke er 100 pst. dekning av alle utgifter fordi den dekker bare 55 pst. av et totalbudsjett over et år, for en grå stær-operasjon eller for en brokkoperasjon, og hvis det er private klinikker eller private sykehus som er villig til å påta seg operasjoner bare for DRG-satsen, og dem er det, så vidt jeg skjønner, en del av, for i visse sammenhenger er den god, hvorfor sier man da nei til det? Hvilken prinsipiell holdning har de øvrige partier til dette med samme betaling for samme tjeneste enten det er en privat eller offentlig eier? Det er det jeg ikke begriper. Jeg utfordrer de partier som i hvert fall når det gjelder røntgeninstituttene, aksepterer et pålegg til Regjeringen om like rikstrygdeverkstakster for MR-undersøkelser osv. i private og offentlige røntgeninstitutter for 2001, til å være med på vårt forslag II, for det vil ikke koste staten fem øre, for DRG-satsen vil man allikevel på et senere tidspunkt betale til det offentlige sykehuset. Og hvis det er et privat sykehus som får DRG-tilskuddet, slipper man å betale det offentlige senere. Så det koster altså ikke fem øre, og det bevilges over et overslagsbevilgningskapittel. Det er helt ubegripelig hvis ikke de samme partier som mener dette når det gjelder røntgeninstituttene, stemmer for Fremskrittspartiets forslag II i den foreliggende saken.




Vi skal diskutere røntgeninstituttene i en annen sak, så jeg skal ikke gå så veldig mye inn på det nå. 




Når det gjelder innsatsstyrt finansiering – DRG-systemer og ISF-ordningen – tror jeg kanskje flere bør gå grundigere inn på den. Den 50 pst.-innsatsstyrte finansieringsandelen som vi har, kan ikke på noen måte sammenliknes med det som vi går inn for når det gjelder finansiering med hensyn til private og offentlige røntgeninstitutter. Det som vi har sagt i den forbindelse, er at de skal behandles på like vilkår, og det betyr ikke at det skal være lik sats. Det er også grundig dokumentert og påpekt i innstillingen.




For øvrig skal jeg være enig med Fremskrittspartiet i én ting, og det er at det er helt håpløst å snakke om inflasjonspress på grunn av én ekstra milliard til pasientbehandling. Den debatten er heller ikke jeg med på. Det er jeg enig med Fremskrittspartiet i. 




Så til dette med viljen til å bevilge. Vi har sagt at vi ville bruke de 975 mill. kr som ble bevilget før jul, til behandling både innenlands og utenlands, slik at de kunne brukes mest mulig effektivt, og slik at ventelistene kunne reduseres fortest mulig. Og så sa vi at vi skulle se på hva vi skulle gjøre når vi kom til revidert nasjonalbudsjett, når Regjeringen hadde fått dokumentert en del av de tingene som de ønsket å dokumentere, for i det hele tatt å være med på noen ting. Og jeg håper, som jeg sa i mitt første innlegg, at SINTEF nå har sine utredninger klare, og at det kommer noe i revidert. 




Jeg har lyst til å stille helseministeren et spørsmål med hensyn til de 975 mill. kr som vi inviterte til at man skulle bruke både utenlands og innenlands tidligere på vinteren. Hvor mye er nå brukt av den bevilgningen? Jeg regner ikke med at det går an å gå på desimalnivå, men hvor mye sånn omtrentlig er brukt av denne utenlandsmilliarden, som den populært blir kalt. Og hvor mange pasienter er behandlet fram til månedsskiftet april/mai? Er det mulig å få et svar på det?




 Det mangler litt på presisjonsnivået når Fremskrittspartiet omtaler andre partiers synspunkter. Det er ikke riktig, som representanten Nesvik sa, at Kristelig Folkeparti ikke hadde noen motforestillinger mot å bruke utenlandsmilliarden innenlands. Da ville det jo vært nokså ulogisk om vi ikke kunne bruke innenlandsmilliarden innenlands. Det skal jeg være enig med ham i. Men for Kristelig Folkeparti var det to ting som måtte oppfylles for at vi skulle gå inn for å bruke den såkalte utenlandsmilliarden. Det ene var at det skulle være kapasitet innenlands, naturligvis, og det andre var at dette ikke skulle ha noen uheldig innflytelse på økonomien i Norge. Og på bakgrunn av at vi av Finansdepartementet ble frarådet å bruke resten av denne milliarden innenlands, fant vi ikke å kunne gå inn for det.




Så er det heller ikke riktig, som representanten Hagen sier, at vi har gått inn for like røntgentakster for private og offentlige røntgeninstitutter. Det kommer vi, som representanten Gløtvold sa, tilbake til i neste sak. Derimot ønsker vi at det skal behandles på like vilkår, og med utgangspunkt i at Stortinget har bedt om dette allerede for inneværende års statsbudsjett, så blir det en ren oppfølging av dette. 




For øvrig er ventetid et kjent fenomen når det er helsevesenet som diskuteres. Og jeg for min del er villig til å akseptere en ventetid på én uke for å få en sammenhengende budsjettbehandling når det gjelder disse forholdene. 




 Jeg bad ikke om ordet til selve debatten som nå har vært om det fremsatte forslag, men siden jeg fikk et direkte spørsmål fra representanten Gløtvold, skal jeg i hvert fall forsøke å gi en kort kommentar, også for øvrig i forlengelse av et svar jeg gav i spørretimen i går. 




Det har vært det jeg vil kalle en forsiktig oppstart av ordningen med pasientbehandling i utlandet, som ble vedtatt av Stortinget på slutten av fjoråret, og det er i og for seg ikke uventet på bakgrunn av at det er en ny ordning, en ordning som ble innført uten noen omfattende forutgående informasjon, og som også har vært noe omstridt innenfor bl.a. fagmedisinske miljøer. Men ordningen er etter min vurdering nå godt etablert, og det er grunn til å regne med at det vil bli en klar økning i anvendelsen av de muligheter den åpner for når det gjelder behandling i utlandet i tiden fremover. 




Jeg har som det vel ble antydet her, ikke forberedt noen nøyaktige data for utnyttelsen til nå. De siste anslagene jeg så, mener jeg var i størrelsesorden 500 identifiserte pasienter som enten hadde fått eller var disponert til behandling i utlandet, og med de gjennomsnittskostnader det skulle ligge på, ville jeg tro at det dreier seg om beløp i størrelsesordenen 20–30 mill. kr. I tillegg kommer da de kostnader som har vært forbundet med etablering av ordningen, og også de tiltak som må treffes i forbindelse med oppfølging av pasienter. Det er fremforhandlet avtaler med utenlandske sykehus om en samlet kapasitet på 4 500 pasienter på årsbasis, og det er videre under forhandling tilsvarende avtaler som forventes å kunne gi en kapasitet i størrelsesorden 10 000 pasienter på årsbasis. 




 Flere har ikke bedt om ordet til sak nr. 8.

(Votering, se side 2849)





                    

 Under debatten har John I.
Alvheim satt fram et forslag på vegne av Fremskrittspartiet.
Forslaget lyder:

«I

På statsbudsjettet for 2001 gjøres
følgende endring:

Kap.

Post

Formål:

Kroner

732

(Nytt)

Ekstrainnsats i norske
offentlige og private sykehus

60

Ekstrainnsats i norske
offentlige og private sykehus,

bevilges med 	

1 000 000 000

II

Private sykehus som kan påta seg operasjoner
for normal DRG (diagnoserelaterte grupper)-pris inkluderes i systemet
for Innsatsbasert Finansiering.»

Det voteres alternativt mellom innstillingen
og forslaget fra Fremskrittspartiet.

Komiteen hadde innstillet:

Dokument nr. 8:45 (2000-2001) – forslag
fra stortingsrepresentantene John I. Alvheim og Harald T. Nesvik
om å bevilge 1 000 mill. kroner til utnyttelse av ledig behandlingskapasitet
ved offentlige og private sykehus i Norge – avvises.

Votering: 

Ved alternativ votering mellom komiteens innstilling og
forslaget fra Fremskrittspartiet bifaltes innstillingen med 78 mot
20 stemmer.

(Voteringsutskrift kl. 14.50.58)


                    
                    

 Ønsker representanten Kristoffersen å ta opp forslaget i saksdokumentene?




 Takk, president. Det hadde jeg tenkt å gjøre – så det gjør jeg nå.




 Asmund Kristoffersen har tatt opp det forslaget han refererte til.




 Kristelig Folkeparti vil vise til at Stortinget har bedt Regjeringen fremme forslag om refusjonssats på like vilkår for private og offentlige røntgeninstitutter i sammenheng med statsbudsjettet for 2001.




Det har vært pekt på at gjeldende satser ikke dekker kostnadene for MR-undersøkelser ved private røntgeninstitutter. Dette kan helt klart ha uheldige vridningseffekter, som vil være spesielt uønsket fordi det ved MR-undersøkelser i motsetning til vanlige røntgenundersøkelser ikke brukes ioniserende stråler. De private røntgeninstituttene står for en stor del av disse viktige undersøkelsene. Det bør sikres at slike undersøkelser fortsatt kan gjøres i det omfang som er ønskelig, og som pr. i dag som sagt inkluderer både offentlige og private røntgeninstitutter.




Representantene Annelise Høegh og Børge Brende har fremmet forslag om at Rikstrygdeverkets takst for MR-undersøkelser skulle være lik for private og offentlige røntgeninstitutter. Nå er det imidlertid slik at private og offentlige institutter har ulike økonomiske forhold og forpliktelser, nettopp fordi de er henholdsvis private og offentlige, som representanten Asmund Kristoffersen påpekte. Det er derfor ikke slik at disse instituttene bør ha like takster, men de bør, slik som komiteflertallet foreslår, ha takster for MR-undersøkelser på like vilkår. Det vil hindre en uønsket utvikling i retning av færre slike undersøkelser. 




Kristelig Folkeparti har forståelse for at dette er et arbeid som kan ta tid og som kan være omfattende, men vi mener likevel at dette skal gjøres nå. All den tid Regjeringen allerede er i gang med et slikt arbeid, mener vi dette nå bør fullføres. På denne bakgrunn støtter Kristelig Folkeparti komiteens tilråding.




 Først vil jeg gi uttrykk for at jeg er glad for at det er flertall for Høyres forslag om å gi de private og offentlige røntgeninstitutter takster for undersøkelser på like vilkår, og at dette gjøres som en midlertidig løsning i påvente av budsjettet til høsten.




Når det gjelder takstsystemet for private røntgeninstitutter, har de i alle år hatt en refusjon fra folketrygden som har ligget ca. 20 pst. høyere enn refusjonen for samme undersøkelse ved offentlige institutter. Begrunnelsen for dette har vært at de private institutter må dekke investeringskostnader gjennom taksten, mens de offentlige institutter får dekket dette ved særbevilgninger.




Da departementet våren 2000 skulle fastsette refusjon fra folketrygden for MR-undersøkelser ved private institutter, ble taksten satt til 838 kr – dette til tross for at MR-undersøkelser ved offentlige institutter gis en refusjon på 1 625 kr. Begrunnelsen var at man som prinsipp ville ha fylkeskommunene til å betale det mellomlegget som er nødvendig for at de private instituttene skal få full kostnadsdekning for MR-undersøkelser. I ettertid har det vist seg at få fylkeskommuner har vært villige til å innføre betaling for MR, og det er flere eksempler på at fylkeskommuner har redusert kjøpet av tjenester ved de private instituttene og begrunnet dette med dårlig økonomi. 




Jeg kunne tenke meg å høre hva statsråden har å si om fylkeskommunenes manglende oppfølging på dette området, som har stilt mange av de private røntgeninstituttene i en vanskelig situasjon.




I det gjeldende takstsystemet for de private instituttene er det ikke differensiert mellom små og store MR-maskiner. De enkleste apparatene koster 3 mill. kr, mens de store apparatene som kan utføre alle typer undersøkelser, koster opp mot 15 mill. kr. Med 838 kr i refusjon får ikke de private røntgeninstituttene engang dekket kapitalkostnader når det gjelder undersøkelser i de store apparatene. Konsekvensen av dette blir at de private instituttene konsentrerer aktiviteten rundt de rimeligere MR-apparatene som bare kan brukes til enklere undersøkelser. Dette vil kunne medføre nedbygging av tilbudet til de pasienter som trenger de mest avanserte undersøkelsene, og dette er de pasientene som har de potensielt alvorligste sykdommene. Det er tegn som tyder på at en slik utvikling av et redusert MR-tilbud allerede er i gang.




Som saksordfører har vist til, la Stortinget til grunn ved behandlingen av revidert nasjonalbudsjett for 2000, at offentlige og private røntgeninstitutter skulle behandles på like vilkår i forhold til refusjoner fra folketrygden. Regjeringen skulle komme tilbake med et nærmere forslag i statsbudsjettet for 2002. Høyre mente allerede den gang at de private røntgeninstituttene umiddelbart burde gis lik refusjon, og la derfor fram forslag om dette. Vi foreslo å øke bevilgningene til MR-takster i budsjettet, i tråd med forslaget. Høyre fikk imidlertid ikke flertall for dette forslaget. Hadde vi fått det, kunne vi ha spart oss denne debatten. Men det er altså nå bred enighet om at det er viktig at de offentlige og private røntgeninstituttene behandles på like vilkår.




Høyre har selvfølgelig forståelse for at departementet må ha litt tid. Vi mener likevel det er nødvendig at vi imens gir de private instituttene refusjonssatser på like vilkår som de offentlige, for her er det jo ikke spørsmål om enten offentlig eller privat, men om begge deler, slik at pasientene kan få det beste tilbudet. De private røntgeninstituttene er et svært nødvendig og verdifullt supplement til de offentlige.




Høyre er derfor glad for at flertallet nå ser nødvendigheten av en midlertidig løsning som kan bidra til å sikre driften av de private instituttene og gi pasientene en bedre behandling. 




Hans J. Røsjorde hadde her gjeninntatt presidentplassen.




 Det er kanskje grunn til å presisere hva denne saken gjelder og ikke gjelder. Den gjelder altså takster for MR-undersøkelser fram til statsbudsjettet for 2002 blir framlagt. Da er det forhåpentligvis slik at Regjeringen vil legge fram et fullstendig opplegg for mer lik behandling av private og offentlige røntgeninstitutter, i hvert fall at vi får en avklaring. Det er hensynet til pasienten som i stor grad gjør at vi fra Senterpartiet synes det er riktig nå å justere dette i tråd med forslaget fra representantene Annelise Høegh og Børge Brende.




Det er i de aller fleste tilfeller riktig å benytte MR framfor undersøkelse med ioniserende stråler når dette er mulig. Så viser det seg da, som flere talere har vært inne på, at fylkeskommunene mener at dette blir for dyre undersøkelser, og at man unnlater å bruke MR for en del pasientkategorier som absolutt burde undersøkes med MR. Instituttene sier på sin side at de takstene som gjelder i dag, ikke engang dekker kapitalkostnadene.




Det er viktig at disse undersøkelsene ikke opphører, og at folk får de undersøkelser og den behandling som de har behov for. Derfor mener vi at det nå er riktig å få RVT-takster for MR-undersøkelser på like vilkår for de private og de offentlige røntgeninstituttene, fram til statsbudsjettet for 2002 blir lagt fram og er ferdig behandlet. 




Vi er fullt klar over at det ikke er like utgifter for private og offentlige røntgeninstitutt, og dermed skal det ikke være lik refusjon. Blant annet har de ulike rammevilkår ved at de offentlige røntgeninstituttene har beredskapsfunksjon, og de har også utdanningsansvar og -oppgaver. Disse tingene skal de ha kompensert for, i motsetning til de private røntgeninstituttene.




Vi er også klar over hva helseministeren sier, og hva mindretallet her sier, at det trengs et nytt kodeverk som tar hensyn til flere ting enn det vi tar hensyn til nå. Men for pasientens del er det viktig at vi får på plass en takstordning som gjør at MR-tilbudet ikke blir borte for de områder og de pasienter som er nødt til å benytte seg av private røntgeninstitutt.




 Flere har ikke bedt om ordet til sak nr. 9.

(Votering, se side 2850) 





                    

 Under debatten har Asmund
Kristoffersen satt fram et forslag på vegne av Arbeiderpartiet
og Sosialistisk Venstreparti. Forslaget lyder:

«Dokument
nr. 8:66 (2000-2001) – forslag fra stortingsrepresentantene
Annelise Høegh og Børge Brende om likebehandling
av private og offentlige røntgeninstitutter – avvises.»

Det voteres alternativt mellom innstillingen
og forslaget fra Arbeiderpartiet og Sosialistisk Venstreparti. 

Komiteen hadde innstillet:

Stortinget ber Regjeringen i Revidert nasjonalbudsjett for
2001 legge frem forslag om RTV-takst for MR-undersøkelser
på like vilkår til de private og de offentlige røntgeninstituttene
for 2001, som en midlertidig løsning i påvente
av det forslag som er varslet i budsjettet for 2002.

Votering: 

Ved alternativ votering mellom komiteens innstilling og
forslaget fra Arbeiderpartiet og Sosialistisk Venstreparti bifaltes
innstillingen med 57 mot 43 stemmer.

(Voteringsutskrift kl. 14.52.13)


                    
                    

 Harald T. Nesvik har tatt opp det forslag han refererte til.




 Denne saken har vært til behandling i Stortinget ved ulike anledninger, noe tidligere talere også har berørt. Blant annet i St.prp. nr. 1 for 1997-98 la Sosial- og helsedepartementet fram en vurdering av dette spørsmålet, der det sier at en overtakelse av utgiftene i forbindelse med innkjøp og drift av trygghetsalarmer vil komme på nær 200 mill. kr pr. år, og av det var 11 mill. kr nyinvesteringer hvert år. Så ble det nedsatt et utvalg, satt sammen av medlemmer fra Sosial- og helsedepartementet og Rikstrygdeverket, som la fram en rapport i forbindelse med St.prp. nr. 1 høsten 1998, der man ikke anbefaler at trygghetsalarmene blir statens ansvarsområde eller rettighetsfestet på det grunnlag. Det grunngis bl.a. med at man da får en ordning som vil gjøre at det blir mange som allerede har trygghetsalarm, som ikke vil være berettiget til trygghetsalarm bare ut fra kriteriene om høy alder eller trygghets- og angstdempende tiltak. 




Vi har for så vidt snudd noe i denne saken, som representanten Nesvik var inne på, og det står vi ved. Likhetsprinsippet og bl.a. det å fjerne veldig ulike egenandelsbetalinger stod sterkt hos oss da vi behandlet dette spørsmålet på siste halvdel av 1990-tallet. Men vi ser også at likhetsprinsippet har sin pris, bl.a. at det da vil bli en mye mer hardhendt vurdering av hvem som har rett på trygghetsalarm eller ikke. Det er et annet uløst spørsmål her også. Hvis en trygghetsalarm skal ha en god funksjon, må det være en trygghetssentral som fungerer, og dermed er man veldig avhengig av et godt og nært samarbeid med lokale, enn si kommunale myndigheter, for å få dette til å være et trygghetssystem. Det er ikke nok bare å trykke på en knapp slik at det varsles et sted, det må jo være et sted hvor man raskt kan rykke ut og gi den som har behov for det, assistanse og støtte. Det gjør at det her alltid må være et nært samarbeid med kommunenivå. 




Samtidig tror jeg at likhetsprinsippet også i noen tilfeller må vike for lokalt basert kunnskap, der bl.a. den åpne og hjemmebaserte omsorgen kanskje i mye større grad enn Rikstrygdeverket ser hvor behovet er, og at det da kan lages et trygghets- og varslingssystem tilpasset den enkeltes behov. Det er mye av årsaken til at vi i dag går inn for flertallsinnstillingen.




 Flere har ikke bedt om ordet til sak nr. 10.

(Votering, se side 2850)





                    

 Under debatten har Harald
Tom Nesvik satt fram et forslag på vegne av Fremskrittspartiet
og Sosialistisk Venstreparti. Forslaget lyder:

«Stortinget
ber Regjeringen fremme de nødvendige lovendringsforslag
slik at utgiftene til trygghetsalarmer dekkes av folketrygden og
tildeles gjennom hjelpemiddelsentralen.»

Det voteres alternativt mellom innstillingen
og forslaget fra Fremskrittspartiet og Sosialistisk Venstreparti.

Komiteen hadde innstillet:

Dokument nr. 8:11 (2000-2001) – forslag
fra stortingsrepresentantene Øyvind Korsberg, Øyvind Vaksdal og
Robert Eriksson om at utgiftene til trygghets- alarmer dekkes av
folketrygden og tildeles gjennom hjelpemiddelsentralen – avvises.

Votering:

 Ved alternativ votering mellom komiteens innstilling og
forslaget fra Fremskrittspartiet og Sosialistisk Venstreparti bifaltes
innstillingen med 77 mot 23 stemmer.

(Voteringsutskrift kl. 14.53.10)


                    
                    

