 Presidenten erklærer Norges
149. Storting lovlig konstituert.

Presidenten foreslår at underretning
om dette sendes Hans Majestet Kongen gjennom Regjeringens sjef,
for at denne kan innhente Kongens bestemmelse
om tiden for Stortingets åpning. – Det anses vedtatt.

Tidspunktet vil senere bli kunngjort.

Presidenten ber om bemyndigelse til etter
at Stortinget er erklært åpnet, og etter
at trontale og beretningen om rikets tilstand er overlevert, å utbringe
det sedvanlige ønske for Kongen og fedrelandet – og
anser denne bemyndigelse som gitt.

Presidenten ber videre om Stortingets bemyndigelse til å oppnevne
en deputasjon på sju representanter til å motta
Hans Majestet Kongen ved Stortingets åpning – og anser også denne
bemyndigelse som gitt.

Som deputasjon oppnevnes representantene Einar Steensnæs,
leder, Jan Simonsen, Tore Nordtun, Finn Martin Vallersnes,
Øyvind Vaksdal, Oddbjørg Ausdal Starrfelt og Siri
A. Meling.

Presidenten ber videre om Stortingets bemyndigelse for
Presidentskapet til etter alminnelig praksis å utføre forskjellige
forretninger som tilligger Presidentskapet, og tar opp følgende
forslag:

«Presidentskapet
bemyndiges til å la oppta og redigere debattene i Stortinget
og dets avdelinger i samsvar med den gitte instruks, samt til enhver
tid å treffe de bestemmelser som måtte kreves
i anledning av utgivelsen av Stortingstidende, Innstillinger, Dokumenter og
Lover.»

– Presidentskapets forslag anses enstemmig
vedtatt.

I anledning av Stortingets høytidelige åpning
har Oslo Biskop innbudt Stortingets representanter
til gudstjeneste i Oslo Domkirke i dag, fredag 1. oktober,
kl. 17.00. Biskop Gunnar Stålsett og domprost
Olav Dag Hauge vil forrette.

Før møtet heves, vil presidenten
gjøre oppmerksom på at tidspunktet for trontaledebatten
foreslås satt til mandag 4. oktober kl. 10.00, og for budsjettets
framleggelse onsdag 6. oktober kl. 10.00.





                    
                    
                    

