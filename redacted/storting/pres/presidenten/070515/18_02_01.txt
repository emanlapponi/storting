 Det blir replikkordskifte.




Det er gledelig å høre at statsråden tar forslagene våre på alvor. Det ser vi også ut fra det som allerede ligger i meldingen.




Jeg har allikevel lyst til å spørre statsråden om noe. Når vi som politikere legger så stor vekt på deltakelse fra begge foreldrene helt fra fødselen – som jeg også for så vidt nevnte i innlegget mitt – synes ikke statsråden at vi da må legge til rette for at barnet beholder den tilknytningen også hvis det blir et samlivsbrudd?




 Regjeringens utgangspunkt for å sette ned Barnelovutvalget er nettopp at vi skal ha en totalgjennomgang av om barnas situasjon er godt nok ivaretatt med dagens lovgivning. Vi vet at det har skjedd svært mye i løpet av kort tid. Vi vet at papparollen er fundamentalt endret. Vi legger om kort tid fram en egen stortingsmelding om menn og likestilling der dette vil være et viktig tema. Men det er viktig at barn har tilgang til både mamma og pappa også etter et samlivsbrudd, og derfor er det viktig at vi evner å se med kritiske øyne på om vårt eget lovverk fungerer optimalt i forhold til dagens situasjon.




 Flere har ikke bedt om ordet til replikk.




 Som statsråden var inne på, er vi i alle hovedtrekk enig i de forslagene som er fremlagt. Jeg synes vi kan være glad for at vi selv på et så pass vanskelig – nesten tornefullt – område som dette, hvor det nesten er umulig å finne frem til løsninger som alle vil være tilfreds med, tross alt ser en positiv utvikling. Det er en reduksjon i antall saker til tross for at det nok dessverre er et økende antall barn som opplever samlivsbrudd mellom foreldrene. Vi ser også at det er en nedgang i endringssaker. Det er positivt. Dessverre ser vi nok også at antall klagesaker har økt, men det får vi håpe endrer seg når vi får gjort noen forbedringer.




Jeg ser ingen grunn til her å gå gjennom hele den lange rekken av ting vi er enig i, men vil bare nevne det vi ikke er enig i, som statsråden også var inne på.




Det gjelder først og fremst økningen i samværsfradraget ved at man skal ta med de økte boutgiftene som den bidragspliktige har som følge av samvær. Vi snakker da om samværsfradraget for klassene 2, 3 og 4.




Hovedargumentet mot dette er at bestemmelsen om samværsfradraget later til å ha ført til økt konfliktnivå. I utgangspunktet er barn av foreldre som ikke selv inngår en privat avtale, i en konfliktsituasjon. Det er derfor et overordnet mål å sikre at forhold som åpenbart virker konfliktfremmende, blir marginalisert.




Det er ikke påvist at det er noen sammenheng mellom manglende kompensasjon for økte boutgifter og reduksjon i samværsprosent.




Det er derimot en rekke andre faktorer som spiller inn på omfanget av samværet. Det kan være verdt å merke seg at der hvor kvinner er samværsforelder, er samværet langt større enn der mannen er samværsforelder, til tross for at kvinner i snitt har lavere inntekt enn menn.




Når det gjelder beregning av samværsforelders økte bokostnader som en konsekvens av samværet, er dette et beregningsgrunnlag vi tror vil kunne vise seg å være vanskelig å definere. Som det heter i meldingen, bør barnet ha «en rimelig bostandard også hos samværsforelderen». Hva som er en økt boutgift som følge av samværet med barnet, er for oss en vanskelig definerbar størrelse, hvor det vil være stort rom for skjønnsutøvelse. Vi kan ikke se at departementet i tilstrekkelig grad klargjør hvilke kriterier som skal ligge til grunn for en slik vurdering, og vi er derfor bekymret for konfliktnivået som følge av dette.




Utover dette er vi i alle hovedtrekk enig i Regjeringens forslag og støtter meldingen. Vi håper at vi nå får lagt gode alener til stykket, og at vi i fremtiden vil se enda færre saker, for dette er saker som er vonde for dem det angår, og det er saker som dessverre ofte på en urimelig måte rammer barna som er involvert.




 Flere har ikke bedt om ordet til sak nr. 5.

(Votering, se side 3025)





                    

  Under debatten er det satt frem fem forslag.
Det er

forslagene nr. 1 og 2, fra Karin S.
Woldseth på vegne av Fremskrittspartiet, Høyre
og Venstre

forslagene nr. 3–5, fra Karin S. Woldseth på vegne
av Fremskrittspartiet

Forslagene nr. 3–5, fra Fremskrittspartiet,
tas opp til votering.

Forslag nr. 3 lyder:

«Stortinget
ber Regjeringen om fremme en egen sak om automatisk delt omsorg
og ansvar i tråd med FNs barnekonvensjon.»

Forslag nr. 4 lyder:

«Stortinget
ber Regjeringen legge vekt på at utregning av bidrag skal
hvile på reell inntekt for bidragspliktig og
-mottaker.»

Forslag nr. 5 lyder:

«Stortinget
ber Regjeringen utrede klasse 2-beskatning også for
bidragspliktig.»

Votering:

Forslagene fra Fremskrittspartiet
ble med 78 mot 24 stemmer ikke bifalt.

(Voteringsutskrift kl. 18.26.21)

  Forslagene nr. 1 og 2, fra Fremskrittspartiet, Høyre
og Venstre, tas opp til votering.

Forslag nr. 1 lyder:

«Stortinget
ber Regjeringen ta hensyn til svingende inntekt for bidragspliktig
og -mottaker på en mest mulig hensiktsmessig måte.»

Forslag nr. 2 lyder:

«Stortinget
ber Regjeringen utrede og legge frem konkrete tiltak mot samværssabotasje.
Slik sabotasje bør få konsekvenser.»

Votering:

Forslagene fra Fremskrittspartiet, Høyre
og Venstre ble med 64 mot 38 stemmer ikke bifalt.

(Voteringsutskrift kl. 18.26.40)

Komiteen hadde innstilt:

St.meld. nr. 19 (2006-2007) – om evaluering
av nytt regelverk for barnebidrag – vedlegges protokollen.

Votering:

Komiteens innstilling ble enstemmig bifalt.


                    
                    

