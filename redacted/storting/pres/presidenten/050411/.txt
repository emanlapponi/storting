 Fra Hans Kongelige Høyhet Kronprinsregenten har Stortingets president fått følgende meddelelse:







«Det er med stor glede jeg meddeler at min søster Prinsesse Märtha Louise og min svoger Ari Behn den 8. april 2005 kl 0820 har fått en datter. Hun heter Leah Isadora Behn.»




Denne meddelelse foreslås vedlagt protokollen. – Det anses vedtatt.




Vi gratulerer.




Representantene Karin 

Andersen

, Thore A. 

Nistad

, Trine Skei 

Grande

, Finn Martin 

Vallersnes

 og Ola T. 

Lånke

, som har vært permittert, har igjen tatt sete.




Det foreligger fire permisjonssøknader:










fra representanten Finn Kristian 

Marthinsen

 om permisjon i tiden fra og med 11. april til og med 15. april for å delta i møter i Den vesteuropeiske unions politiske komite i Helsinki, Riga og St. Petersburg







fra representanten Rita 

Tveiten

 om permisjon i tiden fra og med 11. april til og med 20. april for å delta i konferanse for norske og kinesiske kvinnelige gründere i Beijing







fra Kristelig Folkepartis stortingsgruppe om sykepermisjon for representanten Dagrun 

Eriksen

 fra og med 11. april og inntil videre







fra Sosialistisk Venstrepartis stortingsgruppe om sykepermisjon for representanten Magnar Lund 

Bergo

 fra og med 11. april og inntil videre




Etter forslag fra presidenten ble enstemmig besluttet:










1. Søknadene behandles straks og innvilges.







2. Følgende vararepresentanter innkalles for å møte i permisjonstiden: For Vest-Agder fylke: Oddny 

Omdal

 For Buskerud fylke: Mari 

Hagen

 og Unni Hennum 

Lie

 For Hordaland fylke: Pål 

Berrefjord







3. Oddny Omdal og Pål Berrefjord innvelges i Lagtinget for den tid de møter for henholdsvis representantene Dagrun Eriksen og Rita Tveiten.




 Oddny Omdal, Mari Hagen, Unni Hennum Lie og Pål Berrefjord er til stede og vil ta sete.




Valg av settepresident




 Presidenten vil foreslå at det velges en settepresident for Stortingets møter i inneværende uke – og anser det som vedtatt.




Presidenten foreslår Kjell Engebretsen. – Andre forslag foreligger ikke, og Kjell Engebretsen anses enstemmig valgt som settepresident for Stortingets møter denne uken.




Statsråd Ansgar Gabrielsen overbrakte 1 kgl. proposisjon (se under Referat).




 Representanten John I. Alvheim vil framsette et privat forslag.




På vegne av representanten Harald T. Nesvik og meg selv legger jeg frem et forslag om endringer i bioteknologiloven som åpner for preimplantasjonsdiagnostikk og forskning på befruktede egg.




 Representanten Jørund Leknes vil framsette et privat forslag.




På vegne av representantene Heikki Holmås, Øystein Djupedal og meg selv vil jeg framsette et forslag om å gi opphold for irakiske flyktninger i Norge som fikk midlertidig opphold uten rett til familiegjenforening i 2000 og 2001.




 Forslagene vil bli behandlet på reglementsmessig måte.





                    
                    
                    

 Etter ønske fra sosialkomiteen vil presidenten foreslå at taletiden blir begrenset til 10 minutter til Høyre og 5 minutter til hver av de øvrige gruppene.




Videre vil presidenten foreslå at det ikke blir gitt anledning til replikker etter de enkelte innlegg, og at de som måtte tegne seg på talerlisten utover den fordelte taletid, får en taletid på inntil 3 minutter.




– Dette anses vedtatt.




(ordfører for saken): 

Som bakgrunn for forslaget påpeker forslagsstillerne at ca. 20 000 kvinner hvert år får alvorlige bekkenløsningsproblemer, og at en tredjedel av disse kvinnene fremdeles har plager på grunn av dette ett år etter fødselen.




En samlet komite mener det er behov for en kartlegging av kommunenes tilbud om praktisk bistand til foreldrene, men vi deler oss litt i forhold til hvordan dette skal gjøres. Forslagsstillerne fokuserer spesielt på behovet for hjelp i forbindelse med at det er mange som har plager på grunn av bekkenløsning. Samtidig er det et generelt problem ikke minst å følge opp omsorgsansvar når det blir sykdom i forbindelse med fødsel og man har små barn.




Komiteen er enig i at bekkenløsningsplager er et stort problem for mange fødende, og at det er viktig at en både får en rask forebygging og hjelp i forbindelse med disse plagene. Dette dokumenteres i en stor rehabiliteringsrapport som Landsforeningen for Kvinner med Bekkenløsningsplager har gjennomført i samarbeid med Sosial- og helsedepartementet.




Komiteen presiserer i innstillingen at de som har behov for hjelp i hjemmet, har krav på dette etter sosialtjenesteloven § 4-3, der det presiseres at den «som ikke kan dra omsorg for seg selv, eller som er helt avhengig av praktisk eller personlig hjelp for å greie dagliglivets gjøremål, har krav på hjelp». Det vises her også til brev av 3. februar 2005 fra helse- og omsorgsministeren, der han presiserer dette med sosialtjenesteloven § 4-3 og også kommer inn på sosialtjenesteloven § 4-2.




Komiteen støtter forslaget om at det blir foretatt en nærmere kartlegging av det reelle behovet for praktisk bistand til foreldre i forbindelse med fødsel. Helse- og sosialdepartementet har vært i kontakt med Sosial- og helsedirektoratet, som vil foreta en nærmere kartlegging gjennom helsestasjonene av dette reelle behovet for praktisk bistand. Et flertall mener det er naturlig at eventuelle tiltak som sikrer at behovet blir dekket, ses i sammenheng med resultatet av en slik kartlegging.




Samtidig mener et mindretall at en bør iverksette tiltak som sikrer at familier og enkeltpersoner som har behov for praktisk bistand i hjemmet, får dette tilbudet raskt, og videre at Stortinget også foretar en kartlegging i landets kommuner av det reelle behovet for praktisk bistand i hjemmet, bl.a. når det gjelder hjelp til foreldre i forbindelse med fødsel, hjelp til enkeltpersoner eller familier i forbindelse med alvorlig sykdom, skade, funksjonshemming og alderdom. De sistnevnte forslagene fremmes av henholdsvis Arbeiderpartiet, Sosialistisk Venstreparti og Senterpartiet og Sosialistisk Venstreparti og Senterpartiet. Et flertall i komiteen mener at denne saken skal vedlegges protokollen, og at en skal komme tilbake til den senere.




Fra Senterpartiets side mener vi at en må se på disse forholdene også ut fra at det her trengs økonomisk styrking av kommunesektoren for å kunne skape et godt nok grunnlag slik at hjelp kan ytes på riktig måte. Videre er det et mindretall i komiteen, bestående av Arbeiderpartiet, Sosialistisk Venstreparti og Senterpartiet, som poengterer at en nå legger til grunn at en samlet organisering av Aetat, sosialtjenesten og trygdekontorene vil kunne bedre denne situasjonen og forhindre at familier blir kasteball mellom ordningene. I en situasjon der mor blir alvorlig syk samtidig som en har ansvaret for et nyfødt barn, må sosial- og trygdelovgivningen framstå som et økonomisk sikkerhetsnett, slik at familien ikke får økonomiske problemer i tillegg.




Så tar en spesielt opp fedres mulighet til å yte omsorg i forbindelse med en fødsel. Et flertall bestående av Arbeiderpartiet, Høyre, Kristelig Folkeparti og Senterpartiet uttrykker at det er behov for å utvide fedres mulighet til å yte omsorg i forbindelse med fødsel, men at dette må skje uten at det går ut over mors permisjonstid, og at familien selv skal organisere når permisjonen kan og skal tas ut. Dette er et spørsmål som ikke gjelder fars fødselspermisjon, men en utvidelse av fars mulighet til å delta i praktisk bistand i hjemmet og slik sett få styrket muligheten til å være selvhjulpen som barnefamilie når det skjer problemer i forbindelse med sykdom, enten hos barnet eller hos foreldrene selv.




Jeg vil til slutt få ta opp de forslag som Senterpartiet er med på.




 Representanten Ola D. Gløtvold har tatt opp de forslag han refererte til.




 Jeg kan i all hovedsak slutte meg til det som saksordføreren sa nå nettopp i sitt innlegg, men har behov for å trekke fram et par viktige punkter.




Hovedhensikten med dette forslaget fra SV er å sørge for å få en grundig kartlegging av det reelle behovet i norske kommuner når det gjelder praktisk hjelp og bistand i hjemmet i forbindelse med en fødsel. Det er særlig pekt på det bistandsbehovet som mange kvinner med bekkenløsning har, ofte i ganske lang tid etter fødselen, men det kan sjølsagt også være andre årsaker. En slik kartlegging bør omfatte både hvor stort dette behovet reelt sett er, og i hvor stor utstrekning kommunene i dag kan tilby nødvendig bistand. I mange kommuner oppleves dette som lite tilfredsstillende og langt fra godt nok til å dekke behovet.




Jeg er glad for at en samlet sosialkomite støtter at det blir foretatt en slik kartlegging, men det er altså bare Senterpartiet og SV som støtter et konkret forslag om dette i innstillinga. Og all den tid alle er enige om det, synes jo det noe merkelig. Men årsaken er vel å finne i at Helse- og omsorgsdepartementet har opplyst at de har vært i kontakt med Sosial- og helsedirektoratet når det gjelder å foreta en slik kartlegging, og at den vil komme. I denne situasjonen vil det kanskje ikke være så lurt om Stortinget i dag stemmer ned et konkret forslag om en slik kartlegging. Jeg vil derfor be om at forslag nr. 3, fra SV og Senterpartiet, gjøres om til et oversendelsesforslag. Dette har jeg klarert med Senterpartiet, og jeg regner da med at denne kartlegginga av behov og ressurser raskt blir satt i gang, hvis den ikke allerede er i gang.




Så til et annet punkt i saka: Det vil ofte være slik at det mest hensiktsmessige er at far kan være den som utfører den nødvendige omsorg og de oppgaver som ligger i begrepet «praktisk bistand» i de tilfellene der mor før og etter en fødsel av helsemessige årsaker ikke kan utføre disse oppgavene. Det er sjølsagt en forutsetning at en slik ordning ikke går på bekostning av verken mors eller fars rettighetsfestede fødselspermisjon. Derfor fremmer også Arbeiderpartiet, SV og Senterpartiet et forslag der disse partiene ber Regjeringa sørge for ordninger som gjør dette mulig. Det er forslag nr. 2 i innstillinga.




Eirin Faldet hadde her overtatt presidentplassen.




 Smerter i ryggen og bekkenet er hyppige problem blant gravide. Ifølge en undersøkelse er nesten fire av fem kvinner plaget av dette i løpet av svangerskapet. Andre undersøkelser viser at for én av tre gravide er slike smerter et betydelig problem. Etter nedkomst opphører som oftest plagene, men hos enkelte vedvarer de og blir nærmest invalidiserende. Kvinner med bekkenløsningsplager som gjør dem ute av stand til å ta seg av barnet eller hjemmets gjøremål, har krav på hjelp. Det slår sosialtjenesteloven § 4-3 fast:







«Den som ikke kan dra omsorg for seg selv, eller som er helt avhengig av praktisk eller personlig hjelp for å greie dagliglivets gjøremål, har krav på hjelp.»




De sosiale tjenestene skal bl.a. omfatte «praktisk bistand og opplæring» «til dem som har et særlig hjelpebehov på grunn av sykdom, funksjonshemming, alder eller av andre årsaker», som det står i § 4-2. Alt fra brukerstyrt personlig assistanse, som omfatter de fleste av døgnets timer, til hjemmehjelp som gis en halvtime hver 14. dag, omfattes av denne lovhjemmelen. Det sentrale er ikke hvilken gruppe man tilhører, men at de det gjelder, ikke kan dra omsorg for seg selv, eller trenger praktisk bistand for å få hverdagen til å gå i hop. Det er med andre ord den enkeltes behov som står i sentrum. Det er kommunene der den enkelte bor, som har ansvaret for å yte denne hjelpen. Noen kommuner har fortsatt husmorvikarer, andre ikke. Det sentrale er heller ikke hva hjelperen tituleres som, så lenge den hjelptrengende får hjelp.




Kristelig Folkeparti vil understreke at det er viktig at kommunene står fritt i forhold til hvordan de velger å organisere tjenestene. Kommunene kjenner sine innbyggeres behov, og det er behov for lokale, individuelle tilpasninger. Det er selvsagt avgjørende at den enkeltes behov for praktisk bistand og personlig hjelp faktisk blir ivaretatt, og til det har vi kommunene og tilsynsmyndighetene. Kristelig Folkeparti mener det ikke er hensiktsmessig å foreta en kartlegging av det totale hjelpebehovet for alle som omfattes av §§ 4-2 og 4-3, slik som Senterpartiet og SV ønsker – altså alt fra kvinner med bekkenløsning til eldre med behov for hjemmehjelpstjenester. Tilsynsmyndighetene gir fortløpende grunnlag for hvordan en bør prioritere til enhver tid. Kristelig Folkeparti mener likevel at det er positivt at Sosial- og helsedirektoratet skal kartlegge behovet for praktisk bistand til foreldre i forbindelse med fødsel. Med tanke på den store andelen kvinner som i forbindelse med graviditet og fødsel har bekkenrelaterte lidelser, er det ut fra et kvinnehelseperspektiv nødvendig å få fram kunnskap som kan gjøre det lettere å forebygge alvorlige og langvarige bekkenløsningsplager. Det er jeg som saksordfører i forbindelse med folkehelsemeldingen spesielt glad for.




Fedres mulighet til å yte omsorg i forbindelse med fødsel har økt kraftig siden 1970-tallet, da husmorvikaren var vanlig i mange hjem, noe jeg selv hadde stor nytte av. Kristelig Folkeparti er glad for at fedre i større grad stiller krav og setter preg på hjemmets gjøremål.




Vi ser fram til at Barne- og familiedepartementet skal vurdere fedres muligheter og rettigheter videre. Kristelig Folkeparti mener at dette må skje uten at det går ut over mors permisjonstid. Vi tror familien selv best kan bestemme når permisjonen bør og kan tas ut.




 Flere har ikke bedt om ordet til sak nr. 2.

(Votering, se side 2008)





                    

  Under debatten er det satt fram tre forslag.
Det er:

forslagene nr. 1 og 2, fra Ola D.
Gløtvold på vegne av Arbeiderpartiet, Sosialistisk
Venstreparti og Senterpartiet

forslag nr. 3, fra Ola D. Gløtvold på vegne
av Sosialistisk Venstreparti og Senterpartiet

Forslag nr. 3 er omgjort til et oversendelsesforslag,
og teksten endres i henhold til det. Forslaget lyder da
i endret form:

«Det
henstilles til Regjeringen å foreta en kartlegging i landets
kommuner av det reelle behovet for praktisk bistand i hjemmet, blant
annet når det gjelder hjelp til foreldre
i forbindelse med fødsel, hjelp til enkeltpersoner eller
familier i forbindelse med alvorlig skade, sykdom, funksjonshemming
og/eller alderdom.»

Presidenten foreslår at dette forslaget
oversendes Regjeringen uten realitetsvotering. – Det anses
vedtatt.

Det voteres så over forslagene nr.
1 og 2, fra Arbeiderpartiet, Sosialistisk Venstreparti og Senterpartiet.

Forslag nr. 1 lyder:

«Stortinget
ber Regjeringen iverksette tiltak som sikrer
at familier/enkeltpersoner som har behov for praktisk bistand
i hjemmet, får tilbud om dette.»

Forslag nr. 2 lyder:

«Stortinget
ber Regjeringen utvide fedres mulighet til å yte omsorg
i forbindelse med fødsel.»

Votering:

Forslagene fra Arbeiderpartiet, Sosialistisk Venstreparti
og Senterpartiet ble med 50 mot 41 stemmer ikke
bifalt.

(Voteringsutskrift kl. 13.49.29)

Komiteen hadde innstillet:

Dokument nr. 8:33 (2004-2005) – forslag
fra stortingsrepresentantene Karin Andersen, Ingrid Fiskaa,
May Hansen og Ingvild Vaggen Malvik om kartlegging av det reelle
behovet for praktisk bistand i hjemmet til foreldre
i forbindelse med fødsel i landets kommuner – vedlegges protokollen.

Votering:

Komiteens innstilling bifaltes enstemmig.

  I sak nr. 3 er det ikke noe voteringstema.


                    
                    

 Etter ønske fra justiskomiteen vil presidenten foreslå at taletiden blir begrenset til 5 minutter til hver gruppe.




Videre vil presidenten foreslå at det ikke blir gitt anledning til replikker etter de enkelte innlegg, og at de som måtte tegne seg på talerlisten utover den fordelte taletid, får en taletid på inntil 3 minutter.




– Det anses vedtatt.




 (ordfører for saken): Justiskomiteen er enstemmig i saken vi nå har oppe til debatt. Jan Simonsen sitter ikke i komiteen, og vi har dermed blitt enige om at vi henviser debatten videre til Odelstingets behandling senere i dag av Ot.prp. nr. 90 for 2003-2004.




 De talere som heretter får ordet, har en taletid på inntil 3 minutter.




 Med tre minutter til å forklare tre forslag kan jeg ikke gå i dybden. Så bare, til forslag nr. 1 om å fjerne kvantumsrabatt: Det er åpenbart urimelig at en kriminell ikke straffes fullt ut for samtlige av de kriminelle handlingene han begår.




Til forslag nr. 2: Begrunnelsen gir seg selv, men forslaget har selvfølgelig relevans kun dersom forslag nr. 1 blir vedtatt.




Når det gjelder forslag nr. 3, om en automatisk dobling av straffeutmåling ved annen gangs domfellelse, tredobling ved tredje gangs domfellelse osv., skiller det seg vesentlig ut fra det amerikanske forslaget om «Three Strikes and You’re Out» – altså hvor man etter tredje gangs domfellelse får livsvarig fengsel – ved at det i mitt forslag er sammenheng mellom handling og straff. Begår man et ran og får normalt tre måneders fengsel, vil man hvis det er tredje gang man domfelles, få 3x3, altså 9 måneders fengsel, mens man får vesentlig mindre straff hvis det er biltyveri.




Det som er oppsiktsvekkende og som jeg gjerne vil påpeke, er at en enstemmig komite avviser forslagene. En enstemmig komite viser til departementets brev hvor det bl.a. står at man med disse forslagene «forlater prinsippet om human strafferettspleie», og hvor det også argumenteres med at det vil koste penger, i form av å bygge flere fengselsplasser. Nå er ikke jeg så helt sikker på det, hvis forslagene mine forebygger og forhindrer at folk begår kriminalitet.




Det oppsiktsvekkende er Fremskrittspartiets standpunkt, for det er da vitterlig slik at både forslag nr. 1 og forslag nr. 3 tidligere er framsatt i Stortinget av Fremskrittspartiet. Det er faktisk slik at jeg har sittet på pressekonferanse ved siden av Fremskrittspartiets leder, Carl I. Hagen, og presentert forslag nr. 3 for media. I dag går Fremskrittspartiet imot disse forslagene og viser til departementets begrunnelse, at man med disse forslagene – som Fremskrittspartiet tidligere har støttet og også brukt i valgkampen for å vise den slappe kriminalpolitikken til andre partier – forlater en human strafferettspleie.




Dermed har Fremskrittspartiet gjort en gedigen snuoperasjon i kriminalpolitikken og er ikke lenger et parti som er tøft mot de kriminelle, og det får man da også håpe at Fremskrittspartiet heller ikke framstiller seg som i valgkampen.




Jeg tar med dette opp forslagene.




 Representanten Jan Simonsen har tatt opp de forslagene han refererte til.




 Man skal sannelig lytte til tidligere partikollegaer når de snakker og har gode ambisjoner på vegne av seg selv og resten. Samtidig tror jeg at hvis representanten Simonsen er bekymret for kriminalitetsutviklingen og straffenivået her i landet, har han full mulighet til å støtte forslagene fra Fremskrittspartiet under behandlingen av straffeloven senere i dag.




 Selvfølgelig vil jeg stemme for alle de forslag som betyr en innstramming av dagens lovgivning, og selvfølgelig støtte de forslagene som Fremskrittspartiet kommer til å framsette under Odelstingets møte senere i dag. Men ingen av disse forslagene går i nærheten så langt som de forslagene som Fremskrittspartiet i dag stemmer ned, og som Fremskrittspartiet altså tidligere har støttet. Det står i Innst. S. nr. 140:







«Komiteen viser også til departementets vurdering av forslaget i brev til komiteen av 9. mars 2005.»




Og der blir altså disse forslagene totalt slaktet – forslag som Fremskrittspartiet tidligere har støttet. Så uansett om Fremskrittspartiet framsetter forslag senere i dag som er bedre enn flertallets forslag på enkelte punkt, har Fremskrittspartiet åpenbart snudd i kriminalpolitikken og går inn for svake tiltak mot kriminelle.




 Presidenten viser til at det skal bli en stor debatt senere i Odelstinget.




 Nei. Man skal selvfølgelig ta med seg de fornuftige tilbakemeldingene man får, men jeg vil utfordre representanten Simonsen til kanskje å lese innstillingen som skal behandles senere i dag i Odelstinget, hvor Fremskrittspartiet i all hovedsak tar innover seg nettopp de forslag som representanten Simonsen her har. Men jeg tror at hvis representanten Simonsen ønsker å være med og farge og tydeliggjøre ting politisk, burde han kanskje ta dette som en del av straffeloven. Når man har en gjennomgang av den, er det måten å gjøre det på, etter mitt skjønn.




 Jan Simonsen har hatt ordet to ganger og får ordet til en kort merknad, begrenset til 1 minutt.




 Det er altså slik at det ikke er hva man sier og skriver, som betyr noe i politikken, det er hva man gjør, og hvordan man stemmer i denne salen.




 Flere har ikke bedt om ordet til sak nr. 4.

(Votering, se side 2009)

 


Jørgen Kosmo gjeninntok her presidentplassen.





                    

  Under debatten har Jan Simonsen satt fram
tre forslag.

Forslag nr. 1 lyder:

«Stortinget
ber Regjeringen fremme forslag om nødvendige lovendringer
slik at en forbryter som på samme tid straffes for flere
forbrytelser, idømmes straff for hvert enkelt av lovbruddene,
slik at disse straffene blir summert når den samlede straffeutmålingen
idømmes.»

Forslag nr. 2 lyder:

«Stortinget
ber Regjeringen fremme forslag om nødvendig lovendring
slik at det blir klargjort at drap på en gravid
mor med et foster som er eldre enn tillatt alder for å kunne
ta abort, i de tilfellene der også fosteret dør
regnes som drap på to uavhengige personer.»

Forslag nr. 3 lyder:

«Stortinget
ber Regjeringen fremme nødvendige lovendringsforslag for å gjennomføre
en ordning der den straffeutmålingen som blir utmålt
ved andre gangs domfellelse automatisk ganges med to,
ved tredje gangs domfellelse automatisk ganges med tre
osv.»

Votering:

Forslagene fra Jan Simonsen ble mot 1 stemme ikke bifalt.

Komiteen hadde innstillet:

Dokument nr. 8:46 (2004-2005) – forslag
fra stortingsrepresentant
Jan Simonsen om strengere straffereaksjoner – vedlegges
protokollen.

Votering:

Komiteens innstilling bifaltes enstemmig.


                    
                    

  Da er vi klare til å gå til
votering over sakene som er oppført på dagens
kart.

I sak nr. 1 foreligger
det ikke noe voteringstema.





                
                
                

Voteringen i en sak finnes i slutten av referatet for hver enkelt sak.


            


            

