 Presidenten vil ønske alle representanter velkommen tilbake etter sommeren.




Statsråd Helga Pedersen overbrakte 10 kgl. proposisjoner (se under Referat).




 Representanten Erna Solberg vil framsette et privat forslag.




 På vegne av stortingsrepresentantene Jan Tore Sanner, Olemic Thommessen og meg selv vil jeg få lov å fremme et forslag om å likestille bestemmelser om trygderettigheter ved svangerskap, fødsel og barneomsorg for selvstendig næringsdrivende med reglene som gjelder for andre arbeidstakere.




 Forslaget vil bli behandlet på reglementsmessig måte.





                    
                    
                    

 Det skal velges nytt medlem til Lagtinget i stedet for representanten Jon Lilletun, som er avgått ved døden.




Presidenten ber om forslag.




 Jeg har den glede å foreslå Ola T. Lånke som medlem av Lagtinget til erstatning for representanten Jon Lilletun.




 Ola T. Lånke er foreslått som nytt medlem til Lagtinget.




Andre forslag foreligger ikke.

Votering:

Forslaget fra Dagfinn Høybråten ble enstemmig bifalt.





                    
                    
                    

 Presidenten ber om forslag på nytt medlem og varamedlem til valgkomiteen.




 Jeg har gleden av å foreslå Ingebrigt S. Sørfonn som nytt medlem av valgkomiteen, at varamedlemmene Bjørg Tørresdal og Hans Olav Syversen rykker opp som henholdsvis 1. og 2. varamedlem, og at nytt 3. varamedlem blir Dagrun Eriksen.




 Ingebrigt S. Sørfonn er foreslått som nytt medlem av valgkomiteen etter Jon Lilletun, og Bjørg Tørresdal, Hans Olav Syversen og Dagrun Eriksen er foreslått som varamedlemmer av valgkomiteen, henholdsvis i referert rekkefølge som nr. 1, 2 og 3 for Kristelig Folkeparti. – Andre forslag foreligger ikke.

Votering:

Forslaget fra Dagfinn Høybråten ble enstemmig bifalt.





                    
                    
                    

 Vi skal nå avslutte det 150. storting, det første i inneværende valgperiode.




Stortinget har i løpet av dette året hatt 92 møter, mens det har vært 36 møter i Odelstinget og 11 i Lagtinget. Det har vært 11 kveldsmøter i Stortinget og seks i Odelstinget. Sju møter har vart utover reglementsmessig tid, kl. 22, og fire av dem har gått utover kl. 24.




Regjeringen har fremmet 216 saker for Stortinget, fordelt på 87 stortingsproposisjoner, 103 odelstingsproposisjoner og 26 stortingsmeldinger. Stortingsrepresentantene har framsatt 113 Dokument nr. 8-forslag. Hvis vi summerer disse og stortingsproposisjoner og odelstingsproposisjoner fra Regjeringen, utgjør Dokument nr. 8-forslagene litt i overkant av en tredjedel av de forslag Stortinget har fått til behandling.




Komiteenes bidrag til det som har vært behandlet i Stortinget og avdelingene, er 242 innstillinger til Stortinget og 76 til Odelstinget. I tillegg til dette kommer budsjettinnstillingene.




Regjeringen har bidratt til debattene i Stortinget med 14 redegjørelser, inkludert trontalen og erklæringen fra regjeringen Stoltenberg.




Antall spørsmål til den ordinære spørretimen har vært 257, mens det har vært 103 hovedspørsmål i den muntlige spørretimen. Regjeringen har besvart 55 interpellasjoner. Og Regjeringen har fått 1 240 skriftlige spørsmål fra Stortinget.




På antall anmodningsvedtak merker vi at Regjeringen har flertallet i Stortinget bak seg. Det er nå nemlig kun åtte mot 172 i forrige storting.




Av saker som er behandlet av dette storting, vil presidenten nevne:










helse, miljø og sikkerhet i petroleumsvirksomheten







endringer i ny arbeidsmiljølov







forvaltningsplan for det marine miljø i Barentshavet og utenfor Lofoten







utvidelse av fedrekvoten ved fødsel







obligatorisk tjenestepensjon







politiets rolle og oppgaver







økonomien i Den norske kirke







rapporten fra Mehamn-kommisjonen







Hardangerbrua i Hordaland




Til slutt vil presidenten nevne to endringer i Stortingets forretningsorden som blir gjeldende fra og med det storting vi åpner til uka. Det er utvidelsen av den reglementsmessige tid for formiddagsmøtet fra kl. 15.00 til 16.00, og at private forslag, de såkalte Dokument nr. 8-forslag, heretter skal hete representantforslag.




Presidenten vil så takke alle som har vært involvert i Stortingets virksomhet i året som gikk, for innsatsen, og erklære forhandlingene i det 150. storting for avsluttet.




Representantene oppfordres så til å skrive under Stortingets og avdelingenes protokoller. Lagtingsprotokollen er utlagt i lagtingssalen, mens protokollene for Stortinget og Odelstinget kan underskrives her i salen.





                    
                    
                    

