  Ærede medrepresentanter!

Tidligere stortingsrepresentant og riksrevisor 

Petter Verner Furberg 

er død,
75 år gammel. 

Petter Furberg møtte som stortingsrepresentant
for Arbeiderpartiet fra Vestfold fra 1969 til 1981. 

Petter Furberg var født i Sande i
Vestfold den 15. desember 1923. Som for så mange av hans
generasjon kom hans skjebne til å bli bestemt av 9. april
1940. Furberg hadde da rukket å fullføre middelskoleeksamen,
men krigens utbrudd satte en midlertidig stopper for videre skolegang.
Noen læreguttoppgaver på marineverftet i Horten
førte han raskt bort i illegalt arbeid. Julaften 1940 ble
han arrestert for sin virksomhet. Etter løslatelsen reiste
han til Sverige. 

Han hadde et ønske om å bli
jagerflyger, men da det ikke gikk, mønstret han isteden
på som sjømann på tankbåter
over Atlanteren og Stillehavet, siden det var stor etterspørsel
etter sjøfolk. 

Etter krigen engasjerte han seg i mange slags
organisasjonsvirksomhet, i sangkor, i idrettsarbeid og etter hvert
også i AUF. Han tok eksamen ved skipstelegrafistskolen
i 1948. Fra 1952 og fram til han ble valgt inn på Stortinget
arbeidet han ved Marinens Hovedverft i Horten. I denne perioden
hadde han også to opphold på Jan Mayen, hvor han
først arbeidet som radiotelegrafist og senere som bestyrer.

Petter Furberg var politisk aktiv fra tidlig
på 1950-tallet. Han satt i Horten bystyre fra 1953 til
1971, siste periode også som medlem av formannskapet. Han
var Arbeiderpartiets gruppefører i Horten bystyre og formann
i Horten Arbeiderparti. I fagbevegelsen hadde han flere verv, bl.a.
som gruppetillitsmann i Jern og Metall og gruppeformann for tekniske
funksjonærer i samme forbund. 

På Stortinget var Furberg medlem av
landbrukskomiteen fra 1969 til 1973 og medlem av justiskomiteen
fra 1973 til 1981, i den siste perioden som nestformann. I februar 1981
ble han valgt til formann i Riksrevisjonen og trådte dermed
ut av Stortinget. Han var riksrevisor – etter enstemmig
gjenvalg – fram til 1990, da han gikk av med pensjon. Høsten
1973 var han delegat til FNs generalforsamling. 

Petter Furberg var et lunt og romslig menneske
med stor livserfaring. Gjennom mange år spilte han en viktig rolle
i norsk samfunnsliv. Han var åpen, ærlig og utadvendt.
På Stortinget redegjorde han for sine standpunkter med
mild stemme og klare tanker. I justiskomiteen forfektet han sine
liberale anskuelser med både mildhet og styrke. Under sin
tid som riksrevisor videreførte og forsterket han Riksrevisjonens
internasjonale samarbeid, og var spesielt opptatt av å gi
opplæringsmuligheter til ansatte i riksrevisjoner i utviklingsland. 

Både her på Stortinget og
i Riksrevisjonen vil vi huske Petter Furberg som det gode mennesket
han var, hans dømmekraft, klokskap og integritet. 

Tidligere stortingsrepresentant 

Karl Johan Brommeland 

er død,
86 år gammel. Med ham er en engasjert og respektert politiker
og en varm personlighet gått bort. 

Karl J. Brommeland var født i Haugesund.
Etter handelsutdannelse arbeidet han flere år i shippingkontor
før han i 1935 startet Brommeland Radio A/S sammen
med sin bror. I sju år var han formann i Norske Radio/TV-handleres
Landsforbund. 

Brommeland kom tidlig med i arbeidet for Kristelig Folkeparti.
Han ble valgt inn i Haugesund bystyre i 1948 og var partiets gruppefører
helt til han ble valgt som fast representant på Stortinget
fra Rogaland i 1958.

På Stortinget markerte Brommeland
seg straks som en ivrig og uredd talsmann for kystens næringer.
I hele tre perioder var han medlem av sjøfarts- og fiskerikomiteen. Her
tok han opp viktige spørsmål knyttet til skipsfart, fiske
og sjøfolks velferd. Brommeland oppfattet seg selv som
en typisk distriktsrepresentant. Han tok gjerne opp saker som rørte
seg i lokalsamfunnene, og han fikk mange venner og knyttet sterke
bånd langs hele kysten. 

Karl J. Brommeland hadde også et bredt
samfunnsengasjement og markerte seg i den dagsaktuelle debatt, med
spennvidde fra utenrikspolitikk til kirkepolitikk. Han la stor vekt
på at Kristelig Folkeparti skulle være seg bevisst
den kristne verdiforankringen i den politiske hverdagen. Brommeland
var medlem av den utvidede utenriks- og konstitusjonskomite, og
ble to ganger valgt som utsending til FNs generalforsamling.

Etter at han sluttet på Stortinget
i 1973, engasjerte han seg igjen i lokalpolitikk, menighets- og
organisasjonsarbeid. Han gjorde en stor innsats, ikke minst gjennom
sin særegne evne til å komme i kontakt med folk
og trekke dem aktivt med i oppgaver.

Som idrettsinteressert ung mann var Brommeland med
på å stifte Haugesund svømmeklubb. Helt
til det siste tok han morgenbad i byens svømmehall.

Karl J. Brommeland var æresmedlem
i Haugesund svømmeklubb, Haugesund Kristelig Folkeparti
og Rogaland Kristelig Folkeparti. I 1969 ble han tildelt Haugesund
bys ærestegn.

Tidligere stortingsrepresentant 

Thor Lund 

er død, 78 år
gammel.

Thor Lund møtte som fast stortingsrepresentant
for Arbeiderpartiet fra Aust-Agder fra 1969 til 1981. Thor Lund
ble født 27. mai 1921 og kom opprinnelig fra arbeiderstrøket
på Lilleaker i Oslo. Allerede som ungdom engasjerte han
seg politisk i AUF. I 1951 flyttet han sammen med sin kone Kaspara
til Eydehavn, og ble mekaniker på Nitriden og aktiv både
i fagforeningen, i partiarbeid og i kommune- og fylkespolitikken.

Thor Lund var medlem av kommunestyret og ordfører
i åtte år i Moland kommune før han ble
valgt inn på Stortinget i 1969. Fra 1983 til 1989 var han
igjen ordfører i Moland. Lund hadde et bredt og sterkt
engasjement i sitt politiske arbeid. Som kommunepolitiker spilte
han en viktig rolle for utviklingen av regionsamarbeidet i Aust-Agder. 

På Stortinget var Thor Lund et lojalt
medlem av Arbeiderpartiets stortingsgruppe og høyt respektert
for sin innsats i sosialkomiteen, hvor han satt fra 1971 til 1981, en
periode som var preget av store endringer både i helsevesenet
og trygdeordningene. Sosialpolitikk, arbeidstakernes rettigheter, økonomi
og rettferdig fordeling engasjerte ham sterkt, ved siden av at stortingsplassen
også var en base for å ivareta hjemfylkets interesser. For
alle i Aust-Agder som skulle ha løst et problem eller få støtte
i en sak i hovedstaden, ble han en viktig kontaktperson.

Han satt som medlem av Nordisk Råd
i åtte år fra 1973 og var svært opptatt
av å utvikle et tett nordisk samarbeid. Han var stolt av
de resultatene som ble oppnådd på dette området,
samtidig som han var en pådriver for en videre politisering
av det nordiske samarbeidet.

Som så mange andre politikere fra
Agder-regionen var Thor Lund opptatt av kraftutbygging, og i 1979
ble han innvalgt i hovedstyret for Norges vassdrags- og elektrisitetsvesen.

Personlig var Thor Lund en beskjeden mann.
Han løp ikke på talerstolen i utide. Han var mer
opptatt av resultater enn av personlig ære. Han var forsiktig
i sin form, men uvanlig sterk i sak.

For sin innsats i kommune- og rikspolitikken
ble Thor Lund tildelt Kommunenes Sentralforbunds hederspris og Kongens
fortjenstmedalje i gull.

Vi minnes Petter Verner Furberg, Karl Johan Brommeland
og Thor Lund med dyp respekt og takknemlighet og lyser fred over
deres minne.

Representantene påhørte stående
presidentens minnetale.

 Fra representantene Aud 

Blattmann

, Svein 

Ludvigsen

,
Harald T. 

Nesvik

, Jorunn 

Ringstad

,
Ola 

Røtvei

 og Åse Wisløff 

Nilssen

 foreligger søknad om
permisjon i tiden fra og med 19. oktober til og med 12. november – alle
for å delta i De forente nasjoners 54. ordinære
generalforsamlings 2. del i New York.

Disse søknader foreslås behandlet
straks og innvilget. – Det anses vedtatt.

Fra første vararepresentant for Sør-Trøndelag
fylke, Tore 

Nordseth

, foreligger søknad
om å bli fritatt for å møte under representanten
Ola Røtveis permisjon i tiden fra og med 19. oktober til
og med 12. november av velferdsgrunner.

Etter forslag fra presidenten ble enstemmig
besluttet:

1.	Søknaden behandles straks
og innvilges.

2.	Følgende vararepresentanter innkalles for å møte
i permisjonstiden: 

For Vest-Agder fylke: Rolf Terje 

Klungland

For Hedmark fylke: Olav 

Teppen

For Møre og Romsdal fylke: Gerd 

Fladset

For Sogn og Fjordane fylke: Håkon 

Giil

For Troms fylke: Elisabeth 

Aspaker

For Sør-Trøndelag fylke: Inga 

Balstad

3.	Olav Teppen, Elisabeth Aspaker og Inga Balstad innvelges
i Lagtinget for den tid de møter for representantene Åse
Wisløff Nilssen, Svein Ludvigsen og Ola Røtvei.

 Representanten Morten Lund vil fremsette
et privat forslag.

  Jeg vil få legge fram et forslag om å be
Regjeringen vurdere presiseringer i folkeregistreringsloven og skatteloven,
slik at personer med sterke tilknytningspunkter til landet har skatteplikt
til landet.

 Representanten Anders Anundsen vil fremsette
et privat forslag.

  På vegne av stortingsrepresentantene
Thore Aksel Nistad og meg selv har jeg æren av å legge
frem forslag om å be Regjeringen foreta nødvendige
endringer slik at brøytebiler og utrykningskjøretøy
unntas fra krav om piggdekkavgift.

 De fremsatte forslag vil bli behandlet
på reglementsmessig måte.

Man fortsatte behandlingen av 





                    
                    
                    

