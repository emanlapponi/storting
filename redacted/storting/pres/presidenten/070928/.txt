 Fra Senterpartiets stortingsgruppe foreligger søknad om permisjon for representanten Inger S. 

Enger 

fredag 28. september for å delta i De forente nasjoners 62. generalforsamling i New York.




Etter forslag fra presidenten ble enstemmig besluttet:










1. Søknaden behandles straks og innvilges.







2. Vararepresentanten, Anne Tingelstad 

Wøien,

 innkalles for å møte i permisjonstiden.







3. Anne Tingelstad Wøien innvelges i Lagtinget for den tid hun møter for representanten Inger S. Enger.




 Anne Tingelstad Wøien er til stede og vil ta sete.




Statsråd Karita Bekkemellem overbrakte 4 kgl. proposisjoner (se under Referat).




 Representanten Inge Lønning vil framsette et representantforslag.




 På vegne av representantene Sonja Irene Sjøli, Ine Marie Eriksen Søreide, Gunnar Gundersen og meg selv har jeg gleden av å fremsette et forslag om et kunnskapsløft for omsorgstjenesten.




 Forslaget vil bli behandlet på reglementsmessig måte.




Fra Statsministerens kontor foreligger følgende brev til Stortinget, datert 21. september 2007:







«I statsråd for H.K.H. Kronprinsregenten holdt på Oslo slott 21. september 2007 kl. 1100 er bestemt:




Statsråd Odd Roger Enoksen gis avskjed i nåde fra sitt embete som medlem av Kongens råd fra 21. september 2007 kl. 1300.




Statsråd Åslaug Marie Haga overtar styret av Olje- og energidepartementet fra 21. september 2007 kl. 1300.




Stortingsrepresentant Magnhild Meltveit Kleppa utnevnes til statsråd og overtar styret av Kommunal- og regionaldepartementet fra 21. september 2007 kl. 1300.




Følgende statssekretærer gis avskjed i nåde fra 21. september 2007 kl. 1300:




Statssekretær Inge Bartnes for statsråd Åslaug Haga




Statssekretær Guri Størvold for statsråd Åslaug Haga




Statssekretær Dag-Henrik Sandbakken for statsråd Åslaug Haga




Statssekretær Liv Monica Bargem Stubholt for utenriksminister Jonas Gahr Støre




Statssekretær Anita Utseth for statsråd Odd Roger Enoksen.




Følgende utnevnes til statssekretærer fra 21. september 2007 kl. 1300:




Statssekretær Liv Monica Bargem Stubholt for statsråd Åslaug Haga




Statssekretær Guri Størvold for statsråd Åslaug Haga




Ambassadør Elisabeth Walaas for utenriksminister Jonas Gahr Støre




Statssekretær Dag-Henrik Sandbakken for statsråd Magnhild Meltveit Kleppa.»




Det refererte brevet foreslås vedlagt protokollen. – Det anses vedtatt.




Første vararepresentant for Rogaland fylke, Trond 

Lode

, tar sete som representant for den tid representanten Magnhild Meltveit Kleppa er medlem av Regjeringen.





                    
                    
                    

 Vi skal nå avslutte det 151. storting,
det andre i inneværende valgperiode.

Stortinget har i løpet av dette året
hatt 100 møter, mens det har vært 43 møter
i Odelstinget og 16 i Lagtinget. Det har vært
19 kveldsmøter i Stortinget og 14 i Odelstinget. Ni møter
har vart utover reglementsmessig tid, kl. 22, og tre av dem har
gått utover kl. 24.

Regjeringen har fremmet 210 saker for Stortinget,
fordelt på 90 stortingsproposisjoner, 79 odelstingsproposisjoner
og 41 stortingsmeldinger. Stortingsrepresentantene har framsatt
114 representantforslag. Hvis vi summerer disse og stortingsproposisjoner
og odelstingsproposisjoner fra Regjeringen, utgjør representantforslagene
ca. 40 pst. av de forslag Stortinget har fått
til behandling.

Komiteenes bidrag til det som har vært
behandlet i Stortinget og avdelingene, er 288 innstillinger til
Stortinget og 100 til Odelstinget. I tillegg til dette kommer budsjettinnstillingene.

Regjeringen har bidratt til debattene i Stortinget
med fem redegjørelser i tillegg til debatten om trontalen.

Antall spørsmål til den ordinære
spørretimen har vært 229, mens det har vært
124 hovedspørsmål i den muntlige spørretimen.
Regjeringen har besvart 70 interpellasjoner. Og Regjeringen har
fått 1 417 skriftlige spørsmål fra Stortinget,
og det er nær en fordobling i løpet av en fireårsperiode.

Stortinget gjorde 20 såkalte anmodningsvedtak.

Av saker som er behandlet av dette storting,
vil presidenten nevne:

pensjonsreform og seniorpolitikk

nasjonale laksevassdrag og laksefjorder

sammenslåing av Statoil og Hydro

klimakvoteloven

filmmelding

melding om omsorg og helse

bioteknologiloven

straffereaksjoner overfor unge lovbrytere

livslang læring

friskoleloven

distrikts- og regionalpolitikk

eierskapsmelding

digitalt nødnett

europapolitikken

Og sist, men ikke minst, er det grunn
til å nevne de endringene i Grunnloven som Stortinget vedtok
20. februar i år. I historisk sammenheng er det
omfattende og viktige endringer: En ny ordning for Riksretten, omlegging
av lovbehandlingen fra 2009, parlamentarismen og regjeringens opplysningsplikt
er nå skrevet inn i Grunnloven.

Presidenten synes at det 151. storting kan
koste på seg en viss stolthet over disse vedtakene.

Presidenten vil så takke alle
som har vært involvert i Stortingets virksomhet i året
som gikk, for innsatsen, og erklære forhandlingene i det
151. storting for avsluttet.

Representantene oppfordres så til å skrive
under Stortingets og avdelingenes protokoller. Lagtingsprotokollen er
utlagt i lagtingssalen, mens protokollene for Stortinget og Odelstinget
kan underskrives her i salen.





                    
                    
                    

