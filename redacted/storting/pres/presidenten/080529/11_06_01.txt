 Det blir replikkordskifte.




 Jeg ønsker bare å rette oppmerksomhet mot et land som går fra vondt til verre, etter min oppfatning. Det er Nicaragua, som har en abortlovgivning som setter både mors og barns liv i fare. Denne har blitt til ved en konstellasjon mellom en radikal president og tidligere revolusjonshelt, Ortega, og den katolske kirke. Det er et land uten seksualundervisning, hvor antall tenåringsgraviditeter er enormt, og hvor utfordringen for unge jenter og kvinner er deprimerende. Jeg besøkte selv landet i januar og synes det er fortvilende. 




Norge er en bistandsaktør. Vi er i dialog med myndighetene. Hvordan kan vi endre på denne fortvilte situasjonen? 




 Jeg må på sparket innrømme at jeg er ingen spesialist på Nicaragua. Det vakte betydelig internasjonal forundring, som Morten Høglund sa, da Daniel Ortega, muligens for å vinne valget, i siste fase av valgkampen lanserte seg selv som en særlig restriktiv politiker når det gjaldt abort. Den alliansen som man ser i Nicaragua, slik det også framføres her, mellom en sterk, konservativ kirke og en tilsynelatende venstreorientert president, er uvanlig i en internasjonal målestokk. 




La meg foreslå at jeg på basis av det Morten Høglund nå legger fram, tar kontakt med vår ambassadør i Nicaragua for å diskutere med ham om det er måter Norge positivt kan påvirke politikken. Det er jo ikke alltid slik at en hevet pekefinger er den rette måten. Jeg skal iallfall diskutere med ham om det er måter vi kan bidra til å finne en løsning på det vi står sammen om, på. 




 Flere har ikke bedt om ordet til replikk. 




 Jeg vil først takke saksordføreren for et utmerket arbeid med denne stortingsmeldingen. 




Jeg er veldig stolt over en regjering som har lagt fram en melding for Stortinget der det understrekes at vi må bidra til at kvinner gis mulighet til å innta sin rettmessige plass i utviklingsprosessene, og som tar på alvor at tusenårsmålene aldri kan nås uten at jenters og kvinners hverdag og livssituasjon endres. To tredjedeler av verdens fattige er kvinner, som også Anette Trettebergstuen og Ågot Valle understreket. Jeg vil legge til det som også Valle og Trettebergstuen har sagt, at regjeringspartiene vil legge inn igjen de 16 mill. kr til kvinnebevilgningen som er kuttet i framlegget til revidert nasjonalbudsjett. 




Så er jeg veldig glad for at det var regjeringspartienes representanter i utenrikskomiteen som insisterte på at handlingsplanen om kvinnerettet bistand, som ble lagt fram den 8. mars i fjor, tror jeg det var, skulle gjøres om til en stortingsmelding - først og fremst Ågot Valle, Anette Trettebergstuen og jeg selv. Jeg kan forsikre presidenten om at det er mye stahet i en slik kvinnetrio, særlig når det dreier seg om å sette kvinner i sentrum nettopp i utviklingspolitikken. Jeg vil også gi ros til de andre partiene som har vært med på dette. 




Norge har påtatt seg et særskilt ansvar for tusenårsmålene 4 og 5 - om å redusere spedbarnsdødeligheten og i tillegg redusere risikoen for å dø i barselseng. Det finnes områder i verden der de farligste dagene i livet er den dagen du blir født, og den dagen du, hvis du er kvinne, skaper liv ved å sette barn til verden. 




Mens Angola er en nasjon med oljepenger som flommer inn til noen få, er fødestuene i Luanda, hovedstaden, blant verdens verste. Dette er et utviklingsparadoks, men vi vil ikke ha det slik. Det er derfor det er nødvendig å fokusere på kvinner i utviklingspolitikken. Og som komiteen understreker: Det har vært altfor dårlig oppfølging av kvinne- og likestillingsspørsmål i både norsk og internasjonal utviklingspolitikk. Komiteen peker på at det trengs omfattende kompetanseheving for alle parter i utviklingssamarbeidet og innen humanitær bistand, nasjonalt og globalt, hos myndigheter og i det sivile samfunn. Derfor trengs det både integrerte tiltak og målrettede aktiviteter for kvinner.




I 1983 var jeg informasjonsmedarbeider i Norsk Folkehjelps tv-innsamling «Aksjon Menneskeverd». I et hefte jeg redigerte om kvinner, skrev jeg bl.a.: 







«I alle samfunn, uavhengig av det økonomiske eller politiske systemet, er kvinnene dårligere stillet enn menn. Uansett hvilket utgangspunkt vi tar eller hvilken levekårsvariabel vi velger: Kvinnene ligger nederst på alle statistikkene. Jo lavere den sosiale statusen er, dess hardere er kvinnenes liv. De representerer de fattigste blant de fattige. Kvinner utgjør i dag de store, fattige masser i utviklingsland, dem utviklingshjelpen ikke har nådd, de masser som aldri har hørt om nord-sørforhandlinger eller internasjonale kvinnekonferanser.» 




Dette er altså 25 år siden. Det kunne, i hvert fall nesten, vært skrevet akkurat på samme måten i dag. 




Uansett hvilken økonomisk og sosial utvikling vi har i et samfunn, befinner kvinnene seg faktisk nederst på samfunnsstigen, utsatt for sosial, økonomisk, politisk og kulturell undertrykking, men det betyr ikke at det ikke går framover. Jeg vil vise til det statsråden sa om det daglige, nitide arbeidet, og at stort sett går det ikke fra vondt til verre. 




Dagens stortingsmelding er den første i sitt slag i Norge, men det er faktisk også slik at ingen land det er såkalt vanlig å sammenligne oss med, heller har lagt fram et tilsvarende dokument.




Det kan kanskje sies at Norge har et særskilt ansvar - kvinners status og rolle i det norske samfunnet er på mange måter i en særstilling internasjonalt. Det er igjen resultatet av tiårs kamp for likestilling i regi av kvinnebevegelsene og de politiske partiene. Dette er et område der Norge har høy kredibilitet. Derfor blir også vår røst hørt når vi tar opp kvinners situasjon i en utviklingssammenheng. 




La meg til slutt nevne to områder i meldingen som jeg synes er særskilt viktige. Andre har vært inne på disse feltene tidligere, så jeg skal ikke gjøre dette langt. Først kvinners seksuelle og reproduktive helse: Dette dreier seg om alt fra det å kunne sette barn til verden uten å risikere livet, til retten til trygge aborter, altså nei til strikkepinneaborter. Det dreier seg om retten til ikke å bli kjønnslemlestet, og om retten til å bestemme over egen seksualitet og egen kropp. Alt dette er viktig også sett i sammenheng med tusenårsmålene. Jeg må gi ros til representanten Høglund, som tok opp abortlovgivningen i Nicaragua. Det er en veldig skremmende utvikling vi ser i enkelte land hvis vi også ser dette i sammenheng med mangel på seksualopplysning og en veldig stor andel tenåringsfødsler og tenåringsgraviditet.




Det andre jeg synes er veldig viktig, er oppfølgingen av FNs resolusjon 1325, som dreier seg om 










mindre vold mot kvinner i krig 







sikre kvinners deltakelse når freden skal bygges 







kvinners deltakelse i fredsbevarende operasjoner 







kvinner i de besluttende organer som avgjør sikkerhetspolitiske spørsmål 




Som medlem av NATOs parlamentarikerforsamling, hvor vi nå endelig har fått dette på dagsordenen, kan jeg si at særlig det siste punktet faktisk også er veldig viktig. Det må være jenter også der hvor man fatter sikkerhetspolitiske avgjørelser. 




Helt til slutt: Tidligere stortingsrepresentant og statsråd Sissel Rønbeck kalte i sin tid kvinneundertrykkingen og mangel på likestilling her hjemme for «den lange ørefiken». I dag er det vel relevant å si at 










jenter som er kjønnslemlestet







jenter som blir tvangsgiftet 







kvinner som risikerer livet når de setter barn til verden 







kvinner som utsettes for prostitusjon og menneskehandel 







jenter som nektes utdanning 







kvinner som kontinuerlig utsettes for vold 







kvinner med de lange, tunge arbeidsdagene




er de som i dag merker denne lange ørefiken. Det er vår utfordring. 




 La meg begynne med å takke saksordføreren, Ågot Valle, for et meget godt stykke arbeid. Hun har et eksepsjonelt engasjement for kvinner og deres ve og vel både her hjemme og internasjonalt, og hun er tydelig, med rette, stolt av denne meldingen. Det er også vi andre i det norske parlamentet, ikke minst vi som har bakgrunn fra de rød-grønne.




Jeg er veldig stolt over at Regjeringen har framlagt en melding om kvinners rettigheter og likestilling i utviklingspolitikken. Vi viderefører dermed arbeidet som nasjonen Norge begynte på hjemmebane for flere tiår siden. Vi skal selvsagt ikke belære verden hvordan kvinner skal behandles, men vi har solide erfaringer innenfor likestillingsarbeid som vi kan dele med andre. 




Regjeringen trår klokt når den sier at den gode saken må fremmes med takt og forstand, og at tidvis må tonen være lavmælt. Jeg er enig i det. Det må imidlertid aldri bli slik at våre egne interesser blir avgjørende for om vi sier fra eller tier. Det må aldri være slik at vi brøler eller ser gjennom fingrene alt ettersom hvem vi snakker med eller om. Det må uansett være saken - i dette tilfellet kvinners rettigheter - som må være avgjørende. Noen vil kunne hevde, med rette, at vi er flinkere til å fokusere på og påtale vanskelige saker - også manglende rettssikkerhet for kvinner og andre lidelser de må gjennomgå - i noen land mer enn i andre. Vi er eksempelvis mye flinkere til å fokusere på brudd på menneskerettighetene i Kina enn i Israel. Vi er svært strenge i tonen når det gjelder opposisjonens kår i Iran - og det med rette - samtidig kommer vi kanskje til kort når det gjelder fangene på Guantanamo. 




Kvinner har særlige behov i krig og konflikt. Et slikt eksempel er kvinnenes situasjon i indiskkontrollerte Kashmir. Det er delte meninger om det finnes 700 000 eller 400 000 indiske paramilitære og militære styrker i delstaten. Men alle er enige om at konflikten og den militære tilstedeværelsen har betydd store lidelser for kvinner i Kashmir. Amnesty International har ikke tilgang til dalen. En kan gjerne spørre seg hvorfor. Men andre menneskerettighetsgrupper anslår at et sted mellom 7 000 og 10 000 kvinner er voldtatt i dalen siden 1989 - de aller fleste av myndighetenes styrker, påstås det. Et sted mellom 17 000 og 22 000 kvinner er blitt enker i samme periode. Fattigdom som resultat av konflikten rammer kvinner mest. Det har flere vært innom før meg. I en relativt underutviklet del av verden må disse kvinnene i Kashmir dermed leve uten sine menn, som kanskje var de eneste inntektsbringende i familien. Konflikten mellom kasjmirerne og den indiske regjeringen har vart i over 60 år. Den bør løses med fredelige midler. Vi bør gjerne bidra til at den løses raskt. Men vold mot kvinner i Kashmir må opphøre umiddelbart. Dette må vi alle kunne være enig i, og budskapet må formidles. 




I denne sammenheng er det viktig at kvinnene både tas spesielt hensyn til i konflikten, og at de får være med på å definere den freden som skal skapes. FNs sikkerhetsrådsresolusjon 1325 fra år 2000, om kvinner, fred og sikkerhet, gir kvinner rett til å ta del i både fredsforhandlinger og gjenoppbygging etter konflikt. Historisk har dette perspektivet i fredsbygging vært nedprioritert, men gjennom sikkerhetsrådsresolusjon 1325 har vi etablert et sterkt globalt fokus på dette. SV og Regjeringen tar dette perspektivet svært alvorlig, og vår handlingsplan for å imøtekomme kvinners rettigheter i fred og konflikt er derfor svært progressiv og god. 




For at kvinner skal få den beskyttelse, rettsikkerhet og fred de har krav på, må disse rettighetene også verdsettes av deres egen regjering. Vi må sørge for at kvinnene får være med i utviklingen, for at de skal kunne realisere seg selv, ta utdannelse, arbeid og sørge for at det blir slutt på trakasseringen fra deres eget folk. 




Vi må få fram at en fred som ikke tar høyde for kvinners situasjon, heller ikke er bærekraftig. Fred er en grunnleggende betingelse for menneskerettighetene - en fred kvinner skal være med på både å skape og å bære. Man kan ikke forvente at freden blir særlig langvarig om 50 pst., kanskje flere, av dem som skal bære denne freden, ikke har fått være med og bestemme hvordan den skal være. Regjeringen og utviklingsministeren har en viktig og krevende oppgave foran seg, men han har hele verdens positive krefter bak seg. Sammen skal vi løfte kvinners rettigheter i hele verden. 




Hans Frode Kielland Asmyhr hadde her overtatt presidentplassen. 




 Jeg er i likhet med de fleste talere her - jeg synes jeg har hørt det - veldig stolt over at man har fått på plass en melding som denne. Jeg vil også være med på å uttrykke at det som har skjedd her, er veldig bra. Jeg ble imponert da jeg leste innstillingen og så det omfattende arbeidet som var gjort med merknader. Det var nærmest en egen melding i seg selv. 




I representanten Nybakks innlegg ble det avslørt at vi her har fått enda ett eksempel på hvor viktig det er at kvinner deltar og har makt. At det er denne kvinnetrioen som har bidratt til å få dette på plass, gjør det ikke noe mindre viktig. Det er nærmest en understreking av hele meldingen i seg selv. 




Kvinners rettigheter og likestilling er noen av de viktigste innsatsområdene for Regjeringen. Det mener jeg er veldig bra. Jeg synes det er sterkt når det uttrykkes at denne regjeringen mener at kvinners innsats og kvinners rettigheter er helt avgjørende for å nå visjonen for verdens framtid som ligger i FNs tusenårserklæring. Jeg tror mange av oss, i hvert fall når man leser disse målene, ser på dette som en selvfølge, men sannheten er vel at mange steder i verden er det ikke det. 




Jeg synes det er bra at Stortinget nå samlet slutter seg til dette og har gjort dette arbeidet med å få på plass så mange felles merknader. Det er klart at vi har kjempestore utfordringer når det gjelder å nå FNs tusenårsmål, kanskje særlig også på de områdene hvor Norge har tatt et særlig ansvar, nemlig for mødredødelighet og spedbarnsdødelighet. 




Kvinners rettigheter og likestilling skal ha en stor plass i norsk utviklingspolitikk og har også hatt det de siste årene. Men det er, som representanten Trettebergstuen også sa, veldig sterke krefter som man kjemper mot på mange områder. 




I meldingen står det at man på mange områder må skynde seg langsomt, og at man må ta hensyn til eller sørge for at man ikke lukker dører og stenger for samarbeid der hvor man er inne i prosesser. Jeg vil likevel uttrykke at jeg mener dette ikke bør bli en slags sovepute, at man ikke bør ty til dette at her er vi i en situasjon hvor vi må gå langsomt fram. Selv om man skulle ha den strategien, er det viktig når vi møter samarbeidspartnere eller andre som man kan anta ikke har samme meninger som oss, å huske på alltid å være klare og tydelige. 




Jeg har som aktiv i AUF fått gleden av å delta i mange demokratiprosjekter rundt omkring i verden, bl.a. i Uganda og i Palestina. Der har jeg selv sett hvor viktig det er at kvinner deltar - for å kommentere en av uenighetene i innstillingen - og hvor viktig det er at kvinner blir kvotert inn. Når vi arrangerte møter og seminarer, var det en selvfølge at det var AUFs likestillingspolitikk som skulle ligge til grunn, nemlig at minst 40 pst. av det ene kjønnet skulle være representert. Det førte til at kvinner måtte delta, og at organisasjoner som vi samarbeidet med, måtte bestrebe seg på å finne gode kvinnelige representanter fra ulike områder av landene når vi skulle ha seminarer. Jeg synes at det vi har sett, er at kvinner har mye større vilje til å kritisere det samfunnet som de selv lever i. Jeg tror dette handler om at de ikke i samme grad som menn, som tradisjonelt har makten i disse samfunnene, er bundet av de samme maktstrukturene. De er ikke en del av det mannlige maktapparatet, og har derfor mye enklere også for å kunne kritisere det og sette spørsmålstegn ved det. 




En annen ting som mange har tatt opp, og som jeg vil understreke, er at kvinners seksuelle rettigheter og reproduktive helse, manglende tilgang på prevensjon og trygg selvbestemt abort er avgjort noen av de store problemene. Utrygge aborter må erstattes av lovlige og trygge aborter. Jeg synes det er skremmende når meldingen beskriver dette som et av de områdene der man virkelig arbeider i motbakke. Jeg synes også det er tøft at man med klare ord sier at en av de negative kreftene her er den politikken som USA fører overfor mange utviklingsland, der man ikke støtter abortprosjekter og ikke støtter prosjekter med prevensjon, fordi politikken handler om avholdenhet. Man kan godt si at avholdenhet er en teoretisk mulighet for familieplanlegging, men det er ikke, tror jeg, en særlig praktisk mulighet. Det ser man også på fødselstallene. 




Kvinners rettigheter er også viktige i våre nærområder. Land som Italia, Polen, Latvia og Litauen, som er krefter innad i EU, tar til orde for å innskrenke kvinners rettigheter på en negativ måte. Jeg mener at dette også kan få negative konsekvenser for politikken som føres i resten av verden, hvis det ikke lenger skal være slik at Europa er en positiv kraft for utviklingen av kvinners rettigheter. 




Ellers vil jeg bare slutte meg til det som mange andre har sagt. - Jeg ser på klokka her. Når man først begynner å snakke om disse temaene, er det mye man gjerne skulle ha sagt. 




Jeg vil avslutte med å si at jeg virkelig først skjønte hvor tabubelagt dette emnet egentlig er i verden, da jeg fikk muligheten til å delta på FNs generalforsamling i fjor høst. Jeg var på flere møter om kvinners rettigheter - reproduktive helse, mødre- og spedbarnsdødelighet, osv. - hvor debatten utelukkende handlet om rene helsetiltak, altså gode sykehus, fødestuer og den type ting. Det var helt åpenbart at alle styrte unna å snakke om prevensjon og abort, fordi så sterke krefter i verden ikke vil snakke om det. De prøver å stenge det ute fra den offentlige debatten, men da må vi være en klar og sterk stemme. 




Helt til slutt vil jeg bare understreke det som representanten Trettebergstuen sa, at dette handler ikke bare om kvinners rettigheter. Dette handler også om likestilling, og da likestilling også for andre minoriteter som har problemer med å nå igjennom i samfunnet. 




 Jeg vil først slutte meg til den honnøren som er gitt, både til Regjeringa, til saksordføreren, Ågot Valle, og til hele komiteen. Det har vært veldig flott å sitte og høre på de innleggene som har vært hittil. Her har det vært sagt veldig mye klokt.




Dette er altså den første meldinga av sitt slag her til lands. Det er ikke laget tilsvarende i sammenlignbare land. Så la oss håpe at flere nå lar seg inspirere. 




Det er klar tale når Regjeringa sier at manglende oppfølging av kvinne- og likestillingsspørsmål er en av de store unnlatelsessyndene i norsk og internasjonal utviklingspolitikk, og at Norge skal tale der andre finner det enklest å tie. Det er noe vi i SV støtter 100 pst. Det er nok av områder å ta av, nok av områder der kvinner undertrykkes og diskrimineres, dessverre. 




Tidligere i dag under et møte i Stortingets parlamentariske nettverk for barns rettigheter fikk vi ett eksempel. Vi hadde bedt Redd Barna fortelle oss om konsekvensene av naturkatastrofene i Burma og Kina for barn spesielt. Vi ønsket å vite hva som gjøres for å få bukt med FN-soldaters og bistandsarbeideres overgrep mot barn. Eksemplet vi fikk høre fra Mosambik, er ikke unikt, men det er like fullt grusomt og dessverre representativt for hva mange unge kvinner opplever. En mor kom tidligere i år til Redd Barna i Mosambik og bad om hjelp. Hennes 14 år gamle datter holdt på å blø i hjel etter en mislykket illegal abort i femte måned. Hun forsørget sine små søsken, sju i antall, gjennom å prostituere seg for FN-soldater. Dette viser flere ting. Behovet for å ta et oppgjør med FN-soldaters holdninger er én side. Her har det også kommet opp et forslag om å etablere en egen enhet i FN for å sikre at overgrepsproblematikk tas på alvor, for det er ikke tilfellet i FN hittil. 




Behovet for å gi jentebarn tilgang til skolegang og helsetilbud er en annen side av denne saken. Reproduktive rettigheter, retten til å bestemme over egen kropp, til å få kontroll og makt over eget liv er også en side. I tillegg kunne vi sagt mye om retten til legale og trygge aborter, også sett i lys av bl.a. erfaringene fra Nicaragua, som ble tatt opp i stad av Morten Høglund og flere andre. I Nicaragua har man nå bestemt at ingen, uansett om det er lav alder, om det er voldtekt, om det er fare for eget liv, får ta abort. I den andre enden av skalaen vet vi at det antakelig er et kvinneunderskudd i verden på opp imot hundre millioner som følge av selektive aborter og til dels også bioteknologi.




80 pst. av verdens fattige er kvinner og deres barn. Jeg vil som medlem av Stortingets parlamentariske nettverk for barns rettigheter understreke barneperspektivet. Når kvinner diskrimineres og undertrykkes eller utsettes for vold og overgrep, rammes også barn. Da er det lett å glemme at barn ikke er vedheng til sine mødre eller fedre. De er selvstendige individer med selvstendige rettigheter. Barn har en egen menneskerettighetskonvensjon. Det må vi aldri glemme. Vi har gjort oss erfaringer også her hjemme i Norge fra f.eks. krisesentrenes egen utvikling og egne erkjennelser, som det kan være verdt å minne oss selv på. Barn skal høres, tas på alvor og lyttes til, og de skal få medvirke. Jeg understreker dette i dag i denne debatten, fordi politikk som angår kvinner, også i høyeste grad berører barn. Vi vet at jentebarn er særlig utsatt og trenger et særskilt fokus. 




Jeg er helt enig med alle som har påpekt at verdens kvinner i hovedsak ikke er ofre. Det er f.eks. verdt å minne om at bevegelsen Støttesenter mot Incest her i Norge selv ønsker å bruke begrepet «utsatt» i stedet for begrepet «offer», som ofte gir assosiasjoner til det passive og hjelpetrengende. Såkalte ofre har også ressurser, forutsatt at samfunnet rundt er bevisst på å etterspørre dem og støtte opp gjennom Empowerment Strategies. En stor fare er også at vi skaper oss bilder av oss og de andre, de andre som trenger hjelp fra oss, vi snille i den rike delen av verden. Vi må holde fast i solidariteten når det gjelder veldedighetsstrategier. Vi må holde fast i likeverdigheten, respekten og ydmykheten. Vi har mye å lære av hverandre. 




 Flere har ikke bedt om ordet til sak nr. 1. 

(Votering, se side 3442) 





                    

 I sak nr. 2 foreligger det ikke noe voteringstema.


                    
                    

