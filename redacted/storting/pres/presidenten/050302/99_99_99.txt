 Da setter presidenten i gang klokken.

  Jeg deler representanten Storbergets syn på de
utfordringene soningskøen skaper, og Regjeringen har derfor
siden 2002 igangsatt en rekke tiltak for å bøte
på dette.

Sommeren 2003 var soningskøen på det
høyeste siden begynnelsen av 1990-tallet; fra da og fram
til høsten 2004 gikk soningskøen ned.

I fjerde kvartal i 2004 var det en relativt
høy sakstilgang til kriminalomsorgen sammenliknet med sakstilgangen
i tredje kvartal 2004. Dette kan ha vært noe
av årsaken til at køen igjen har økt.

Det ser også ut til å ha
vært en utvikling mot lengre og strengere straffer.
Det er en villet utvikling at alvorlig kriminalitet straffes strengere.
Kriminalstatistikken fra Statistisk sentralbyrå viser at
gjennomsnittlig utmålt straff har økt i 2003 i
forhold til tidligere år. I 2003 var gjennomsnittlig utmålt
straff for alle ubetingede dommer ca. 170 dager, mens
den i perioden 2000–2002 lå på rundt 140
dager. Dette kommer også til uttrykk i kriminalomsorgens
statistikk, som viser at i perioden 2002–2004 har antall
fengselsdøgn som produseres hvert år, økt
med 9,1 pst., mens antall innsettelser har gått
ned med 4,9 pst.

Det har samtidig vært en økning
i andelen som får avslag på prøveløslatelse
ved to tredjedels tid, som ikke lenger gis automatisk.
Dette er en ønsket utvikling.

Regjeringen har arbeidet systematisk med ulike
tiltak for å få bekjempet soningskøen:

I perioden fra 2002 til i dag er det
etablert til sammen 292 fengselsplasser.

Det ble i 2004 gjennomført dubleringer som tilsvarer 39
fengselsplasser fullt belagt.

Det ble i 2004 gjennomført framskutte løslatelser
som tilsvarer 63 fengselsplasser fullt belagt. Jeg forventer at
dette tiltaket gir større effekt i 2005 enn i 2004.

Det har vært en økning i antall samfunnsstraffdommer fra
378 i 2002 til 2 094 i 2004.

Effekten av nye plasser, dublering og framskutt
løslatelse tilsvarer et fengsel på mer enn 1,5
ganger kapasiteten i det planlagte Haldenfengselet. De nye plassene
alene tilsvarer mer enn det planlagte Haldenfengselet.

Regjeringen har i hele perioden fulgt
opp soningskøen kontinuerlig. Satsingen på økt
fengselskapasitet
har gitt resultater. Det skjer uforutsette ting, som brannen ved Indre Østfold
fengsel, avdeling Trøgstad, i januar i år, som
innebar stengning i flere uker av et stort antall plasser, og sopp
i Molde fengsel, som førte til stengning. Det har også vært noen
tekniske forsinkelser på utvidelsene ved Nye Kongsvinger
fengsel og i Bergen fengsel.

I forbindelse med behandlingen av St.prp. nr.
1 for 2004–2005 vedtok Stortinget følgende tiltak
som det er inngangsatt arbeid med:

Etableringen av 15 nye plasser ved
Indre Østfold fengsel og en utvidelse av 14 plasser
i Drammen fengsel. Sammen med allerede gjennomførte tiltak
gir dette 423 nye plasser. I tillegg vil jeg vise til økt
effekt av tidlig løslatelse.

Departementet arbeider med planleggingen av et nytt fengsel
i Indre Salten og et nytt fengsel i Halden.

Min linje er at det på bakgrunn av
den siste utviklingen i køen nå vurderes
både nye kortsiktige og langsiktige tiltak. De konkrete
tiltakene vil Regjeringen komme tilbake til Stortinget med på egnet
måte.

  Jeg takker for svaret.

Det er jo to utfordringer når det
gjelder soningskøen. Den ene handler om tall og logistikk,
i den forstand at vi har et visst begrep om hvor mange fengselsdøgn
vi vil trenge i framtida, og det kan for så vidt være
en rimelig enkel løsning. Jeg trenger ikke et
fullstendig svar på det. Det andre handler om
at de menneskene som skal inn og sone, får et kvalitativt
godt tilbud. Det er den viktigste oppgaven,
og det er også den vanskeligste oppgaven. Bakgrunnen
for at Arbeiderpartiet stadig reiser
dette spørsmålet, er jo at når vi tar
fokus vekk fra innholdet og stadig teller plasser og setter apparatet
til bare å måle plasser, rammer
det på mange måter innholdet i soningen. Jeg hadde
håpet at justisministeren hadde gitt klare svar
i forhold til når man har som ambisjon at denne soningskøen skal
bli borte, slik at man får flyttet fokuset, som er nødvendig.
Da kan det også være aktuelt å spørre:
Hvilken ambisjon har Regjeringa når det gjelder igangsettingen
i Halden og i Indre Salten?

  Når det gjelder Indre Salten
fengsel og Halden fengsel, har vi sagt at vi skal komme
tilbake med omtale av det i revidert nasjonalbudsjett. Det er også gjort rede
for arbeidet med de sakene. Men om man skulle fatte vedtak om å bygge Halden
fengsel f.eks. i løpet av inneværende år,
vil det ta flere år før det kommer på plass.
Det vil uansett være behov for kortsiktige tiltak.
Slike tiltak har jeg gjort rede for at vi har framskaffet – ved
nye plasser tilsvarende Halden fengsel og vel så det.
Summen av nye plasser, dublering og framskutt løslatelse
tilsvarer halvannen gang Halden fengsel. Men jeg er enig
med representanten Storberget i at man må tenke flere tanker.
Derfor viste jeg til hvordan samfunnsstraffen har økt,
som er å tenke annerledes om mennesker som kan sone
overfor samfunnet på den måten. Derfor har det
skjedd en styrking av innholdet i løpet av den perioden
jeg har vært justisminister. Derfor skjer det også en
reell styrking av alle forsøk på å bygge
et best mulig forvaltningssamarbeid når det gjelder samarbeid med
etater, fra Aetat til helsetjenester og sosialtjenester, fordi det
handler om, som representanten er opptatt av, at man helst ikke
skal vende tilbake til fengsel. Så jeg mener vi
har alle de tankene. Men representanten – med
respekt å melde – har jo alltid holdt trykket
på tallene. Det respekterer jeg ham for. Da må han også finne
seg i at jeg svarer i forhold til tallene, hver gang han spør
om det.

  Jeg er helt enig i argumentasjonen rundt Halden
fengsel, at det vil ta tid før det kommer på plass,
og at vi er nødt til å ha andre tiltak. Men
det taler i høy grad for at man i større grad
bør ha en plan i forhold til hvordan vi nå takler
den økende køen som vi faktisk har sett
i det siste. Det taler også for at man bør
igangsette dette så raskt som mulig. Jeg kan ikke
gjøre noe annet enn å oppfordre
justisministeren til å bruke alle sine
krefter innad i Regjeringa på å få det
på plass, slik at spaden blir stukket i jorda både
i Indre Salten og i Halden så raskt
som mulig, slik Arbeiderpartiet faktisk
har tatt til orde for. Jeg mener også at
det er et klart flertall for det i Stortinget, så det bør være
en god sak for oss alle.

Så over til innholdsbiten i soningen.
Det kan ha stor betydning i forhold til presset mot soningskøen, ikke bare redusere
kriminaliteten, men også redusere soningskøen, hvis
vi får stoppet gjengangerne. 60–70 pst. av dem
som sitter inne og soner i norske fengsler,
har rusproblemer. Ville det ikke nå være
på tide å forsere og få fram
denne «drug court», slik at vi raskt kunne få det
på plass, raskere enn det departement har tatt sikte på?

  Jeg er tilhenger av å sette flest
mulige spader i jorda. Noen spader i jorda fører
til at det går lengre tid før byggene
er der, men jeg har da vært ganske produktiv
med hensyn til spadebruk i løpet av disse årene.
Jeg har spadd fram fengselsplasser hvor ingen visste at de fantes,
ved rett og slett å besøke fengslene. Det er etablert
elementfengsler i et tempo som vel ikke har vært
vanlig. Det er framskaffet nødvendige plasser fordi det
kortsiktig har vært slik, og det vil fortsatt være
slik. Det var som del av den aktiviteten at vi fant plasser, som
vi kunne få til i forliket med Fremskrittspartiet, både
i Eidsberg og i Drammen. Jeg vil fortsatt være
opptatt av dette arbeidet, både med det langsiktige, som
representanten tar opp, altså i Halden og i Indre
Salten, og også det kortsiktige.

Når det gjelder soning og innhold,
deler vi idealer. Det å få til et dommerledet
narkotikaprogram, er et initiativ jeg har tatt.
Jeg vet at representanten og jeg er enige om det positive ved det.
Regjeringen har sagt at man skal komme tilbake til det senest i
forbindelse med revidert nasjonalbudsjett. Jeg har selv sett steder
i Norge hvor man i praksis gjør dette uten at
det heter domstolsledet program, men ved å lage
pilotene kan man få mer trykk på det. Representanten
og jeg deler synspunktet om å øke det trykket.

  Presidenten konstaterer at det er en økende
tendens til å omtale en spade for en spade, men det er
jo god skikk.

  Er det ikke bedre at en
spade er en spade framfor en gravemaskin, president?

  Jo, ubetinget.





                

