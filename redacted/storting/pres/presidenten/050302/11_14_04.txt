 Presidenten må minne om at taletiden for
tilleggsspørsmål er begrenset til 1 minutt.

 Jeg kan ikke utelukke at det i praktiseringen
av regelverket på dette området
kan finnes noen urimeligheter. Men regelverket
er slik for at ikke urimelighetene skal bli enda
større, nemlig at man begunstiger dem som er på dagpenger,
i forhold til dem som må ta sin utdanning på ordinær
måte, finansiert på ordinær måte.

Nå har jeg tilkjennegitt at vi har
justert regelverket på ett
punkt som er relevant i forhold til problemstillingen som reises.
Jeg har også sagt, og kan utdype det, at i forbindelse
med de kjennelser som Trygderetten har gitt, vil departementet utbe
seg en nærmere redegjørelse fra Aetat om den praksis
som er fulgt. Jeg vil umiddelbart be om en faglig vurdering fra
Aetat om det og deretter ta stilling til spørsmålet
om Trygderettens kjennelser tilsier at praksis, og eventuelt
regelverket, bør legges om. Det vil jeg måtte komme
tilbake til.

  Det er altså slik at fylkesarbeidssjefen
i Sogn og Fjordane, Frode Henden, sier at politikerne
har pålagt oss å være så strenge.
Han sier også at jobben til dem som
mottar dagpenger, er å skaffe seg jobb, ikke å bruke
tiden på utdanning.

Problemet i forhold til
det som statsråden her tar opp, og som han svarer meg med,
er at hvis man ber folk som er arbeidsløse, og som egentlig
trenger det faglige påfyllet som ligger i å videreutdanne
seg, om å ta studielån isteden, vil mange av dem
gå dramatisk ned i inntekt. Og det er vanskelig
når man har et forsørgeransvar, slik mange tross
alt har. I dag er det slik at man med arbeidsløshetstrygd
kan få opptil knapt 700 kr dagen, mens studiefinansieringen
gjør at man får ned mot halvparten av dette. Vi
vet at folk som er arbeidsløse, allerede i utgangspunktet
har gått ned i inntekt, og når vi så ber
dem om å gå ytterligere ned i inntekt, vil det
sette veldig mange i en helt håpløs
situasjon. Ser ikke statsråden at mange ville
ha lettere for å få jobb hvis de hadde kunnet
ta mer utdanning? Og burde ikke regelverket
da ha lagt opp til det?

  Jo, statsråden ser det, og han ser også at
det er riktig at det åpnes for at dagpengemottakere kan
ta utdanning i den grad det ikke kommer i konflikt med
det som er hovedhensikten når man går på dagpenger,
nemlig å søke jobb og være disponibel
for arbeidslivet. Det er det som er intensjonen med regelverket.

Så ser jeg også i
lys av de sakene som Trygderetten har behandlet, at det kan være
grunnlag for å gjennomgå praksis og eventuelt
regelverket i kjølvannet
av det, for å se om vi har en god balanse mellom
hensynet til at vi ikke på en urimelig måte
skal forskjellsbehandle personer som har tjent opp rett til dagpenger,
i forhold til personer som må finansiere
studiene sine selv, og det siktemål som må ligge
i arbeidsmarkedspolitikken, at folk også må kunne kvalifisere
seg for arbeidslivet.





                

