 Det blir replikkordskifte.




 Vi er nå godt og vel to år ute i denne stortingsperioden, og det nærmer seg fort slutten av denne stortingsperioden. Så langt har ikke denne statsråden lagt frem noe særlig med saker for næringskomiteen. Det får være statsrådens sak, men næringskomiteen etterlyser saker som komiteen kan debattere fra Landbruks- og matdepartementet.




Så sier statsråden i sitt svarbrev til komiteen at han mener at det ikke er noe behov for noen stortingsmelding om landbrukspolitikken. Det er greit nok at vi får jordbruksoppgjøret én gang i året, men i jordbruksoppgjøret tenker man ikke noe spesielt framover. Vi har nå behov for en sak hvor vi kan trekke noen vyer, kanskje 20 år fram i tid.




Så jeg lurer på: Hva skal til for at denne statsråden i det hele tatt legger frem noen saker for Stortinget som tenker fremover?




 Hvordan representanten Asmyhr og Fremskrittspartiet responderer og forholder seg til de oppfatningene, meningene og konklusjonene som Regjeringa legger fram for Stortinget knyttet til landbrukspolitikken i forbindelse med jordbruksavtaleproposisjonen, kan ikke jeg gjøre noe med. Jeg mener, som jeg sa i innlegget mitt akkurat nå, at alle de temaene som er tatt opp i debatten i dag, er berørt og lagt fram for Stortinget i forbindelse med jordbruksavtalediskusjonen, som altså var for seks måneder siden.




Jeg må si at jeg er svært forundret over at ikke Fremskrittspartiet og andre ser det som mer interessant å gå inn i en debatt om spørsmålene knyttet til de vurderingene som Regjeringa foretar i forbindelse med jordbruksavtalen, enn det som det virker som representanten Asmyhr her framfører, altså at det ikke er noen arena for en grunnleggende debatt om landbrukspolitikken. I forhold til hvilke saker som blir debattert osv., er det jo slik at jordbruksavtalen er den store saken hvor endringene og prioriteringene i landbrukspolitikken blir foretatt. En melding er ikke noen slik konkret sak. Det er jordbruksavtaleproposisjonen som er det.




 Jeg har ved flere anledninger merket meg at landbruksministeren henviser til familiebruket. Sist var det i svar på spørsmål fra representanten Torbjørn Hansen om hvorfor samdrift blir diskriminert til fordel for mindre bruk, når produksjonen nylig ble vedtatt hevet for en kortere periode.




Meg bekjent finnes det ikke en klar definisjon på familiebruk, men siden statsråden henviser til at han vil særskilt prioritere slike bruk, mener jeg det er ønskelig å få klarhet i hva statsråden mener når han omtaler familiejordbruket. Handler det om at det er en familie som driver gården? Er det basert på årsverkmål, eller handler det om en størrelse på brukene?




Samdrift faller tydeligvis utenfor statsrådens definisjon, til tross for at det er familier og familiemedlemmer som også driver der. Hva mener statsråden med familiejordbruket? Finnes det noen klar definisjon, slik at vi kan forholde oss til det, siden det synes å være en prioritert gruppe fra statsrådens side?




 Familiejordbruket er, som jeg har sagt tidligere her i Stortinget, et bruk hvor familiens arbeidsinnsats representerer grunnlaget for driften. Når det gjelder påstanden fra representanten Nørve om at det er en forskjellsbehandling som går på bekostning av samdrifter i forbindelse med de midlertidige endringene av kvoteregelverket, så er det feil. Det som er gjort, er at de takene som gjelder i forhold til enkeltbruk og samdrifter, er blitt stående uberørt i forbindelse med den siste endringa i kvoteregelverket. Det er ikke noen forskjellsbehandling av enkeltbruk og samdrifter.




 Venstre er enig med de representantene fra næringen som sier at det er behov for fornyelse generelt og av driftsmiddelapparatet spesielt. Det er mange satsingsvillige bønder som gir opp, og importavhengigheten øker. Innenfor en del produksjoner må vi tilbake til 1970-tallet for å finne en tilsvarende underdekning som den vi har i dag. Båsfjøset og familiebruksdrømmen, slik vi hadde den på 1970- og 1980-tallet, er forbi. Melkeprodusentene står foran store investeringer for å imøtekomme løsdriftskravet innen 2024. Det ropes etter investeringsmidler og støtte. I mitt fylke, Møre og Romsdal, var investeringsmidlene gjennom jordbruksavtalen oppbrukt allerede i mai i år, og behovet for nybygg er stort. Unge folk som vil satse, er frustrert. Er statsråden enig i situasjonsbeskrivelsen, og hva vil statsråden foreta seg for at nettopp de som vil satse, ikke forlater næringen og går over i annen virksomhet?




Ut fra situasjonsbeskrivelsen av virkemidler til investering kunne man få inntrykk av at denne regjeringa der har fjernet virkemidler i forhold til hva den regjeringa hvor representanten Kongshaug var sentral i landbrukspolitikken, gjorde. Det er selvsagt ikke riktig.




For øvrig er jeg enig i virkelighetsbeskrivelsen når det gjelder at det er mange mennesker som ønsker tilgang på investeringsvirkemidler, og som ønsker å satse i landbruket. Det er veldig positivt og hyggelig, ikke minst i en situasjon hvor vi har behov for at det satses, fordi vi har et marked som ligger åpent for unge mennesker som har lyst til å drive med landbruk og matproduksjon. Så viktigheten av å legge til rette for at unge mennesker kan satse og utvikle bruket sitt, deler jeg fullt og helt med representanten Kongshaug.




Komiteens flertall peker på følgende:







«Regjeringens landbrukspolitikk er nedfelt i Soria Moria-erklæringen, der det bl.a. fremgår at målet er å opprettholde et levende landbruk over hele landet, og at det skal sikres et landbruk med en variert bruksstruktur over hele landet.»




I forrige uke sendte Landbruks- og matdepartementet ut på høring et lovforslag om at det ut fra hensynet til dyrevelferd ikke bør foregå utmarksbeiting i områder hvor store rovdyr som ulv og bjørn er vernet. Samtidig vet man at Regjeringen ønsker å tredoble ulvebestanden og firedoble bjørnebestanden i Norge. Dette vil gjøre at utmarksbeite i store områder i Norge, særlig langs svenskegrensen, med denne lovteksten i realiteten i framtiden vil bli forbudt. Hvordan henger disse to budskapene fra Regjeringen sammen?




 Det var jo et interessant spørsmål i forhold til det som innstillinga til forslaget handler om, men jeg kan gjerne svare.




Saken er at det også i dag er en situasjon hvor det i enkelte tilfeller innføres beiterestriksjoner i områder hvor forholdet mellom rovdyr og beitedyr, primært sau, er slik at tapene blir uforholdsmessig store. Det har vært viktig for meg å få til et regelverk som sikrer dyreeieren, bonden, mot økonomiske tap som følge av det. Det banebrytende nye som ligger i dyrevelferdsmeldingas forslag som nå er sendt ut på høring, er at den koblinga gjøres permanent. I de tilfellene hvor det innføres beiterestriksjoner som følge av rovdyrbestandene, vet bonden, husdyreieren, at storsamfunnet stiller opp og yter kompensasjon så han ikke blir skadelidende sjøl.




 Både statsråden og statsrådens partifelle Ola Borten Moe prøver i denne debatten å gi inntrykk av at det ikke har skjedd noen store endringer i landbruket siden Stortingets behandling av stortingsmeldingen om landbruk i 2000. Det er en ganske utrolig påstand å komme med. I den perioden har altså antallet bønder blitt redusert fra 70 000 til ca. 50 000 bønder. Det har skjedd store endringer innenfor melkeproduksjon, hvor ganske mange har gitt seg. Vi har også kommet i en situasjon hvor det er blitt underskudd på de fleste produksjoner i landbruket.




Jeg kunne godt tenke meg å høre hva slags type endringer statsråden ser for seg før han vil ta grep i landbrukspolitikken og eventuelt invitere Stortinget til en bred debatt om fremtidig landbrukspolitikk.




 Vi tar grep i landbrukspolitikken hver eneste dag. Problemet er at representanten Asmyhr er uenig i de grepene som blir tatt. Når vi legger fram et jordbruksoppgjør for Stortinget i år, som har en historisk høy ramme i forhold til hva som har blitt gjort de siste årene, er det et grep for å møte utfordringene innenfor landbruket. Når vi jobber med regelverket knyttet til boplikt og sørger for at vi får et riktig forhold knyttet til eiendomsinnehavere og hvem som bor på eiendommene, så er det et grep for å møte situasjonen ute på bygda. Når vi nå setter i gang et arbeid med klima- og miljøspørsmål i landbrukspolitikken, som ikke har vært gjort før, er det et grep for å møte de utfordringene vi ser knyttet til miljø og klima – for å nevne noen saker. Problemet er at representanten Asmyhr og jeg er grunnleggende uenige om grepene som blir tatt. Så vidt jeg vet, var representanten Asmyhr akkurat like mye opptatt av hva som skjedde rundt oss, og behovet for en ny landbrukspolitikk, da situasjonen var tvert motsatt for halvannet år siden. Da var det den store forskjellen i priser på mat i andre land og i Norge som var utfordringen. Nå har matvareprisene i land rundt oss nådd et nivå som nesten er som det norske.




 Replikkordskiftet er over.




De talere som heretter får ordet, har en taletid på inntil 3 minutter.




 Jeg har en viss forståelse for at partier som nå i to år har stemt for dramatiske endringer i landbrukspolitikken, bl.a. ved behandlingen av jordbruksavtalen, ønsker seg en stortingsmelding. Gjennom behandlingen av den vil Fremskrittspartiet og Høyre kanskje bedre kunne se konsekvensene av sin egen politikk.




Ellers vil jeg bemerke at det er gledelig at et så stort flertall i komiteen står sammen på de sentrale punktene i denne innstillingen, og at regjeringspartiene og Kristelig Folkeparti har funnet sammen på flere viktige punkter. Det vitner om bred oppslutning om politikken. For øvrig synes jeg Sigrun Eng – før pausen – framførte våre synspunkter i saken på en særdeles dekkende måte.




Det skjer i dag mye spennende i – og i tilknytning til – norsk landbruk, bl.a. ser vi nå en økning i priser på en del landbruksprodukter på verdensmarkedet. Jeg er derfor tilfreds med vår merknad om å få landbruksministeren til å komme med en vurdering av den globale situasjonen i forbindelse med behandlingen av neste jordbruksavtale. Denne prisutviklingen, som for øvrig ikke har nådd vårt målprisnivå, må virke positivt og åpne nye mulighetsrom for deler av næringen. Dette blir spennende.




I debatten blir bøndene ofte betraktet som en ensartet flokk, og ikke som yrkesutøvere på linje med andre. Vi må ikke glemme at bonden er en selvstendig bedriftsleder, en selvstendig næringsdrivende, med et spesielt forvalteransvar. I landbrukspolitikken må vi i tillegg ha sterkere fokusering på å utvikle gründermentalitet og nyskaping. Dette må få en sterkere fokusering innenfor landbruket. Det kan bidra til at ressursgrunnlaget i bygdene utnyttes enda bedre til næringsutvikling og til bosetting også for folk uten direkte tilknytning til landbruket. Her har kommunene med sitt utviklings- og forvaltningsapparat en viktig rolle å spille i samhandling med bøndene. Jeg vil påstå at det er et mye større handlingsrom for lokal landbrukspolitikk enn det ofte blir gitt inntrykk av – det har jeg selv erfart.




Sauenæringen har særdeles tunge vilkår i deler av landet der rovdyrskadene er dramatiske. Det er forståelig at mange gir opp, både av dyrevelferdsgrunner og på grunn av økonomi. Det er derfor behov for økt fokusering på forvaltningens kompetanse, kapasitet og effektivitet på dette vanskelige området. Men litt oppmuntrende er det å erfare at det nå også skjer nyetablering av sauebruk i de mer fredelige strøk av landet vårt.




 Få næringer har gjort så mye når det gjelder omstilling, som landbruket, sa representanten Borten Moe, og det har han helt rett i. Det er en spesiell prestasjon, for det er faktisk få næringer som er omgitt av så mange reguleringer og så mange styringsverktøyer som nettopp den. Det er en hovedholdning i landbrukspolitikken fra regjeringspartiene side som viser at man tror man kan beskytte seg til fremgang. Med det har ikke noen hatt spesiell stor suksess.




Sist ærede taler var inne på at i en stortingsmelding ville Høyre og Fremskrittspartiet kunne speile egen politikk. Ja, det ville vært all right å se et bilde av en ny politikk, for ser vi på dagens politikk, ser vi jo at antall bruk går jevnt nedover, og det er rikelig rom for forbedring.




Det viktigste aktivum for en som driver med jordbruk, er eiendommen man har. Eiendom og jordbruksvirksomhet henger nøye sammen. Høyre er opptatt av at eiendomsretten respekteres. Da er det ganske spesielt at de som er mest avhengige av eiendommen sin i næringen sin, også er de som har den minste og dårligste eiendomsretten i Norge. Det er ingen andre som har en mer uthult eiendomsrett enn dem som faktisk har landbrukseiendom. Ikke kan de omsette den til den prisen som den ofte er verdt, det er restriksjoner på hvordan bygningsmassen skal kunne brukes, det er restriksjoner på hvordan samdrifter og omdisponeringer av eiendom skal kunne brukes. Det er disse gruppene som eier utmark, som er underlagt de største restriksjonene med hensyn til utnyttelse, det være seg i forhold til barskogvern og transportmuligheter – for ikke å snakke om at det gjelder oss som kommer fra Oppland og Hedmark, og fra Telemark og Buskerud, der man har store fjellområder. I Dovre kommune f.eks. tror jeg 70 pst. er underlagt nasjonalparkplaner. Der er for det første nasjonalparkene underlagt regulering, men også randsonene langt utover er underlagt regulering som gjør at omstilling og bruk av eiendommen er mindre enn for andre.




Jeg skulle ønske at vi kunne ta et generaloppgjør med hva eiendomsretten egentlig betyr, for i Norge er det de som er mest avhengige av å bruke eiendommen sin, som faktisk har de største restriksjonene. For dem er eiendomsretten et hult skall, og det burde den ikke være.




 Først vil jeg berømme forslagsstillerne for å fremme et offensivt forslag innen et område der jeg opplever at den vedtatte politikken dreier seg om defensive interesser.




Man skal ikke bla i mange aviser for å se at dagens landbrukspolitikk er feilslått, og bare i perioden 1995–2005 forsvant det 30 000 årsverk. Det er et paradoks at når så mange velger å finne seg noe annet å gjøre, fortsetter Regjeringen med prinsippet om jordbruksavtaler som om det har vært en stor suksess.




Ingen er i tvil om at et gjennombrudd i WTO-forhandlingene vil få store konsekvenser for norsk landbruk, men allikevel ser vi ingen tiltak som skal ruste opp det norske landbruket slik at de kan møte denne utfordringen. Det er kanskje på tide å stoppe det toget som hele tiden har ført landbrukssektoren inn i stadig større støtteordninger og reguleringer, og i stedet prøve å lose landbruket inn i et spor der man kan ha en selvstendig og bærekraftig norsk matvareproduksjon på lang sikt. Dessverre ser det ut til at statsråden er fornøyd med utviklingen landbruket er inne i. I statsråden svarbrev til komiteen i sakens anledning åpnes det ikke for muligheten til at Stortinget skal få en ny melding på bordet som kan skape en bred debatt.




Dessverre er det et faktum at jordbruksavtalen slik den utformes og praktiseres i dag, legger store begrensninger på hvordan den enkelte kan drifte sitt eget bruk, og hvilke inntekter som det er mulig å få ut av gårdsdriften. Samtidig ser vi en utvikling der ungdommen velger seg vekk fra gården. Her har man en stor utfordring man ikke har tatt høyde for.




Et av virkemidlene som ser ut til å begrense denne flukten, er økt bruk av samdrift. Jeg tror derfor det er viktig å få fjernet de begrensninger som ligger på samdriftsproduksjon, samt å avvikle den forskjellsbehandlingen på tilskudd disse samdriftsprodusentene blir utsatt for. Det kan da ikke være Stortingets oppgave å redusere muligheten for samdrift der bonden kan oppnå økt fritid, mer ordnede arbeidsforhold og mindre risiko ved investeringer. Den eneste muligheten er å fristille næringen, la bøndene finne de samarbeidsformer de selv foretrekker, og fjerne produksjonstakene.




Fremskrittspartiet har mange forslag til hvordan en fremtidsrettet landbrukspolitikk kan bli utformet, men jeg registrerer at statsråden ikke ønsker en bred debatt om dette. Stortinget får forholde seg til den mulighet det har til å si ja eller nei til en ferdigforhandlet jordbruksavtale. Det er ikke et godt grunnlag for en bred og god debatt, men det er kanskje det Regjeringen frykter.




La meg til slutt sitere noe som Willy Finnbakk har skrevet, som jeg synes beskriver den situasjonen vi har i denne saken:







«Det blir sagt at når forandringens vinder blåser, graver noen seg ned, mens andre bygger vindmøller.»




 Landbruket er viktig for både sysselsetting og bosetting i store deler av landet. Det virker som om det er enighet blant komiteens medlemmer om dette. Går man partiene nærmere etter i sømmene, vil man se at ikke alle ønsker en politikk som bidrar til dette.




For regjeringspartiene er det et viktig mål å opprettholde et levende landbruk i hele landet, nettopp fordi det bidrar til sysselsetting og bosetting, men også fordi det er viktig for produksjonen av trygg og sikker mat, og for å sikre matforsyningen. Regjeringen har gjennom praktisk politikk vist at den ønsker å være en aktiv støttespiller for landbruket. Vi må fortsatt jobbe for gode vilkår for norske bønder.




Landbruket har utviklet seg mye de senere årene – det har forslagsstillerne helt rett i. Mange har foretatt store omstillinger med godt resultat, og vi vet at landbruket vil fortsette å utvikle seg i årene som kommer. Alle næringer har behov for å være framtidsrettet. Tiden går tross alt framover, ikke bakover. Det er regjeringspartienes oppfatning at landbrukspolitikken i stor grad er framtidsrettet, og at den har bred oppslutning.




Så er det interessant å se hva Høyre og Fremskrittspartiet mener bør være en framtidsrettet jordbrukspolitikk. Fremskrittspartiets politikk for jordbruket betyr kroken på døra for mye av jordbruksvirksomheten rundt om i Norges land. Statsbudsjettet for 2008 skal vi diskutere ved en senere anledning, men jeg har registrert at Fremskrittspartiets alternative forslag til statsbudsjett er lagt fram. Milliarder i kutt på Landbruksdepartementets budsjett er Fremskrittspartiets svar på utfordringene i jordbruket. Med all respekt – det er trist lesning for landbruket.




Forslagsstillerne fra Høyre sier de ønsker en mer framtidsrettet jordbrukspolitikk. Løsningene er å kutte i overføringene, redusere virkemidlene og la markedet styre mer og mer. Regjeringspartiene vet at dersom man ønsker et livskraftig, framtidsrettet landbruk i hele landet, må det følges opp med overføringer, støtteordninger og andre virkemidler.




Samdrifter er blitt en mer og mer vanlig organisasjonsform, som jeg ser på som positivt. Det er forståelig at man ønsker å samarbeide, få bedre arbeidstidsregulering, mer fritid og flere som kan dele på investeringene. Samdrift er et eksempel på at flere bønder har omstilt seg for framtiden.




Så er det en diskusjon om kvotetak og antall deltakere. Regjeringens politikk står enn så lenge fast, og det er fornuftig, men det betyr ikke til evig tid. Det er godt mulig at man i framtiden vil gjøre endringer her. Samtidig er det viktig at vi tar vare på det tradisjonelle familiebruket og sikrer en variert bruksstruktur.




Til slutt: Landbruket står overfor utfordringer i tiden som kommer – utfordringer som regjeringspartiene tar alvorlig, og som vi ønsker å løse i fellesskap med bøndene. I forlengelsen av det registrerer jeg at det er til dels store politiske forskjeller mellom opposisjonspartienes svar på hva som er framtidens jordbruk. Det man likevel kan konstatere, er at det er enighet blant flere enn regjeringspartiene om hovedmålene i norsk landbrukspolitikk.




 Visst er det riktig at Høyre og Fremskrittspartiet har mange felles tanker rundt det å modernisere, rundt moderniseringstiltak i jordbruket. Det framgår også av innstillingen.




Men – det er allikevel en fundamental forskjell når det kommer til noen hovedspørsmål. Det gjelder overføringsnivå, synet på kanaliseringspolitikk og synet på markedsordningene. Det er ikke som en konsekvens av at Høyre er så veldig lik Senterpartiet i jordbrukspolitikken, men mer en følge av at Fremskrittspartiet i budsjettforslaget og andre saker har lagt seg svært langt unna det som er dagens politikk. Fremskrittspartiet har nettopp foreslått, som tidligere sagt her, mange milliarder kroner i budsjettkutt, med umiddelbar virkning i neste års budsjett.




Det må understrekes at det er en vesentlig forskjell på det å ville modernisere jordbruket og det å ville avvikle det.




 Det er flere av opposisjonens medlemmer som har sagt at siden man støtter opp om dagens politikk, aksepterer man ikke, eller ser ikke, at det har skjedd store endringer i landbruket og store endringer i rammevilkårene rundt landbruket. Det er en helt gal premiss. Selvsagt har det skjedd store endringer, og det skjer store endringer, men det avgjørende spørsmålet er om de endringene er av en slik art at det er nødvendig med en ny landbruksmelding og en ny gjennomgang.




Jeg har lyst til å ta tak i noe av det representanten Kongshaug tok opp. Han mente at vi skulle ha en landbrukspolitikk som fokuserte på muligheter og lyst, på mangfold og variasjon, på aktiv bosetting og fornuftig eiendomspolitikk, og så skulle man ta inn over seg endringene i de internasjonale matvaremarkedene. Det er betraktninger jeg deler fullt ut, og jeg mener den landbruks-politikken som føres i dag, ivaretar dette på en god måte. Det er akkurat de samme målsettingene og de samme tankene som vi legger til grunn for den politikken som føres. Når det gjelder de internasjonale forholdene, som flere her har vært inne på, er det jo ikke slik at de endringene man ser i verden med lavere matvaredekning og høyere matvarepriser, reiser en stor diskusjon der vi skal deregulere og ødelegge rammevilkårene for produksjon i Norge. Det er jo snarere tvert imot. Medisinen vil jo nettopp være å fortsette med en aktiv politikk, der man verner om egen produksjon og sørger for at dette landet er så selvforsynt med mat som overhodet mulig.




Flere av representantene for opposisjonen sier at man har mislyktes, fordi det er så mange som har sluttet i næringen de siste årene. Men det er jo akkurat det disse partiene har lagt til rette for på en langt mer aktiv måte enn det den avgangen som har vært innenfor næringen, skulle tilsi. Det at det er avgang i landbruket, har vært en utvikling som dette landet har vært gjennom de siste 200 årene. Vi er f.eks. nødt til å ta inn over oss at det f.eks. er en teknologisk utvikling som gjør at dette vil endre seg.




Men spørsmålet mitt til Fremskrittspartiet er: Blir det en mindre avgang ved at man gjør framtiden mindre sikker, og ved at man kutter stort i landbruksoppgjøret hvert eneste år når man behandler dette – Fremskrittspartiet for sin del 5–6 milliarder kr, og Høyre for sin del et par milliarder kroner?




Så belærte Olemic Thommessen oss om eiendomsrett. Det synes jeg er noe spesielt, sett ut fra den «track record» Høyre hadde i forrige stortingsperiode i forhold til eiendomsspørsmål når det gjaldt utmark, men også generelt. Børge Brende vernet mer enn noen annen miljøvernminister har gjort på så kort tid, eller i hvert fall var han veldig effektiv. Det ble gjennomført en rovdyrpolitikk som gjorde at man mistet mye ressurser i utmarka, man gjennomførte tomtefesteloven – det var i det hele tatt ingen stor stemning for Høyres eiendomsrettspolitikk i grunneierkretser i forrige periode.




 Det kan vel være opportunt å informere næringskomiteens leder om at representanten Børge Brende i dag har søkt om permisjon fra Stortinget. Men at kursendringen til Høyre kom så raskt, var jo noe overraskende.




Det som posisjonens medlemmer i komiteen sier om landbruksavtalen, er det samme som de samme partiene, særlig Arbeiderpartiet og Senterpartiet, sa om fiskeriavtalen på 1990-tallet. Akkurat der tror jeg vi har litt av kjernen i dette. Næringskomiteens leder sier at vi må være selvforsynt med mat i Norge. Det fylket som både representanten Borten Moe og jeg selv representerer, eksporterer hver eneste dag tre millioner middagsporsjoner. Det er 150 000 innbyggere i Trøndelag, og hvis vi skulle spise den maten selv, måtte vi ha spist 20 middagsporsjoner hver. Jeg har lagt på meg etter at jeg kom på Stortinget, men jeg er ikke i stand til å spise 20 middager!




Når det gjelder dette med bosetting i distriktene, og det å opprettholde driften på gårdene rundt omkring i Norge, handler det om lønnsomhet, selvfølgelig. Men det handler om mye mer enn om produksjon av landbruksprodukter. Det handler om den totale verdiskapingen for grunneieren og den delen av verdiskapingen som grunneieren kan ta ut. Og der må jeg få lov til å rose særlig statsråden som er til stede her i dag, for at han har snakket mye om én ting man kan gjøre for å opprettholde bosettingen rundt omkring, nemlig å øke antall sysselsatte i det han kaller nye næringer tilknyttet norsk landbruk. Jeg tror for så vidt kanskje at statsråden mener det han sier, men jeg er ikke helt sikker på om han har full støtte fra de andre regjeringspartiene. Dette handler selvfølgelig om skogbruk, som ikke er en ny næring, men som har et enormt potensial. Det handler om turisme på landsbygda, det handler om laksefiske, det handler om jakt, det handler om bioenergi og småkraft – næringer som hadde trengt grønne sertifikater, og ikke økte skatter og avgifter fra Regjeringen.




Det handler om hyttebygging. Hedmark er et av de fylkene i Norge med lavest gjennomsnittsinntekt, med gasellebedrifter som virkelig gjør det bra med hyttebygging. Så kunngjør Miljøverndepartementet at det bygges for mange hytter på Østlandet – det er snart ikke snaufjell igjen. Det er den politikken Regjeringen legger til grunn, mens statsråden i Landbruks- og matdepartementet reiser rundt og snakker om nye næringer.




Selvfølgelig er verneproblematikk, rovdyrproblematikk osv. også viktige problemstillinger, men det at stadig flere bønder som driver særlig med melkeproduksjon, blir leilendinger, har ikke statsråden kommentert. Statsråden har ikke adressert at stadig flere må leie tilleggsjord fordi bønder som har sluttet, ikke får lov til å fradele jorda si. Jeg håper at statsråden kommenterer det i sitt neste innlegg.




 Jeg må innrømme at jeg ble satt ut i noen sekunder, for nå ble det skryt fra Fremskrittspartiet fra Stortingets talerstol, og det tror jeg nesten må være første gang i løpet av to år. Men det gikk vel over etter hvert.




Jeg må, som representanten Borten Moe, kommentere kort det som jeg i og for seg synes var en form for et høydepunkt i debatten så langt fra representanten Olemic Thommessen. For det å stå på Stortingets talerstol og snakke om grunneierrett, som representanten fra partiet Høyre gjorde, etter det som skjedde i forrige periode, og etter hva Høyre selv skryter av å ha gjort, var en relativt spesiell øvelse. Så det måtte jeg bare, i likhet med representanten Borten Moe, kommentere.




Jeg synes også det er verdt å merke seg det som representanten Røbekk Nørve sa i forhold til å få fram forskjellen på Høyres og Fremskrittspartiets landbrukspolitikk. Det er riktig. Det er jo et faktum. Så er det nok mange som vil synes at forskjellen på 7,1 milliarder kr i kutt og 1,8 milliarder kr i kutt på den ene siden er stor, men at begge kuttene er relativt dramatiske i forhold til å kutte i jordbruksavtalen, som de partiene foreslår her i Stortinget nå.




Så har representanten Fostervold tradisjonen tro et innlegg om hvor galt alt er, og svaret til representanten Fostervold er jo også da, når ting er galt, å kutte 7,1 milliarder kr, altså 120 000 kr pr. årsverk. Jeg tror kanskje det er grunn til å minne representanten Fostervold, og kanskje også andre, på et par ting når det gjelder situasjonen nå. Vi har faktisk aldri produsert så mye mat i Norge som vi gjør i 2007. Etterspørselen etter norsk mat har aldri vært så stor som den er i år. Vi produserer 2 pst. mer kjøtt i 2007 enn vi gjorde i fjor. Produksjonen av kyllingkjøtt er 14 pst. høyere i 2007 enn hva den var i 2006. Vi tar ut målpriser på alle produkter i 2007. Vi har nå rekordlave omsetningsavgifter – bare omsetningsavgiftsendringen i 2007 representerer 300 mill. kr i reduserte kostnader for norske bønder. Vi får markedet for melk i balanse, som representantene for Fremskrittspartiet har vært svært bekymret for tidligere her. Gjennom markedsordningene – jeg gjentar, markedsordningene – klarer vi å få melkemarkedet i balanse i løpet av rekordtid. Investeringene i landbruket øker. Vi ser at vi nå har muligheter i landbrukspolitikken når det gjelder kjøtt, som tilsvarer 25 000 ammekuer. Det betyr mulighet for næringsutvikling ute på bygda. Det betyr mulighet for unge mennesker som har lyst til å satse i landbruket, fordi markedet ligger der, og fordi det er et potensial for å produsere mat.




Det foreligger altså nå betydelige muligheter for matproduksjon, for økt skjøtsel av kulturlandskapet, og for å få til mer aktivitet ute på bygda. Det er faktisk en situasjon som det også går an å se – i motsetning til det representanten Fostervold gjorde – noen positive sider ved.




 Jeg tror engasjementet i denne saken viser hvor viktig det er å ha noen debatter om jordbrukspolitikken her i Stortinget. Så langt er det opposisjonen som har bidratt til at det har kommet saker om landbrukspolitikk i denne stortingsperioden. Det er beklagelig at Regjeringen ikke legger frem saker. Jordbruksavtalen kommer hvert eneste år, uavhengig av regjeringene.




Statsråden har lagt vekt på at det er jordbruksavtalen som er den virkelig store saken å debattere. En stortingsmelding er liksom ingenting i forhold. Men hva er egentlig jordbruksavtalen? Jordbruksavtalen er altså et fremforhandlet dokument, en avtale mellom de to bondeorganisasjonene og staten. Når avtalen kommer hit til Stortinget, har ikke Stortinget veldig mye fleksibilitet i forhold til å gjøre endringer i den, selv om det i prinsippet nok er muligheter for det.




Statsråden beskylder Fremskrittspartiet for ikke å ha noen jordbrukspolitikk. Hvis statsråden setter seg ned og leser merknadene til jordbruksavtalen, tror jeg han fort vil finne ut at det er Fremskrittspartiet som har de mest omfattende, de grundigste, merknadene, og flest forslag når det gjelder den avtalen, også forslag som peker fremover.




Representanten Ola Borten Moe sa at man skal føre en aktiv jordbrukspolitikk. Det er jeg enig i. Han påpekte at det alltid har vært endringer i jordbruket. Det er riktig. Men problemet hans er jo at utviklingen har gått i helt feil retning i forhold til hva både Senterpartiet og Bondelaget ønsker. Det bør være et paradoks for både Ola Borten Moe og statsråd Riis-Johansen. Når de er ute, prediker de et helt annet budskap enn det statistikk og utvikling viser. I denne saken er det jo et spørsmål om å få Stortinget på banen for å utforme fremtidens jordbrukspolitikk.




Representanten Elisabeth Røbekk Nørve kom nå med dagens store frekkis. Hun påstod at det er store forskjeller mellom Høyre og Fremskrittspartiet i landbrukspolitikken. Det er feil. På få andre politikkområder står Fremskrittspartiet og Høyre mer samlet enn i landbrukspolitikken. Hvis man går inn og leser samtlige innstillinger så langt i denne perioden, har Fremskrittspartiet og Høyre stort sett stått sammen i nesten alle innstillinger. Det går det ikke an å argumentere seg bort fra.




 Det gleder meg å konstatere at jeg har tråkket Senterpartiet vel nær i forhold til spørsmålet om eiendomsrett. Jeg skjønner nok at det der er mange sure tær, eller såre tær, unnskyld – de er sikkert litt sure også etter hvert, for hadde jeg sittet i den regjeringen, tror jeg at jeg hadde vært sur på mer enn bare tærne.




Vel kan man klage over Børge Brendes fredningsarbeid, men bevare meg vel: Hva er det deres egen regjering står for? Børge Brende åpnet jo faktisk en ny kurs for hvordan man kunne koble vern og bruk. Men hva er det vi ser? Den regjeringen som Senterpartiet nå er en del av, gjennomfører jo et skrekkregime i verneområdene. Aldri har det vært trangere kår for de grunneierne vi snakker om. Jeg har merket meg hvordan Senterpartiets representanter, ikke minst nå i siste valgkamp, var ganske bredmunnet både her og der i forhold til nettopp vern og bruk. Da må jeg bare få lov til å minne om hvilken regjering man sitter i, og hvordan denne regjeringen håndterer akkurat disse sakene.




Vi har f.eks. store verneplaner for Rondane nasjonalpark, som kommer opp til våren. Jeg gleder meg til vi skal ha den debatten. Jeg håper virkelig at Senterpartiet kan bidra i regjering til at temperaturen i den debatten ikke behøver å bli så høy som den nå ligger an til å bli, når man ser høringsutkastene. – Hjertelig takk!




 Presidenten vil bare opplyse om at presidenten så på ordlisten om ordet «skrekkregime» stod der, men presidenten fant det ikke – men han lette.




 Jeg tar ordet for bl.a. å uttrykke tilfredshet med at representanten Ola Borten Moe er enig i de synspunkter som er fremmet på bakgrunn av Venstres ståsted i landbrukspolitikken. Det synes jeg er veldig fint. Jeg håper at representanten også får god innflytelse på Senterpartiets landbrukspolitikk i tiden framover, og også på statsråden.




Det som var tonen da den nye regjeringen tok over, var at det nå skulle satses på familiebruk. Man skulle tilbake til 1970-tallet, hadde vi inntrykk av. Det som tidligere landbruksminister Sponheim stod for, satsing på økt verdiskaping gjennom spesialiteter og det å få fram mangfoldet på landsbygda, osv., hadde man inntrykk av skulle tones ned. Men i det siste har jeg øynet at statsråden også har begynt å snakke om nettopp verdiskaping, spesialiteter og det å få mer ut av de produktene som gårdbrukerne produserer. Det er veldig fint. Jeg ønsker Senterpartiet velkommen etter også når det gjelder de tankene.




Men det er en kjensgjerning at det er et stort frafall blant aktørene i landbrukspolitikken. Det er også en kjensgjerning at antall mordyr i storfeproduksjonen går ned. Til tross for at det er økning i antall ammekyr, går antall melkekyr likevel fortere ned. Over tid vil det måtte bli et problem med tanke på rekruttering til kjøttproduksjon. Så det er viktig å ta grep i øyeblikket.




Siden 1970-tallet har landbruket stått med ryggen mot veggen. Problemet har vært stadig overproduksjon. Så har situasjonen snudd i løpet av et halvt års tid. Hele næringen er preget av rådvillhet, for det er ikke noen som tar grep. Jeg er enig i at i den situasjonen vi er i nå, burde vi fått en sak til Stortinget som la grunnlaget for en debatt ut fra de nye og endrede forholdene på landbrukssektoren, for så lenge det ikke gis signal om at nå skal det tas grep i denne situasjonen, tror aktørene – og kanskje med god grunn – at dette fortsetter akkurat likeens som før, vi får ikke mulighet til å investere. Det skal satses på familiebruket, har det vært sagt. Alternativene i dagens samfunn er der, både når det gjelder god lønn og når det gjelder fritid. Og hvis denne rådvillheten får fortsette, er det et stort minus for norsk landbruksnæring. Derfor anmoder jeg igjen statsråden: Kom med en sak til Stortinget. Det er behov for å diskutere en framtidsrettet landbrukspolitikk i dette huset.




Bare helt kort. Jeg har ikke sagt at Fremskrittspartiet ikke har en jordbruks- og landbrukspolitikk. Det jeg har sagt, og det jeg mener, er at Fremskrittspartiet har en dårlig jordbruks- og landbrukspolitikk, og det står jeg ved.




Så synes jeg representanten Olemic Thommessen bør, siden representanten Børge Brende nå skal gjøre andre ting enn det han har gjort, ta utgangspunkt i hva Høyre selv sier i denne salen, og hva Høyre selv er opptatt av å framføre og være stolt av i denne salen – sett i forhold til et relativt overfladisk innlegg om eiendomsrett, som ble holdt her i stad.




Så kan jeg forsikre representanten Kongshaug om at representanten Borten Moe har og kommer til å ha betydelig innflytelse over Senterpartiets landbrukspolitikk og Regjeringens landbrukspolitikk framover. I den grad det er beroligende for representanten Kongshaug, så kan jeg berolige fra denne posisjonen. Jeg kan nok også berolige i forhold til at undertegnedes eventuelt nye engasjement, slik representanten Kongshaug velger å se det, nok ikke er nytt. Hvis representanten Kongshaug går tilbake og ser på hva som er sagt fra denne talerstolen langt tilbake i forrige århundre, har nok de problemstillingene også blitt nevnt fra meg og andre for relativt mange år siden. Det er helt åpenbart at skal vi lykkes i landbrukspolitikken, må vi hele tiden klare å fylle på i bunnen med ny aktivitet, nye næringer, ny verdiskaping – enten det er bioenergi, grønn omsorg, turisme eller rett og slett å få litt mer ut av maten enn det en ellers kunne ha fått. Det er en framtidsrettet landbrukspolitikk og den eneste måten å lykkes på for å ha aktivitet nok ute på bygda, som gjør at vi har arbeid nok til dem som vi ønsker skal bosette seg ute på bygda og drive gårder.




Som representanten Borten Moe sa tidligere i dag: Den teknologiske utviklinga har drevet utviklinga i landbruket i nær sagt all tid, og det kommer den til å gjøre framover også. Melkeroboten er det beste eksempelet på det i vår tid. Det er på en måte nåtidens hogstmaskin, som da kom og revolusjonerte skogbruket for noen titalls år siden. Verken undertegnede eller andre har noen ambisjon eller noe ønske om å sette noe lokk på den teknologiske utviklinga. Det betyr at den eneste muligheten til å øke verdiskapinga ute slik at det blir nok arbeid, er å være gode nok, at man parallelt med at man utvikler det tradisjonelle landbruket og har en god økonomi i det, klarer å utvikle nye arbeidsplasser hver eneste dag.




 Det var perspektivet som Olemic Thommessen drog opp, som gjorde at eg fekk behov for å ta ordet.




Han omtalte den uthula eigedomsretten som jordbruket er eit offer for, og trekte opp ein diskusjon rundt Børge Brende sitt virke i førre regjering. Den diskusjonen er for så vidt interessant nok. Men der eg kjem frå – som ein høyrer er det midt på flate Jæren, i matfylket Rogaland – der blir faktisk reguleringane rundt bruken av matjorda mottekne med takk frå bøndene. Dette blir oppfatta som ei sikkerheit for at dei skal kunne drive yrket sitt. Hadde vi ikkje hatt dei reguleringane som vi har på arealbruken, så hadde freistinga blitt for stor, for her er det millionar, ja, milliardar av kroner i potensial ved alternativ bruk av matjorda, spesielt i Rogaland, for der er busetjinga så tett. Eg ville berre dra det perspektivet inn i debatten, at heime er faktisk bøndene takksame for at vi regulerer bruken av matjorda.




 Flere har ikke bedt om ordet til sak nr. 7.

(Votering, se side 649)





                    

  Under debatten er det satt frem to forslag.
Det er

forslag nr. 1, fra Hans Frode Kielland
Asmyhr på vegne av Fremskrittspartiet, Høyre
og Venstre

forslag nr. 2, fra Hans Frode Kielland Asmyhr på vegne
av Fremskrittspartiet og Høyre

Det voteres over forslag nr. 1, fra Fremskrittspartiet, Høyre
og Venstre. Forslaget lyder:

«Stortinget
ber Regjeringen snarest, og senest våren 2008, fremme en
egen sak om konsekvensene for norsk landbrukspolitikk i lys av en
potensiell global matkrise, med produksjonsunderskudd og betydelig
høyere priser på matvarer i verdensmarkedet.»

Votering:

Forslaget fra Fremskrittspartiet, Høyre
og Venstre ble med 55 mot 37 stemmer ikke bifalt.

(Voteringsutskrift kl. 19.18.03)

  Forslag nr. 2, fra Fremskrittspartiet
og Høyre, lyder:

«Stortinget
ber Regjeringen legge frem en egen stortingsmelding om jordbrukspolitikk
innen våren 2008.»

Det voteres alternativt mellom dette
forslaget og innstillingen fra komiteen.

Komiteen hadde innstilt:

Dokument nr. 8:79 (2006-2007) – representantforslag fra
stortingsrepresentantene Torbjørn Hansen, Petter Løvik,
Gunnar Gundersen og Ivar Kristiansen om en fremtidsrettet jordbrukspolitikk – bifalles
ikke.

Votering:

Ved alternativ votering mellom komiteens innstilling og
forslaget fra Fremskrittspartiet og Høyre
ble innstillingen bifalt med 61 mot 32 stemmer.

(Voteringsutskrift kl. 19.18.40)


                    
                    

