 Under henvisning til forretningsordenens § 34a annet ledd vil presidenten nå foreslå at det åpnes for en kommentarrunde, slik at en representant fra hver partigruppe kan få ordet én gang i inntil 5 minutter, og statsråden et avsluttende innlegg på inntil 5 minutter.




Ingen innvendinger er kommet mot denne fremgangsmåte – og den anses vedtatt.




 Jeg vil takke forsvarsministeren for en grundig og god redegjørelse om legedekningen hos og sikkerhetssituasjonen for de norske styrkene i Afghanistan. Jeg håper også at denne redegjørelsen er tilfredsstillende for Stortinget, og at vi unngår politisk spill rundt et slikt alvorlig tema.




Per i dag har Norge 500 soldater i ISAF, og det er et samlet storting som står bak vårt engasjement i Afghanistan. Det er bra, for er det noe som er viktig for soldatene som sendes ut, er det å vite at vi støtter dem.




Å sende norske militære styrker til utlandet er en alvorlig beslutning, kanskje den mest alvorlige beslutningen vi som nasjonalforsamling er involvert i. Å gå inn i krigs- og konfliktområder er farlig, vanskelig og tidkrevende. Vi har ingen liv å miste, men det er en reell risiko for tap av liv. Hittil i år har vi mistet to soldater i Afghanistan.




Norske soldater som sendes ut for å bidra til konfliktløsning og fred, samt deres pårørende, skal vite at sikkerhet for soldatene er prioritet nr. 1. Soldatene skal ha tilgang til moderne materiell og utstyr samt ha en forsvarlig helsemessig beredskap. Dette er noe vi alle er enige om. Jeg vet i hvert fall at vår forsvarsminister er genuint opptatt av våre soldaters ve og vel.




Forsvarsministeren har redegjort for at det er en prioritert oppgave å gi norske soldater som tjenestegjør i utlandet, en rask og forsvarlig behandling hvis det blir behov for medisinsk hjelp. Oppbyggingen av sanitetstjenesten i NATO-operasjoner er både et nasjonalt og et internasjonalt ansvar. Vårt PRT i Meymaneh skal være forsterket med et kirurgisk team for å kunne utgjøre en såkalt forsterket evakueringsakse. Etter at Norge trakk ut sitt feltsykehus fra Mazar-e Sharif i mars 2007, har legesituasjonen for de norske styrkene i Nord-Afghanistan blitt mer anstrengt. Men som vi har blitt orientert om, har man nå inngått en avtale som fram til april neste år sikrer at det er kirurger i Meymaneh. Behovet for kirurger er således i ferd med å bli dekket. Det er bra!




Samtidig gjenstår det altså en utfordring med hensyn til å rekruttere allmennleger til Mazar-e Sharif. Jeg vil imidlertid understreke at utfordringen med hensyn til å rekruttere medisinske spesialister på ingen måte har vært en ny problemstilling for oss som sitter i forsvarskomiteen. Disse utfordringene, som kan ha ført til operative restriksjoner, har vi i komiteen lenge vært klar over, bl.a. etter besøk hos Forsvarets sanitet i januar i år og vårt relativt nylige besøk i Afghanistan.




Så til et mer alvorlig spørsmål, som vi som storting også må ta inn over oss: Vil en bedret legedekning løse alle våre utfordringer i Afghanistan? Svaret på det er nei. Som vi har hørt i redegjørelsen, vil deltakelse i internasjonale operasjoner alltid innebære et element av risiko. Det kan vi ikke unngå. Vi må derfor dessverre innse at leger alene ikke er løsningen på alt.




Forsøker man å se nøkternt og objektivt på våre behov for sanitet og medisinsk kompetanse, er det først og fremst soldatene ute i felt som må ha den nødvendige kompetanse til raskt å stabilisere og håndtere skadede. Dernest er det behov for en raskest mulig evakuering til nærmeste sanitetsinstallasjon, fortrinnsvis et feltsykehus, hvor det nettopp er et tilstrekkelig antall medisinsk personell med spesialistkompetanse til å takle ulike typer skader. Av den grunn er den enkelte soldats sanitetskompetanse og tilgang på god medisinsk evakueringskapasitet vel så viktig, og antakelig viktigere enn ren nasjonal, norsk, lege/kirurgdekning hos våre styrker i Afghanistan.




Som forsvarsministeren har redegjort for, har våre styrker god sanitetskompetanse. Det er også besluttet å deployere tre helikoptre i Meymaneh fra våren 2008. Dette er antakelig det viktigste bidraget vi kan gi for å styrke våre soldaters sikkerhet, og det er noe jeg er godt fornøyd med.




Den viktigste grunnen til at Fremskrittspartiet ønsket denne redegjørelsen fra forsvarsministeren, var å skape klarhet i hva som vil skje nå og fremover med de norske bidragene i Afghanistan. Det har vært skapt mye usikkerhet om dette, ikke minst som følge av mye av den ordvekslingen som har vært i det offentlige rom.




Kontroll- og konstitusjonskomiteen har selvsagt en betydelig jobb når det gjelder å vurdere historien og fortiden, men vi anså det som helt avgjørende å skape klarhet i sikkerhetssituasjonen for de norske styrkene i Afghanistan. Jeg vil takke forsvarsministeren for at hun gav en redegjørelse på så kort varsel.




Vår oppfatning er at det virker som om situasjonen er rimelig under kontroll, i hvert fall på kort sikt. Jeg vil allikevel be forsvarsministeren om å avklare ytterligere hva som kommer til å skje etter 1. april, for ut fra alt det forsvarsministeren nå sa, står 1. april 2008 som vendepunktet, og som det store, nye og usikre tidspunktet når det gjelder de norske styrkene i Afghanistan. Dette vil jeg gjerne at forsvarsministeren tydeliggjør.




Gjennom denne brede redegjørelsen oppstod det også flere nye spørsmål, som jeg kanskje ikke skal reise nå, men som jeg i hvert fall vil be kontroll- og konstitusjonskomiteen om å se nærmere på. Ett er 

når

 helikoptrene som man nå har varslet skal komme til Afghanistan, faktisk dukker opp. Jeg hører forsvarsministeren opererer med begrepet «etter nyttår». Det er et flytende begrep, og det kunne være greit å få vite 

når

.




Dernest henviser hun til at man i betydelig grad har støttet seg på Tyskland. Et spørsmål som jeg også mener det er naturlig å reise, er: Har Tyskland gjennom sitt ansvar hatt tilfredsstillende legedekning i denne situasjonen?




Det er selvsagt helt avgjørende at vi stiller opp med nødvendige ressurser for å gjøre situasjonen best mulig, særlig når vi alle erkjenner at dette er et veldig risikabelt og krevende oppdrag. Jeg vil bare understreke på Fremskrittspartiets vegne at vi stiller oss bak det norske engasjementet. Vi er opptatt av å skape størst mulig grad av sikkerhet og trygghet for våre styrker som er til stede i Afghanistan, men også for de pårørende her hjemme, som selvsagt ønsker den aller største sikkerhet og trygghet for sine. Det er også grunnen til at vi har denne runden i dag.




Jeg la merke til at forsvarsministeren understreket at i situasjoner hvor legedekningen ikke er tilfredsstillende, har man lagt betydelige begrensninger på soldatenes aktiviteter. Det er selvsagt bra av hensyn til sikkerheten, men det reiser også spørsmål i forhold til hvilke konsekvenser det får for de norske styrkenes oppdrag i Afghanistan, og i hvilken grad det vil gå ut over våre andre allierte som opererer i området. Uansett reiser denne situasjonen en rekke spørsmål.




Jeg har lyst til å avslutte med å si at jeg opplevde redegjørelsen som tilfredsstillende når det gjelder legedekning og sanitet på kort sikt, men jeg undrer meg litt over at man først nå nylig har klart å komme på ideen om å samarbeide med helse- og omsorgsministeren og Legeforeningen om å få på plass en tilfredsstillende ordning som angivelig skal gjelde frem til april. Det er påfallende at man ikke har klart å gjøre dette tidligere, og at man av den grunn har hatt en ustabil og vanskelig situasjon for norske styrker i Afghanistan gjennom mange måneder, men det får vi komme tilbake til ved en annen anledning. Vi har allikevel tenkt å konkludere med, i hvert fall for øyeblikket, at på kort sikt virker dette tilfredsstillende. Jeg vil imidlertid understreke at forsvarsministeren bør klargjøre hva som etter hennes oppfatning vil skje etter 1. april 2008.




Jeg har lyst til å begynne der forsvarsministeren sluttet.




Det å sende ungdom ut for å bidra i militære operasjoner på vegne av vårt land, er en alvorlig sak for alle oss som er med på beslutningene om å gjøre det. Derfor er det nødvendig at vi sørger for at de er godt utstyrt, at de har god trening, og at de er i stand til å fylle oppgavene, men det er også nødvendig at de har et best mulig støtteapparat rundt seg når de sendes ut i den typen operasjoner. Det er vår forpliktelse som beslutningstaker å sørge for det. Derfor er det et tankekors at det åpenbart til tider har vært slik at det medisinske oppfølgingssystemet ikke har vært godt nok til at man fullt ut har kunnet løse de oppdragene man har vært sendt ut for å gjøre, tidligere. At det har hatt som konsekvens at man har sagt nei til enkelte oppdrag, synes jeg har vært en klok og nødvendig beslutning, men det er et tankekors at vi ikke har klart å fylle de oppgaver vi er bedt om av øvrige NATO-land eller andre organer, fordi vi har hatt mangler knyttet til oppfølging med legedekning og medisinsk personell.




Denne saken har flere sider, og noen av dem kommer til å bli tatt opp i kontroll- og konstitusjonskomiteen. Jeg synes at den redegjørelsen vi har fått nå, har gitt grunnlag for å si at pr. dags dato har forsvarsministeren sagt at situasjonen er tilfredsstillende og god nok. Vi vet ikke hva som kommer til å skje etter 1. april, men det er en optimistisk tone, og man har tro på at ting da skal være på plass. Jeg vil gjerne at statsråden kommer tilbake til akkurat hvor mye og hva man tror vil være på plass til 1. april.




Uansett er det slik at når vi er deltakere i en NATO-operasjon, er vi deltakere i et nett hvor det er naturlig å lene seg på andre NATO-land – få støtte og hjelp fra dem. Vi vil ikke stille som krav at alt skal være operert av nordmenn der det er tilstedeværelse av nordmenn, men at våre norske soldater skal ha den medisinske oppfølgingen innenfor en NATO-struktur som er nødvendig, slik at ikke mangler gjør at man enten får begrensninger på operasjonsmønsteret, eller at man på den andre siden får større ulykker eller mindre oppfølging hvis noe skulle skje, fordi vi ikke har god nok dekning.




Dette er et alvorlig spørsmål, som Stortinget blir nødt til å følge nøye med på fremover, ikke minst med hensyn til hva vi får på plass etter 1. april, men kanskje også med hensyn til hvordan vi strukturerer og tenker om samarbeidet mellom Forsvaret og helsemyndigheter i årene som kommer. For det å hindre oss i å delta og å ta på oss oppdrag fordi vi ikke har god nok sanitet og oppfølging, er altså også et problem når vi er til stede for å utføre oppdrag. Andres sikkerhet blir mindre i den sammenhengen.




Min konklusjon er at det synes som om strakstiltakene er på plass, men ikke som om vi har fått til strukturer som gjør at dette ikke blir et gjentakende problem over tid. Den utfordringen ligger fortsatt hos statsråden, å få til de strukturene som gjør at vi ikke får gjentakelser av den situasjonen vi nå har hatt i iallfall minst ti uker, nemlig at vi ikke har hatt god nok legedekning til at vi fullt ut har kunnet utføre de oppdragene som vi har fått.




Eg vil takke forsvarsministeren for ei god utgreiing. Ho har forklart at vi har rimeleg kontroll med situasjonen i dag og også fram til 1. april neste år. På ein god måte har ho òg stilt oss i utsikt at vi kan rekne med meir langsiktige løysingar. Dette arbeidet har ho starta på, og eg går ut frå at ho vil komme tilbake til Stortinget for å informere meir om det når arbeidet er sluttført. Det ser ut som om vi har dette under god kontroll.




Det er også slik at det har vore ein disputt mellom forsvarssjefen og sanitetssjefen, som vil bli teken opp i kontroll- og konstitusjonskomiteen. Vi her på Stortinget, som i fjor løyvde 50 mill. kr ekstra, innsåg at det var nødvendig med meir ressursar. Men det er klart: Vi frå Stortinget eller Regjeringa kan ikkje ringje rundt til norske sjukehus. Det føreset vi – og det forventar vi – at Forsvarets faglege leiing ordnar opp i. Eg skal derfor ikkje leggje meg opp i den disputten. Han vil bli teken opp i kontroll- og konstitusjonskomiteen.




Så er det slik at forsvarskomiteen lenge har visst om at vi har slite her. Derfor løyvde vi meir pengar, derfor besøkte vi også sjefen for Forsvarets sanitet på Sessvollmoen i januar i år, og vi var sjølvsagt også i Afghanistan og snakka med dei det gjaldt der, i leiren i Meymaneh.




Eg meiner at det er ikkje berre å få tak i legar. Og det er eingong slik at sikkerheita for soldatane byggjer på veldig mange ting. Soldatanes ve og vel byggjer på at det er godt rekrutterte folk, at dei har fått god opplæring, og at tryggleiken er på plass der han skal vere. Og kanskje det aller viktigaste for deira ve og vel er den oppfølginga dei får når dei kjem heim, for vi veit at ein del slit med seinskadar. Dei treng å få kontakt med Forsvaret for å få utgreidd kva dei har vore med på.




Det er også slik at det er viktig å legitimere dei oppdraga vi er ute på, best mogleg. Det viser seg å lønne seg på sikt. Det gjer at ein sikrar ei god rekruttering, ikkje berre frå Forsvarets eigne, men òg frå helsetenesta. Vi veit at andre organisasjonar, som Raude Krossen, Legar Utan Grenser, Palestinafronten osv., ikkje har store problem med å rekruttere folk frå helsetenesta. Dei reiser ut for ei heilt anna løn også, men dei stiller opp. I samband med kirurgi er det litt vanskeleg, for det å vere kirurg ute på oppdrag med våre soldatar betyr at dei ikkje får utøvd yrket sitt. Det skal vi sjølvsagt vere glade for, at det er sjeldan dei får lov til å praktisere det dei kan. Det er for så vidt eit ibuande problem. Det er lettare dersom ein reiser ut med f.eks. Legar Utan Grenser. Der vil ein stå og operere nærmast til ein sovnar.




Kontakten som er etablert med dei norske sjukehusmiljøa, ser ut til å kunne gje resultat. Det skal vi vere veldig glade for.




Det er veldig bra at forsvarsministeren kjem hit til Stortinget, for vi har i dag fått meir innsikt i kva våre soldatar eigentleg held på med. Vi ser at dei såkalla MOT-teama, altså dei mobile operasjonsteama, reiser mykje rundt. Dei observerer, dei rekognoserer, og sjølvsagt tek dei kontakt med ulike delar av lokalbefolkninga, først og fremst i Faryab-provinsen.




Så har vi fått høyre at det burde ha vore fleire pansra kjøretøy. Det kan i visse tilfelle gjere sikkerheita dårlegare – litt i forhold til det reint tekniske, dersom ein skulle kjøre på noko – men dersom ein kjører 

for

 pansra, vil ein ikkje kunne drive god nok etterretning eller kunne byggje eit godt nok nettverk for dermed å førebyggje eventuelle angrep. Så her er det eit tvieggja sverd med omsyn til at ein kan pansrast så godt at ein dermed skaper usikre situasjonar, fordi ein dermed ikkje har oversikt over kva som skjer der ein er.




No er det også eingong slik at lege/kirurg ikkje er alt. Det såg vi ikkje minst under den siste tragiske hendinga, der det kom tydeleg og klart fram at dei som kom i bilen bak, hadde hatt ei veldig god og grundig opplæring i førstehjelp. Dei fekk stabilisert den såra og fekk sjølvsagt også teke kontakt, slik at vidare hjelp kunne komme. Så dette at sanitet er opplæring nr. 1 for dei fleste av soldatane, er også ein grunnleggjande del av arbeidet.




Tryggleiken for soldatane kjem vi sjølvsagt tilbake til fleire gonger. Eg er fornøgd med at statsråden også kjem til å komme hit og informere om dei meir langsiktige løysingane som må komme.




 La meg først understreke at når Norge er med i Afghanistan, forankret i FN, er dette en meget krevende og viktig oppgave. Vi er der for å bidra til å sikre stabilitet og forhindre at Afghanistan blir en base for internasjonal terrorisme. Det er viktig for det første for å bidra til en økonomisk og sosial utvikling i landet, for det andre for å medvirke til den politiske nasjons- og statsbygging, og for det tredje: For at det i det hele tatt skal være mulig å få til de to førstnevnte prosessene, er det nødvendig med militær innsats for å sikre tilstrekkelig stabilitet. Derfor står vi bak Norges engasjement i Afghanistan.




For Kristelig Folkeparti er det en grunnleggende forventning at Forsvarets ledelse har en kontinuerlig og sterk fokusering på sikkerheten for våre soldater som deltar i dette oppdraget. Herunder er det en klar forventning at det til enhver tid er en medisinsk beredskap som sikrer rask og forsvarlig behandling når det er nødvendig.




Den siste tidens alvorlige hendelser har dessverre etterlatt tvil om hvorvidt dette er tilfellet. Det er en usikkerhet som vi ikke kan leve med. En forsvarlig helsemessig beredskap er avgjørende for liv og død for våre soldater. Det er bakgrunnen for at Stortinget har bedt om en rask redegjørelse fra statsråden her i salen. Det har vi fått, og jeg takker statsråden for det.




Jeg har registrert at den siste tidens press fra storting og media har resultert i en økt aktivitet fra statsrådens side. Det er bra at det etter dialog med Legeforeningen er blitt enighet om strakstiltak for rekruttering av kirurger. Det er bra at en anestesilege og en kirurg i disse dager har reist ned. Det er bra at det er inngått avtale med universitetssykehusene om å sikre spesialister. Jeg forutsetter at man om nødvendig også vurderer bruk av utenlandske legespesialister. Og det er bra at tre norske helikoptre kom på plass tidlig neste år, slik statsråden opplyste om.




Samtidig er jeg nødt til å si at jeg synes det er påfallende hvordan utfordringer Forsvaret har slitt med over måneder og år, nå er løst nærmest i løpet av en langhelg. Det er påfallende hvordan de betydelige utfordringene for rekruttering av helsepersonell som forsvarsministeren har vist til, nå er håndtert i løpet av kort tid. Ja, det virker i det hele tatt som om det har vært en treghet, en mangel på proaktiv handling, for å sikre en forsvarlig medisinsk behandling for norske styrker, styrker som jevnlig er på skarpe oppdrag. Hvis det er tilfellet, er det alvorlig. Jeg må si at redegjørelsen etterlater et spørsmål om ikke mer kunne vært gjort før fra statsrådens side.




Det må understrekes at statsråden har ansvar for at våre soldater har en forsvarlig medisinsk beredskap, og den varierer ikke, verken med mediedekning eller med parlamentarisk oppmerksomhet. Den er et kontinuerlig ansvar, som er grunnleggende for å gi soldatene og deres familier den nødvendige trygghet. En slik vurdering må bygge på faglige vurderinger. Det er en medisinskfaglig vurdering hva som er forsvarlig medisinsk beredskap, og det er selvfølgelig en militærfaglig vurdering hva det er forsvarlig å gå inn i av oppdrag for våre styrker. Fortsatt gjenstår enkelte spørsmål knyttet til Forsvarets avtale med sjefen for Forsvarets sanitet, prosedyrene som ble valgt i saken, oppfølging av varslere i Forsvaret osv. Jeg er glad for at disse spørsmålene nå skal behandles videre i kontroll- og konstitusjonskomiteen, og at vi forhåpentligvis gjennom denne redegjørelsen her i dag har fått skilt ut det helt nødvendige, aktuelle spørsmålet om forsvarsministeren og forsvarsledelsen har en tilstrekkelig kontroll på den medisinske beredskap og legedekning fra nå av og framover. Det har vært avgjørende å få avklart at de ansvarlige myndighetene er i stand til å sikre en forsvarlig beredskap framover for soldatene våre, både på kort og på lang sikt.




Jeg mener at forsvarsministerens redegjørelse sannsynliggjør at man nå tar de nødvendige grep, og at man vil følge opp situasjonen. Jeg har den forventning at Stortinget blir holdt orientert om hvordan dette går. Jeg har ikke minst den forventning at både forsvarsminister og forsvarsledelse for øvrig har en meget proaktiv holdning når det gjelder å løse de problemene som vi her har behandlet.




 Jeg vil takke forsvarsministeren for en grundig og god redegjørelse om legedekningen og sikkerhetssituasjonen for de norske styrkene i Afghanistan.




Vår stabiliseringsenhet, PRT i Meymaneh, gjør en viktig jobb både for ISAF og for sivilbefolkningen i Nord-Afghanistan. PRT-konseptet innebærer at en rekke mobile observasjonsteam, MOT-team, opererer ut fra basen. MOT-ene har hele Faryab-provinsen som operasjonsområde og kan være flere dagsreiser unna leiren i Meymaneh. Deres oppgave er å holde kontakt med lokale myndigheter, som distriktsguvernører, politisjefer, eldreråd i landsbyene o.l. Dette gir et godt grunnlag for den nødvendige afghaniseringen som vi også jobber med. Denne måten å arbeide på understøtter den afghanske regjeringens autoritet, skaffer situasjonsoversikt og muliggjør ISAFs nærvær over hele landet. Samtidig utgjør disse et viktig kontaktpunkt opp mot den sivile befolkningen, noe som igjen muliggjør større satsing på å bygge opp det sivile samfunn i det området der vi er lokalisert.




Norske soldater som sendes ut for å bidra til konfliktløsning og fred, samt deres pårørende, må være trygge på at sikkerheten for personellet er prioritet nr. 1. Dette gjør vi bl.a. ved å ha tilgang til best mulig moderne materiell og utstyr samt ved å ha en forsvarlig akuttmedisinsk beredskap. Vi kjenner også til at det i Norge er diskusjoner om hva som er en forsvarlig akuttmedisinsk beredskap. Vi vet at etter at Norge trakk ut sitt feltsykehus fra Mazar-e-Sharif i mars 2007, har Tyskland overtatt ansvaret for feltsykehuset, og dermed har legesituasjonen for de norske styrkene i Nord-Afghanistan blitt noe mer anstrengt. Men i en akuttsituasjon har Tyskland påtatt seg oppgaven med å bidra med nødvendig sanitetshjelp. Tidligere ble de kirurgiske teamene ved dette feltsykehuset også benyttet i Meymaneh. I denne perioden rullerte vi personell fra de kirurgiske teamene mellom Mazar-e-Sharif og Meymaneh.




Jeg tror det er naturlig å vurdere å bygge opp igjen en bedre sanitetstjeneste i Meymaneh, noe som vil bedre akuttberedskapen i området og samtidig kunne gi et tilbud om helsetjenester til lokalbefolkningen. Jo bedre forhold man har til sivilbefolkningen, jo bedre vil også den generelle sikkerhetssituasjonen være for våre soldater i området.




Jeg har merket meg at Forsvaret fokuserer på den enkelte soldats sanitetskompetanse i tillegg til tilgang på god medisinsk evakueringskapasitet. Senterpartiet er derfor tilfreds med at det er besluttet å deployere tre helikoptre i Meymaneh fra våren 2008. Det er antakelig det viktigste bidraget vi kan gi for å styrke våre soldaters sikkerhet, noe vi er godt fornøyd med.




Det å sende norske soldater og offiserer til utenlandsoperasjoner er en av de viktigste, men samtidig en av de vanskeligste beslutningene vi står overfor. Det er viktig at våre styrker er godt forberedt, godt utstyrt, godt ledet, og at de får god oppfølging i etterkant. Jeg forstår forsvarsministeren slik at hun tar dette ansvaret meget alvorlig, og det er vi tilfreds med.




 Jeg vil takke statsråden for redegjørelsen og takke Presidentskapet som fikk dette så fort på dagsordenen.




Det å sende soldater i krig er den mest alvorlige, den viktigste og den vanskeligste avgjørelsen man tar i en folkevalgt forsamling og i et parlament. Derfor må vi som folkevalgte gjøre alt som står i vår makt for å sikre at soldatene kan gjøre den jobben de er sendt av oss for å gjøre, på en best mulig måte, med et størst mulig sikkerhetsnett rundt seg.




Venstre syns det er tilfredsstillende at statsråden sier at de tiltakene man har satt i gang i det siste, har fått umiddelbar effekt. Det er et annet organ her i Stortinget som skal jobbe videre med hvorfor disse tiltakene ikke har vært satt i gang før. Men Venstres bekymring, i likhet med flere andres her, er hva som skjer etter 1. april. Statsråden må forsikre oss om at trykket blir holdt, og at oppgavene blir løst også etter 1. april.




Venstre syns det er positivt at man har lagt seg på en profil med samarbeid med andre land for å løse disse oppgavene. Det er både fornuftige og gode løsninger, også det at man kansellerer oppdrag hvis man ikke har god nok sikkerhet bakover. Det som bekymrer Venstre, er at man ikke alltid ser at den største utfordringen de siste ukene ikke nødvendigvis har vært knyttet til operasjoner. Man lever hele tida i en krigssituasjon, og trusselen kan også være der når man er på vei til skytetrening, ikke bare når man er på vei til det som kan bli skarpe trefninger.




Venstre vil også bemerke at det er viktig at man har riktig materiell, ikke bare riktige folk, rundt seg. Det har også blitt reist spørsmål om vi har de riktige helikoptrene og flyene for å få gjort denne jobben – ikke bare om vi har dem, men om vi har de riktige typene. Så jeg vil også be statsråden om en vurdering av om helikoptermateriellet er det som er det riktige og det nyttige for dem vi har sendt ut for å gjøre en jobb.




 Jeg vil takke for den støtten som Stortinget bredt gir til de norske soldatenes oppdrag i Afghanistan. Det betyr mye for dem som er ute.




Jeg skal kommentere noen av de innleggene som er kommet.




Det er mange som sier at de er tilfreds med de tiltakene som er gjort på kort sikt. På lengre sikt vil jeg spesielt vise til den avtalen som tidligere er inngått mellom Forsvaret og Ullevål universitetssykehus, og som nå også skal utvides til å gjelde flere andre sykehus, i første omgang Universitetssykehuset Nord-Norge. Forhåpentligvis skal vi få de samme kontraktene med andre sykehus rundt i landet. Vi er godt i gang med det arbeidet, og jeg har tro på at det skal gi effekt.




Så til dialogen med Den norske legeforening og andre foreninger som organiserer akademisk befal, om ordningen for vernepliktig akademisk befal. Her er det også inngått samarbeid for å gjøre denne tjenesten mer attraktiv, for derved å kunne rekruttere flere leger til videre tjeneste i Forsvaret.




Når det gjelder det internasjonale sporet, som flere har vært inne på, har vi et veldig godt samarbeid med Serbia – vil jeg si – og vi hadde i lang tid veldig stor tro på at det skulle gi oss effekt. Men det ble stoppet av formelle grunner – ikke i Norge, men i Serbia.




Det har vært spørsmål om helikoptrene, og når de kommer på plass. Helikoptrene vil komme på plass i mars/april. De helikoptrene Norge har, er noe annerledes enn helikoptrene som Tyskland har. Tyskland har store helikoptre, som nærmest er flygende hospital for evakuering. Tyskland har også et veldig godt sykehus i Mazar-e-Sharif, som støtter våre styrker og har det som oppgave. Det er svært viktig for oss. Dette hospitalet var det jo tidligere Norge som hadde ansvaret for. Nå er det Tyskland som har det.




Vi sier veldig klart at dersom vi ikke har medisinsk kapasitet tilgjengelig før en operasjon, vil vi begrense den operative aktiviteten. Det er det den lokale sjef som avgjør. Den begrensningen i aktivitet har ikke hatt noen konsekvenser for våre allierte, for spesielt i Faryab-provinsen er det slik at det bare er Norge som opererer, gjennom denne stabiliseringsstyrken og MOT-teamene som opererer i provinsen. Når det gjelder Mazar-e-Sharif, har det vært begrensninger også der på om man overhodet kunne operere, men der har man hatt større tilgang på leger, spesielt fra Tyskland.




Jeg er blitt spurt: Hvorfor har ikke dette skjedd før? Jeg må si at jeg forstår spørsmålet. Jeg skulle egentlig ønsket at dette hadde løst seg tidligere, for det har blitt iverksatt en rekke tiltak, som jeg nå har prøvd å understreke. Dessverre har de av ulike grunner ikke gitt de resultatene som vi hadde håpet på. Det var derfor helt nødvendig for meg å gripe saken an på en annen måte.




Representanten Trine Skei Grande ber meg forsikre at trykket blir holdt oppe. Det skal det bli. Når det gjelder de riktige flyene, eller helikoptrene, er det klart at vi har de helikoptrene Norge har, i Forsvaret – det er ikke andre slike kapasiteter tilgjengelig. Men de helikoptrene som vi vil bruke i Afghanistan, har også en ambulansekapasitet, selv om den er noe mer begrenset enn det Tyskland har. Likevel ser vi dette som en forbedring med hensyn til tid.




For øvrig skal jeg forsikre om at jeg skal holde trykket høyt på denne saken.




 Debatten om saken på tilleggsdagsordenen er avsluttet.




Presidenten vil foreslå at forsvarsministerens redegjørelse om legedekning for norske styrker i Afghanistan vedlegges protokollen. – Det anses vedtatt.




Vi går så til den ordinære dagsordenen, nr. 19.





                    
                    
                    

