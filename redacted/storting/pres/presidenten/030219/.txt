 Representanten Kristin 

Halvorsen

, som har vært permittert,
har igjen tatt sete.

Den tidligere midlertidig fritatte vararepresentant
for Nord-Trøndelag fylke, Tone 

Løwe

,
har igjen tatt sete.

Den innkalte vararepresentant for Buskerud
fylke, Martin 

Kolberg

, har tatt sete.

Med hjemmel i forretningsordenens § 26
fjerde ledd vil presidenten foreslå at det oppsatte ukeprogram
for inneværende uke endres slik at det berammede
møtet i Lagtinget torsdag 20. februar utgår.

Ingen innvendinger er kommet mot presidentens
forslag. – Det anses vedtatt.

Representanten Per Roar Bredvold vil framsette
et privat forslag.

 Jeg har på vegne av Thore A. Nistad,
Henrik Rød og meg selv den ære å fremme
forslag om fritak for årsavgift for
stjålne biler fra det tidspunkt bilen ble stjålet,
dersom bilen ikke kommer til rette.

 Representanten Torstein Rudihagen
vil framsette et privat forslag.

 Eg skal på vegner av Svein Roald Hansen
og meg sjølv få lov å setje fram eit
forslag om avgiftsfritak for kornbaserte mjølkeprodukt.

 Representanten Carl I. Hagen vil
framsette fire private forslag.

 På vegne av Øyvind Vaksdal, Øyvind
Korsberg og meg selv vil jeg fremme forslag om å tydeliggjøre
myndighetsansvaret for kraftforsyningen samt sikre virkemidler for å unngå rasjonering,
forslag om tiltak for å sikre økt vannkraftproduksjon
og forslag om tiltak for å sikre snarlig bygging av gasskraftverk
i Norge.

På vegne av meg selv vil jeg fremme
forslag om øyeblikkelig å sikre Teletopia AS tilgang
til Telenor Mobil AS" nett, slik at det er mulig for Teletopia å tilby
SMS-meldinger.

 Forslagene vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsråd Lars Sponheim

statsråd Svein Ludvigsen

statsråd Victor D. Norman

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. –

Vi starter da med første
hovedspørsmål, fra representanten Øystein Djupedal.

 Jeg vil gjerne stille et spørsmål
til landbruksminister Sponheim.

WTO-sekretariatet har lagt fram et forslag
til liberalisering av WTO-regelverket for landbruk, som er ytterliggående,
i den forstand at det vil rasere alt det vi kjenner av norsk landbruk.
Det vil bety en dramatisk endring i hele
distriktsstøtten, i muligheten totalt for å drive
matvareproduksjon
i Norge.

Jeg registrerer at også statsråd
Sponheim mener at dette forslaget er dramatisk, og at
det vil rasere norsk landbruk – ja sågar tror
jeg han sa at det var bare å stenge døra
på dagen. Det betyr at i dette spørsmålet
vil det være mulig at Regjeringen kan få noe
støtte ved å være hard i disse
forhandlingene.

Mitt spørsmål til statsråd
Sponheim er: Finnes det noen som helst realisme i at norske
posisjoner i WTO-forhandlinger om landbruk har støtte og
vil kunne realiseres, eller er det i praksis slik at man
bokser i en dyne, så taper  man,  og  så  gir
 Regjeringen  seg  i  siste  runde – som den jo er kjent
for i så mange andre forhandlinger?

 Som kjent er det norske forslaget
lagt fram innenfor de tidsfrister som var satt.
En kan vel si om dette forslaget – som på det
mest følsomme punktet reduserer tollsatser med 10 pst. – at
det vel er det forslaget som er lagt fram i WTO-forhandlingene som forandrer
minst på dagens situasjon.

Etter at dette forslaget ble lagt
fram, har det fått tilslutning fra en del land. Det gjelder
Sveits, Island, Israel og Sør-Korea. En nærliggende
alliert, Japan, valgte å gå for EUs forslag – som
går litt lenger – men tar noen forbehold.

Det er Regjeringens oppfatning at vi fortsatt
skal stå på den norske posisjonen til
WTO, og slåss for å få et resultat som
er nærmest mulig den. Vi vet at den andre store
maktblokken i disse forhandlingene, EU, har en posisjon som på mange
områder er lik den norske, men som går
litt lenger når det gjelder minstereduksjoner av tollsatser.
Derfor var det noe overraskende for oss at WTO-administrasjonen,
ved Harbinson, da de la fram sitt forslag, la seg så langt
mot den amerikanske siden og mot Cairns-landene.

Det er ingen tvil om at uansett hvordan man
dechiffrerer dette forslaget til norske forhold, så er
dramatikken nesten total. Det vil i Norge ikke
bli produsert noe i nærheten av det vi kjenner av landbruksvarer
i dag. Derfor blir det viktig for Regjeringen – og jeg
skal love at vi kommer til å prioritere det veldig høyt – å gjøre
hva vi kan i disse forhandlingene for å bringe resultatet
så nær den norske posisjonen som mulig,
for det handler om livet til store deler av norske distrikter
og bygder. Så dette blir det veldig viktig å prioritere
for landbruket. Det er også i samsvar med Sem-erklæringen,
som sier veldig klart at på de viktige landbruksproduktene
skal vi ha effektive tollsatser for å beskytte norsk produksjon.

 Jeg ble ikke veldig beroliget av
svaret. Jeg tror ikke WTO akkurat kikker i Sem-erklæringen
og sier: Oi sann, dette var tunge argument! Derfor må det
noe mer tyngde bak dette. Jeg må si jeg er urolig. Men
jeg er beroliget fordi statsråden veldig klart sier
at dette forslaget er dramatisk. Samtidig må jeg si at når
vi ser de motkreftene som er, blir det veldig lett slik at det igjen
er de store nasjonene som klarer å diktere verdenshandelen,
diktere en liberalisering, både for dyrehelsen,
for menneskehelsen og for mange andre med distriktsstøtte,
noe som vil være dramatisk. Da må det
finnes en plan B. For vanligvis er det slik at de store vinner. Det
betyr at de små taper. Hva er da Regjeringens plan B når
det gjelder dette?

WTO er en konsensusorganisasjon. Det betyr
at alle land må være enige.
Det betyr at også Norge, som en liten nasjon
i dette, har mer tyngde, mer styrke enn det folketallet skulle tilsi.
Derfor må det finnes en plan B fra Regjeringen. Hvis Regjeringen
faktisk mener at dette er så dramatisk, så alvorlig
for bosetting og landbruksproduksjon i Norge, må statsråd
Sponheim også overfor Stortinget kunne si hva
plan B er.

 Jeg er urolig – jeg er mer enn urolig – for
dette er en svært alvorlig situasjon. Det har jeg heller ikke
lagt skjul på i noen av de kommentarene jeg på vegne
av Regjeringen har gitt uttrykk for når det gjelder dette.

Det er klart at vi kommer til å bruke hele
vårt kontaktnett og alle våre
diplomatisk evner og muligheter for å søke
flest mulige allianser. Det er vi for lengst i gang med. Det var
et omfattende møte i Japan rett før
helgen blant de store aktørene i dette forhandlingsløpet,
som besluttet at dette utkastet til WTO-administrasjonen som Harbinson
har lagt fram, ikke er grunnlag for videre forhandlinger.
Så vi må kunne si at selv om Norge ikke
var invitert til å delta der, var noen av våre
allierte i disse spørsmålene, bl.a. Sveits, der.
I så fall har vi vunnet første slag,
og at vi ikke nå skal forhandle ut fra dette dramatiske
forslaget fra WTO-administrasjonen. Det betyr at før forhandlinger
kan komme i gang, må det foreligge et annet utgangspunkt,
og fra vårt synspunkt et atskillig bedre utgangspunkt
for å ha grunnlag for forhandlinger.

Plan B er å søke
allianse med så mange land som mulig. I neste omgang må vi også å ha
et samarbeid med EU, som på viktige
områder er enig med oss. Vi skal huske
på at dette også er et dramatisk forslag
for hele Europas landbruk.

 Presidenten vil tillate tre oppfølgingsspørsmål – først
Marit Arnstad.

 Det er mange som heter Ødegård i Norge.
Det kommer av at mange gårder ble lagt øde etter
Svartedauen. Jeg vet ikke hva man skal kalle de gårdene
som eventuelt blir lagt øde hvis Harbinsons forslag
skulle gå igjennom – men kanskje Harrygård, eller noe
lignende.

Jeg synes det er viktig at dette spørsmålet
løftes opp fra en diskusjon om antall prosent, for dette
er ikke rike land mot fattige land. Dette er
industrijordbruk mot småskalalandbruk. Dette er et angrep
på de landene i verden som har den mest desentraliserte
jordbruksproduksjonen og den mest miljøvennlige jordbruksproduksjonen.
Jeg tror det er viktig at man også fra den norske
regjeringens side løfter fanen i diskusjonen
om dette – løfter den utover diskusjonen om bare
posisjonene.

Jeg registrerer at landbruksministeren er bekymret,
og at han også ser på muligheten for å vurdere
flere alternativer, bl.a. å kreve et nytt grunnlag å forhandle
på. Er det også et alternativ, dersom
forhandlingene skulle ture i vei på den måten
vi nå har sett, at Norge kan komme til å vurdere å si
nei til den nye runden i WTO?

 Det siste spørsmålet er det iallfall
umulig å si noe om nå, fordi Norge har
mange interesser knyttet til WTO som også er
offensive i den forstand at vi har eksportinteresser. Det er også en
diskusjon om hva offensive og defensive interesser
er. Offensive interesser handler i denne sammenheng
om eksportinteresser. Norge skal ivareta helheten.
Men det er ingen tvil om at landbruksforhandlingene er viktige,
for de er nøkkelen til også å finne
løsninger på andre områder. Derfor
er landbruket så viktig for mange land.

Det å tenke seg at vi ikke
skal være med på å finne en løsning,
er en tanke jeg ikke synes er viktig og riktig å tenke
på det nåværende stadium. Vi må nå slåss
for å få gode løsninger for
landbruket, og samtidig ivareta våre offensive
interesser på andre næringsområder.

Jeg er enig i det representanten gir uttrykk
for når det gjelder de fattigste landenes interesser. De
fattigste landene – spesielt de 48 MUL-landene – trenger
preferanser til de rike landene. Skal preferansene være
effektive, må det også være
effektive tollsatser mot u-land, som har en voldsom leveringsevne
av matvarer, f.eks. Argentina og Uruguay.

 Aud Gaundal – til oppfølgingsspørsmål.

 I Norge er 3,5 pst. av arealet
vårt dyrket. Det gir sjølsagt matproduksjon, men også kulturlandskap
og ikke minst bosetting. Så er det en stor grad av
sysselsetting knyttet til de 70 000
gårdsbrukene vi har. Vi har 30 000 i næringsmiddelindustrien.
Vi har en stor mekanisk verkstedindustri
som er knyttet til landbruket. Det er transport, det er regnskapsføring
og ikke minst turisme.

De forhandlingene som skjer, er av veldig stor
interesse for hele landet,
og sjølsagt mest i forhold til bosetting, for det er snakk
om bygdene. Nå hører jeg at landbruksministeren sier
at det er vanskelig å se konsekvensene
av vedtaket, bl.a. dette med tollsatser, før sluttresultatet
på importvern er på plass. Vil det bety
at årets landbruksoppgjør ikke vil bli
berørt av et eventuelt forhandlingsresultat?

 Det vil gå lang tid før vi kjenner
sluttresultatet av forhandlingene i WTO. Men Norge har
for sin del levert en posisjon basert på at tollsatsene
skal reduseres med minimum 10 pst. Det mener vi
alvor med. Det innebærer at vi med dette forslaget
har signalisert at vi vil ta del i forhandlingene. Det er mange som
har spurt meg om hvorfor vi ikke så å si
melder oss ut av WTO, nekter å levere posisjonspapirer eller
slike ting. Vi trenger trafikkregler for verdenshandelen på alle områder, også for
landbruket. Derfor er det viktig at vi får være
med, med en reell posisjon.

Jeg har gitt uttrykk for, og det mener
jeg, at jeg ser det vanskelig i en situasjon
hvor vi vil ha troverdighet og aksept blant andre land
for at vi mener alvor med vår posisjon som vi
har levert til WTO, å gå i motsatt retning ved første
anledning hjemme i forbindelse med jordbruksavtalen. Det betyr ikke
at vi må begynne å gå noen
raske skritt, eller noen skritt i det hele
tatt, i retning av det som ligger i WTO, men vi kan ikke
gå i motsatt retning. Det innebærer at jeg ser
det som veldig vanskelig å øke
målprisene ved årets jordbruksavtale når
en konsekvens av det vi har forpliktet oss til nasjonalt i WTO,
er det motsatte.

 Øystein Hedstrøm – til
oppfølgingsspørsmål.

 WTOs innspill er slått stort opp i
mediene, og jeg ser at organisasjonene Bondelaget og Bonde-
og Småbrukarlaget svartmaler, selv om vi alle
vet at dette er et ytterpunkt. Det som WTO må finne frem
til, er et minste felles multiplum, og vi regner med at
det kan ligge omtrent på EUs innspill, men det kan være
alvorlig nok. En reduksjon av internstøtten
med 55 pst. kan bety mindre tilskudd og støtte
til den norske bonde – på 5–6
milliarder kr.

Men vi har jo veldig store muligheter. Vi kan
se på melkeproduksjonen i Norge, der hver bonde i gjennomsnitt
får subsidier på 350 000 kr. Når
det gjelder melkeproduksjon, har en melkebonde i Norge
siden 1970-tallet hatt 12–14 melkekyr, og det var omtrent
likt i Norden. Men svenskene har nå 30 melkekyr pr. bonde,
danskene har 60, og finnene er på full fart fremover. I alle
de andre nordiske landene tilpasser man seg virkelighetens
verden (presidenten klubber). Skal man ikke se på struktur
og gjøre noe når man har beregnet at man kan spare
3,5 milliarder kr i Norge ved å øke
antallet kyr til 25 (presidenten klubber igjen)?

 Øystein Hedstrøm må være
så snill å høre når
presidenten klubber. Når tiden er oppbrukt, er den oppbrukt.

 Utviklingen i norsk landbruk går også i
retning av at den volumproduksjonen vi har, som er spesielt
følsom overfor disse tollsatsene, går i en mer
kostnadseffektiv retning.
Jeg kan vanskelig se for meg en utvikling der
vi skal få – skal vi si – så store
enheter, f.eks. i melkeproduksjonen, som det de har i Sverige, men
all utvikling går i en slik retning, også elementer som
lå i siste jordbruksavtale, f.eks. omsettelige melkekvoter.
Det er også slik at unge bønder
som nå satser langsiktig innenfor dette,
nok ønsker å være
mer robuste, i den forstand at de bygger større enheter,
eventuelt deltar i samdrifter som bidrar til større
enheter.

Men i forhold til WTO-regimet, som vi nå står
overfor, er ikke dette noen tilpasning som betyr
noe. Det er nok en dråpe i havet i forhold til de krav
til kostnads- og prisreduksjoner som vi vil møte
om dette Harbinson-forslaget skulle få gjennomslag. Så vi
er helt avhengige av å legge tyngde i forhandlingene, som
sikrer at vi får rammer for i det hele tatt å drive
et landbruk i Norge selv om vi skulle satse på et enda
mer kostnadseffektivt landbruk.

 Vi går videre til neste
hovedspørsmål.

 Jeg har et spørsmål til statsråd Norman.

Arbeidsledigheten vokser nå kraftig.
Siden regjeringsskiftet høsten 2001 har ledigheten vokst
fra om lag 60 000 til nær 100 000 helt
ledige. Det er 75 flere ledige pr. dag mens denne regjeringen har
sittet med ansvaret. Spesielt alvorlig er det at det er
en økning i antallet langtidsledige, de som går
arbeidsledig lenge, at ledigheten blant unge øker,
og at ledigheten nå igjen er på full fart opp
blant minoritetsbefolkningen i Norge. Vi vet at ledigheten går
lettere opp enn ned. Hvis ledigheten først er gått
opp, fører det lett til utstøting og varig utestenging fra
arbeidsmarkedet.

For Arbeiderpartiet
er arbeid til alle den viktigste målsettingen
i den økonomiske politikken, og vi mener at det er
et veldig alvorlig problem at ledigheten nå vokser
så sterkt som den gjør. Jeg går ut fra
at Regjeringen også har som overordnet målsetting å holde
ledigheten nede, og mitt spørsmål er: Er Regjeringens økonomiske
politikk mislykket når man ikke greier å unngå økt
ledighet?

 Regjeringens økonomiske politikk er ikke
mislykket. Arbeidsledigheten og økningen i den er sterkt
foruroligende. Det viktigste arbeidet i den
forbindelse er å forhindre at ledigheten stiger. Det har å gjøre
med den generelle økonomiske politikken. Regjeringen har
fått igjennom et stramt budsjett som allerede
har bidratt til to rentenedsettelser, og som har bidratt til at
kronekursen har sunket med 4–5 pst. i løpet av
relativt kort tid, og derved har bidratt til at konkurranseevnen
for norsk næringsliv for første gang
på lang tid er i ferd med å bli bedre. Vi har
fått på plass et inntektspolitisk samarbeid
som gjør at lønnsutviklingen i Norge
i inneværende år etter all sannsynlighet
kommer til å bli vesentlig lavere enn den har vært
tidligere. Gjennom disse tiltakene legger vi forholdene til rette
for at færre skal få sine arbeidsplasser
truet, og vi skaper grunnlag for nye arbeidsplasser.

Parallelt med det har vi iverksatt
omfattende tiltak for å sørge for at ikke
flere blir langtidsledige. Vi har styrket Aetat kraftig, mye kraftigere
enn noen andre i Stortinget har foreslått,
for å gi hjelp og veiledning til dem som blir ledige, for å få dem
tilbake i jobb så fort som mulig. Vi har styrket Aetats
tiltaksarbeid primært rettet
inn mot dem som nylig er blitt ledige, for igjen å hjelpe
dem tilbake i jobb så raskt som mulig for å forhindre
at de går inn i langtidsledighet. Og når det gjelder
tradisjonelle arbeidsmarkedstiltak, har vi konsentrert
disse nettopp om de gruppene som er langtidsledige, som
har spesielle problemer, for å forhindre at en langvarig
situasjon med ledighet som de dessverre
er kommet inn i, skal medføre at de faller utenfor arbeidslivet
på varig basis.

Gjennom disse tiltakene har vi lagt grunnlaget
for å forhindre at arbeidsledigheten skal vokse ytterligere,
i den grad vi har kontroll over det – den internasjonale økonomiske
utvikling har vi dessverre ikke kontroll
over – og vi har lagt forholdene til rette for at arbeidsledighet ikke
skal være noe man utsettes for i lengre
tid.

 Regjeringen undervurderte lenge faren for økt
ledighet. En rekke statsråder uttalte at det ikke
var noen særlig grunn til bekymring, og de tiltakene
Regjeringen nå setter i verk, kommer for sent og er for
svake. Det trengs vesentlig kraftigere virkemidler for å sikre
arbeidsplassene og unngå en historisk sterk nedbygging
av industrien og andre konkurranseutsatte norske
bedrifter.

Det er gledelig at rentene går ned,
men rentene går nå ned fordi arbeidsledigheten
går opp. Og Arbeiderpartiet vil
aldri godta at økende ledighet brukes som et
virkemiddel i den økonomiske politikken. Målet
må være at vi greier å gjenta
det vi gjorde tidligere på 1990-tallet, da vi lyktes med å få både
lavere ledighet og lavere rente samtidig. Økende ledighet for å få kontroll
med kostnadsveksten i økonomien og få ned
rentene er en svært dårlig økonomisk
politikk, og jeg mener det er mislykket økonomisk
politikk når man har en så kraftig vekst i ledigheten som
denne regjeringen har administrert det siste året.

 Virkeligheten blir ikke skapt av
at man påstår noe som faktisk ikke er
sant. Denne regjeringen har gjort mer for å skape arbeidsplasser, for å forhindre
at folk skal bli ledige, enn mange tidligere regjeringer har gjort.
Jeg har lyst til å minne om at det ikke er så veldig
mange måneder siden regjeringen Stoltenberg hadde
som utgangspunkt at privat næringsliv faktisk måtte
godta at de systematisk skulle avgi arbeidsplasser for å styrke
offentlig sektor. Vi skal ikke langt tilbake i tid for å komme
til et tidspunkt da regjeringen Stoltenberg faktisk økte
skattene for næringslivet, fordi man sa at det var viktigere å legge
forholdene til rette for offentlig sysselsetting
enn å legge forholdene til rette for vekst og arbeidsplasser
i privat næringsliv.

Hvis vi skal forhindre varig ledighet i Norge,
må vi legge forholdene til rette for et vekstkraftig næringsliv. Det
er ingen regjering som har gjort mer på det området enn
regjeringen Bondevik II har gjort siden den tiltrådte.

 Da har presidenten tenkt å tillate
tre oppfølgingsspørsmål – først
Hill-Marta Solberg.

 Etter å ha hørt
statsråd Normans svar om at den økonomiske politikken etter hans
vurdering åpenbart er vellykket, etter også å ha
hørt at vi har en sittende regjering som gjør
mer enn noen tidligere regjeringer noen gang
har gjort for å unngå ledighet, er mitt enkle
spørsmål: Kan vi nå vente at ledigheten kommer
til å gå ned?

 Ingen kan utstede garantier for ledighetsutviklingen,
i hvert fall ikke med det internasjonale økonomiske
bildet vi har nå. Hvis Arbeiderpartiet ikke
har tilstrekkelig kunnskap om det som skjer internasjonalt til å være
klar over at vi ikke har full kontroll på dette
området, får det være Arbeiderpartiets problem.

Det jeg sier, er at Regjeringens økonomiske
politikk gir resultater i betydningen å styrke norsk næringslivs konkurranseevne
og legge forholdene til rette for å skape nye arbeidsplasser
i Norge. På den måten legges grunnlaget for at
vi fremover kan få så lav ledighet som
det er mulig å få med de internasjonale rammevilkår
vi arbeider innenfor. Men jeg kan ikke utstede noen
garanti om den økonomiske utviklingen i USA eller
i EU. Norge har en åpen økonomi. Så vidt
jeg har forstått, har også Arbeiderpartiet
vært tilhenger av at vi skal ha en åpen økonomi.
Da er det en del av virkeligheten at det av og til skjer ting utenfor
Norges grenser som ikke er helt gunstig for
oss.

 Carl I. Hagen – til oppfølgingsspørsmål.

 Jeg har to oppfølgingsspørsmål.

For det første sa statsråden
at det er i gang et inntektspolitisk samarbeid, som i seg selv er
bra. Der skulle man ha hørt på våre
forslag for ett år siden, så kunne vi kanskje
ha hindret det kostbare lønnsoppgjøret ved å gi
skatte- og avgiftslettelser i stedet. Vil Regjeringen nå være enig
i at målsettingen for lønnsoppgjøret
bør være et nulloppgjør, kun
med endring av datoene i avtalene – ingen andre
endringer? Vil Regjeringen forhandle med partene ved å tilby
skatte- og avgiftslettelser, slik at den positive utvikling når
det gjelder eventuell kjøpekraft, sikres?

Mitt andre spørsmål
er: Kan vi forvente at Regjeringen i forbindelse med revidert nasjonalbudsjett,
hvis ledigheten fortsetter å vokse,
vil stimulere økonomien og øke aktiviteten der
man kan gjøre det, gjennom bevilgninger fra staten, f.eks.
i bygg- og anleggssektoren og andre sektorer?

 Til det siste spørsmålet først:
Revidert nasjonalbudsjett vil bli vurdert og utformet ut fra den økonomiske
situasjonen vi har i landet til enhver tid, og innenfor
de rammer som handlingsregelen har trukket opp. Handlingsregelen
er veldig klar på både hva budsjettet
skal brukes til, og hva det ikke skal brukes til. Utover
det vil jeg ikke kommentere det spørsmålet.

Når det gjelder spørsmålet
om inntektspolitisk samarbeid, er jeg veldig glad for at representanten
Hagen synes det er positivt at vi har fått det på plass.
Nå er det inntektspolitiske samarbeidet ikke
ment som et forhandlingsforum for den økonomiske politikken eller
statsbudsjettet. Det er det regjering og storting som skal behandle, ikke
partene i arbeidslivet. Men i det inntektspolitiske samarbeid
har partene forpliktet seg til en lønnsutvikling som
skal bidra til at vi får en lønnsutvikling
mer på linje med våre handelspartnere.
Det innebærer at det ikke er særlig
rom for lønnsøkninger i inneværende år.

 Øystein Djupedal – til oppfølgingsspørsmål.

 Det må være tillatt å si
at det er ganske forstemmende å høre
en statsråd som er fornøyd med Regjeringens
politikk, i en situasjon der hundre tusen mennesker
er arbeidsledige. Hvis man spør disse hundre
tusen menneskene om de er spesielt fornøyd
med alle de tiltakene som ramses opp av statsråd
Norman, vil jeg tro at de vil svare: Nei! Hva i all verden er dette – jeg har
fremdeles ikke arbeid!

Det er klart at man greier ikke å skaffe
arbeid over natten i den situasjonen som er nå, men virkeligheten
er ikke slik som statsråd Norman beskriver. Virkeligheten er
at denne regjeringen har svekket norsk næringslivs konkurransekraft
ved at man bl.a. ikke har ønsket å presisere
det pengepolitiske regimet, som har gjort at man har styrket kronen
og ikke styrket norsk næringsliv. Jeg tror de
fleste norske næringslivsledere vil være
enige i dette. Norsk næringsliv er ikke spesielt
konkurransekraftig pr. dato. Hovedsakelig
skyldes dette at man har fått en ryggsekk ved at man har
fått en sterk krone. Det betyr at dette vil være
noe av det aller viktigste.

Men mitt spørsmål til statsråd
Norman er følgende: Hva skal da være
motoren for å få dette samfunnet i gang igjen,
hvis ikke statsråd Norman vil si at staten kan være en
slik motor, for noe må jo dra disse hjulene i gang igjen?
Hundre tusen mennesker er uten sysselsetting, og vi har
tusenvis av uløste oppgaver.

 Jeg hadde håpet at representanten
Djupedal hadde hørt etter hva jeg sa. Jeg sa ikke
at jeg var fornøyd med situasjonen i det norske
arbeidsmarked. Vi har altfor høy ledighet. Vi har en bekymringsfull
situasjon. Men det jeg sa, var at jeg var fornøyd
med Regjeringens økonomiske opplegg, som vil legge grunnlaget
for at det faktisk blir arbeidsplasser også utenfor
offentlig sektor i Norge fremover. Hvis noen
tror at arbeidsplassene i privat sektor ikke skapes gjennom
en kombinasjon av skatteforhold, renteforhold, valutakurs og lønn,
men tror at det finnes noen andre magiske måter å styrke
norsk næringslivs konkurranseevne på, ser de noe
som norsk næringsliv ikke ser.

Norsk næringsliv snakker om konkurranseevne,
valutakurs, lønn, rente og rammevilkår i form
av skatter og andre ting. Regjeringens økonomiske
politikk gir resultater når det gjelder renteutviklingen,
gir resultater når det gjelder valutakursutviklingen, gir
resultater når det gjelder å få lønnsutviklingen
i Norge under kontroll, og samtidig har Regjeringen gjennomført
større skattelettelser for næringslivet enn noen
annen regjering i Norge har gjort på veldig lang
tid.

 Vi går videre til neste
hovedspørsmål.

 Eg vil stille eit spørsmål
til fiskeriministeren.

Nok ein gong opplever vi kappfiske og brottfiske
av torsk i den nordlege landsdelen vår. Nok ein gong opplever
vi at mottakarkapasiteten er svekt, og at dei kanskje får
dårleg kvalitet.

I fjor opplevde vi det same. Det vart innført noko
som heiter periodisering. No opplever vi også uro
blant ein del grupper, spesielt dei gruppene som kanskje
har andre fiskeslag å gå på.
Dei vel kanskje å gå på t.d. sildefiske no,
og når dei så skal ruste ut for å gå nordover
på torskefiske, er 75 pst. av kvoten fiska opp.
Dei er då prisgitte å fiske heile kvoten sin ut
på hausten.

Ser statsråden dei problema som dette
må føre til for desse båtane?

 Det er et problem, hvis man kan kalle det det,
at innsiget av torsk er særdeles høyt, og at tilgjengeligheten
av fisk i Troms og Vesterålen er rekordhøy.
Det gjør at noen føler trusselen om
at kvotene skal bli tatt for tidlig, og det gjør at man
i Lofoten frykter for at man ikke skal få sin
andel av dem.

I tillegg er det slik, som spørreren
refererer til, at noen har så mange rettigheter
i norsk fiskeri at de ikke klarer å bestemme
seg for hva de skal ta – om de skal ta sild eller torsk.
Det betyr at dette er prioriteringer som fiskerne må få lov
til å gjøre, og som vi politikere ikke
skal gjøre. Derimot har vi periodisert fisket ut fra hensynet
til at hele kysten skal få ta sin del – 25 pst.
av kvoten – og vi snakker kun om flåten på 15–28
meter. Alle andre har garanterte fartøykvoter
og kan selv bestemme når de vil fiske.

Gruppen på 15–28 meter har
vi periodisert med 25 pst. på høsten.
Dette er et ønske fra industrien og fra fiskerne
for å sikre at man også skal kunne ha
et fiske i Finnmark utover høsten, og for å sikre
at man kan ha bifangst av torsk på hyse- og seifisket.
Hvis vi tar opp totalkvoten, kan det få som konsekvens
at hele sei- og hysefisket på høsten
må stoppes, fordi man ikke har torsk til bifangst.
Hensynet til industrien har gjort at vi har periodisert som vi har
gjort. Overreguleringen er rekordlav.

Og så har jeg lyst til å si:
Den reguleringen vi har gjennomført nå, er fullt
og helt i tråd med de anbefalinger Reguleringsrådet
kom med i desember, og Reguleringsrådet – fiskerne
og industrien i fellesskap – har gitt oss dette rådet.
Fra Fiskeridirektørens side var det lagt opp
til et fritt fiske, med den konsekvens at når kvoten er
tatt, så stoppes det. Men nå har fiskerne fått
det slik de ønsket det.

 Eg veit at då statsråden
tiltredde, hadde han som eitt av sine tre hovudpunkt at
det skulle bli lønsemd i næringa. For
ein del av desse fartøya, som har fleire rettar,
som statsråden seier, er det jo ei kjend sak at dei har
marginale kvotar. Skal dei klare å få lønsemd
med båten sin, må dei ha moglegheit
til å ta opp dei kvotane dei får tildelte, i ei
tid då det også er god pris, og i ei
tid då det kanskje også er lønsemd
i sjølve utføringa av fisket fordi fisken står
nær oppunder land og ikkje langt til havs, fordi
ein har korte føringsavstandar osv. Det gjer at desse får
problem når vi kjem til hausten. Dei har kanskje
ikkje teke noko av torskekvoten sin
i vår, men skal ta heile torskekvoten sin om hausten. Då får
vi eit kappfiske, kanskje med dårleg kvalitet, fisket går føre seg
langt til havs osv.

Det er riktig at næringa står
bak. Men når ein ser at det ikkje fungerer, går
det an å rette litt på det.

 Ja, det er riktig at jeg sa at lønnsomheten
må bedres – fra fjord til bord – og at
det skal bli enklere å være fisker.
Det betyr at fiskerne må få større muligheter
til å tilpasse seg driften. Det gjør de. Men vi
må ikke regulere fisket slik at vi prioriterer
dem som har flest rettigheter og best muligheter.

Når sildefiskerne nå klager
over at statsråden ikke kan holde igjen noen
torskekvoter til de har fisket det de har rett til med hensyn til
sild, så blir det galt. Når lønnsomheten
skal legges til grunn, må vi se til at industrien også har
muligheter til å ha en helårig drift. Med det gode
fisket vi nå har, betyr det faktisk at vi tillater at hele
torskefisket er unnagjort i løpet av vintersesongen. Det
betyr at industrien ikke har råstoff og kan forsyne
markedet utover høsten. Det betyr at andre deler
av Norge, spesielt Finnmarkskysten, vil stå uten
råstoff til høsten hvis vi skal prioritere
som det man ber om.

Men igjen – dette var vurderinger
som ble gjort i Reguleringsrådet, og jeg har fulgt Reguleringsrådets
anbefalinger til punkt og prikke.

 Presidenten vil tillate to oppfølgingsspørsmål – først
Åsa Elvik.

 Reguleringsrådet gir råd,
men ein er ikkje forplikta til å følgje
dårlege råd. I spørjetimen i fjor – litt
seinare enn på denne tida – var
vi like bekymra som vi er i år.

Det som spørsmålsstillaren
ikkje peika på, var at samstundes som ein overregulerer
med omsyn til kystfiskarane – når dei kan få lov
til å levere torsk – har ein oppheva det ein kallar
periodisering for havfiskeflåten. Ein har altså pålagt
kystfiskarane å sørgje for at industrien har jamn
tilgang på råstoff. Vi er i dag i ein situasjon
der den eine fiskaren kappfiskar med den andre
av frykt for ikkje å få lov til å levere, eller
av frykt for at totalkvoten blir teken opp før fiskaren
har fått lov til å ta sin del. Vi hadde akkurat
den same situasjonen i fjor.

Eg lurar på om det ikkje
er på tide å tenkje heilt nytt. Er det
ikkje på tide å seie at tida
for overregulering er forbi, og at vi er nøydde
til å innføre nye former for regulering? Og er
det ikkje på tide å ta signala
og vurdere om ein kanskje må sjå på nye
reguleringar også for 2003?

 Det er all mulig grunn til å ta med
seg erfaringene fra foregående år, men jeg synes det
er all mulig grunn til å lytte til næringen selv.
Det vi gjorde i høst, var nettopp å lytte
til næringen. Vi opphevet periodiseringen for alle
grupper, unntatt for flåten på 15–28
meter. Alle de andre har garanterte kvoter,
og på den måten kan de planlegge sitt eget fiske
og i samarbeid med industrien se til at de har
produksjon hele året. På den
måten kan de hente ut en høyere pris.

Når det gjelder overregulering, er
lovreguleringen lavere enn noensinne. Fra myndighetenes side
hadde vi lagt opp til en overregulering på 3 pst.
og ingen periodisering. Det bad industrien og næringen
selv om å få slippe, og de foreslo det reguleringsregimet
vi har lagt opp til – så det å lytte
til næringen kan jo være så ymse.
Skal jeg lytte til det Reguleringsrådet, som er det fremste
rådgivende organ vi har, anbefaler meg midt i desember, eller skal
jeg lytte til det de sier i januar og februar?

 Steinar Bastesen – til oppfølgingsspørsmål.

 Jeg har følgende spørsmål
til fiskeriministeren: Når det er vedtatt periodisering,
skal 30 pst. av torskekvoten fiskes i desember. Hva har
fiskeriministeren tenkt å gjøre for å sikre
at 30 pst. blir fisket av kystflåten og med konvensjonelle
redskaper, i stedet for at dette blir fisket av havfiskeflåten,
dvs. av trålerne, som skulle være et
supplement til kystfiskeflåten? Hva
har fiskeriministeren tenkt å gjøre for å sikre
det?

 Nå er jeg litt usikker på hva
spørsmålsstilleren refererer til, både
når det gjelder prosenter og fordelingen mellom
flåtegruppene. Men det som kan sies, er at fordelingen mellom
havfiskeflåten og kystfiskeflåten ligger fast.
Det har det for så vidt vært bred enighet om,
og den ligger fast.

Så har man delt kystfiskeflåten
i fire grupper, den såkalte Finnmarksmodellen,
for å unngå at det lekker fisk fra de små til
de store. Det er noe nytt. Tidligere har det vært anledning
til å overføre fisk fra små til store
båter, og det har vi stoppet. Men det er altså slik
at overreguleringen er 10 pst. for fartøyene
på 15–28 meter, og så er det 25 pst.
periodisering for den samme flåtegruppen, dvs. at vi sikrer
fisk utover høsten. Men problemstillingen, slik den reises,
har jeg litt problemer med å få tak
i.

Men la meg få lov til å si
noe i tillegg: Råfiskloven er et instrument som fiskerne
og fiskernes salgsorganisasjoner kan bruke, og de bruker den nå i
tilknytning til gjennomføringen av fisket i Lofoten gjennom
ukekvoter.

 Vi går videre til neste
hovedspørsmål.

 Jeg har et spørsmål til arbeidsministeren.

Victor Norman sa her tidligere i dag at det
viktigste målet for Regjeringen i den økonomiske
politikken er at arbeidsløsheten ikke øker.
Nå øker arbeidsløsheten, og den øker
dramatisk. Hvis det er det viktigste å unngå at det
skjer, må man kunne konkludere med at politikken er mislykket.
Enhver regjering må finne seg i, bakom alle ordene, å bli
målt på sine resultater. Resultatet
er at hver eneste dag, fra mandag til fredag, har, mens denne regjeringen
har sittet, i gjennomsnitt 100 nye mennesker gått ut i
arbeidsløshet. Og for hver som blir arbeidsløs,
er det kanskje fem–ti stykker som er utrygge
med hensyn til jobben sin. 250 000 frykter at de skal miste
jobben i 2003.

Mitt spørsmål er: Ser Victor
Norman at dette er alvorlig?

 Først: Hvis det er slik at enhver
regjering som i en periode opplever at arbeidsledigheten
stiger, er mislykket, må vi konstatere at det har vært
utallige arbeiderpartiregjeringer etter krigen som har
vært mislykket, f.eks. regjeringen Harlem Brundtland fra
1986 og utover – bare for å ha sagt
det. Jeg vil ikke påstå at regjeringen
Harlem Brundtland ikke var opptatt av arbeidsledigheten.

Vi er opptatt av arbeidsledigheten, men vi
må huske på at det har skjedd en del ting, bl.a.
har vi vært gjennom en lang periode
fra midten av 1980-tallet og frem til nå med en voldsomt
kraftig vekst i offentlig sysselsetting
og en systematisk svekkelse av konkurransevilkårene for det
private næringsliv. Jeg tror vi alle etter
hvert innser at skal vi skape varige arbeidsplasser i Norge, må vi
ha en bedre balanse mellom
offentlig og privat sektor. Da vil det i en periode være
slik at vi må ta et krafttak for å styrke konkurranseevnen
og rammevilkårene for næringslivet, hvis vi skal
kunne skape en bærekraftig utvikling i arbeidsmarkedet.
Så hvis vi mener alvor med å ta de arbeidsledige
og arbeidssøkende høytidelig, kan vi ikke bare pøse
på med stillinger i det offentlige for å holde
ledigheten nede på kort sikt, for da skaper vi økt
ledighet på lengre sikt.

Det Regjeringen har gjort, er å legge
opp til en bedre balanse mellom
offentlig og privat sektor, og legge til rette for at en utvikling
som startet midt på 1980-tallet og har fortsatt frem til
i dag, skal snus, slik at næringslivet får rammevilkår
som gjør at det blir lønnsomt å starte
ny virksomhet i Norge, og som innebærer at vi
får lønnsutviklingen i Norge under kontroll
og kommer på linje med våre handelspartnere.
Det innebærer altså at vi gjennom en
vanskelig omstillingsperiode kan få en
rente- og valutakursutvikling som gjør at næringslivet
kan klare seg. Det er den eneste politikken vi kan føre
i dette landet hvis vi virkelig mener alvor med at vi
skal ha lav arbeidsledighet, ikke bare på kort
sikt, men også på lengre sikt.

 Statsråden snakker om å ta
et «krafttak» i økonomien, men det kan ikke være
meningsfullt at det er 40 000 nye arbeidsløse
som skal ta det krafttaket for å få orden i norsk økonomi.
Det fører også til et voldsomt samfunnstap
at hundre tusen går ledig i stedet for å gjøre
fornuftige oppgaver i det norske samfunnet. Mest alvorlig
er det at arbeidsløsheten for hver enkelt ikke bare
rammer nettverk, sosial prestisje og trygghet,
men det rammer familieøkonomien, og det rammer barna som
er i familier som taper inntekt i familieøkonomien. I tillegg
har denne regjeringen kuttet på det som de arbeidsløse
får. Med de vedtakene som ble gjort her før jul
for statsbudsjettet for 2003, vil en person med gjennomsnittlig
inntekt, som går arbeidsløs et helt år, tape
15 000–20 000 kr i sin økonomi.
Og så sa Victor Norman i stortingsdebatten den 12. desember:
Ja, dette øker presset på den enkelte for å komme
seg ut i arbeid.

Er dette en rettferdig politikk?

 Det siste er sitatfusk. Det jeg sa, var at
kombinasjonen av omlegging av dagpengeregelverket, tettere oppfølging
fra Aetats side og bedre rådgivning
alt i alt vil føre til at den enkelte raskere kommer ut
i arbeid, og det er den enkelte arbeidstaker tjent med. Jeg håper
at representanten Giske er enig i at målet med arbeidsmarkedspolitikken
er å få folk tilbake i arbeid, ikke å holde
folk arbeidsledige.

Samtidig er det slik at de endringene vi foretok
i dagpengeregelverket, er omstridt, men alt i alt er det vår
vurdering at den typiske arbeidsledige ikke kommer nevneverdig
dårligere ut. Derimot vil den gjennomsnittlige arbeidsledige
raskere komme tilbake i arbeid. Det er det som er mitt prinsipielle
svar også: Ja, jeg er like opprørt og
bekymret over det høye antallet arbeidsledige som Giske
er, men jeg er, i motsetning til Giske, først og fremst
opptatt av at folk skal komme raskt tilbake i arbeid, og det hadde
jeg jo håpet at også representanten Giske
var enig i.

 Det blir to oppfølgingsspørsmål – først Eirin
Faldet.

 Jeg registrerer at for hver gang statsråden
blir konfrontert med de triste tallene når det gjelder
arbeidsledighet, klarer han på en elegant måte å skylde
på Arbeiderpartiet. Jeg vil si det på en folkelig måte:
Nå må statsråden slippe skjørtene
til moren sin og ta ansvar.

Barnas situasjon påvirkes
i stor grad av familiens økonomi. Jeg vil vinkle det dit,
for mitt ståsted er barne- og familiepolitikken.
Blant de 20 000 barna som Regjeringen selv har dokumentert
lever på fattigdomsgrensen i Norge, er det barn av arbeidsløse
foreldre, det er barn av ikke-vestlige innvandrere og det er barn
av enslige forsørgere. Svært mange barn lider
under at de ikke kan være med på sosiale
aktiviteter, og årsaken til det er nettopp at
foreldrene er arbeidsløse, de har rett og slett ikke råd
til å la barna delta i slike viktige aktiviteter.

Hva vil statsråden gjøre
konkret for å forhindre at barn vokser opp til
en ytterligere fattigdom?

 Svaret gir seg vel selv. Statsråden
vil, som Regjeringen for øvrig, gjøre alt han kan
for å forebygge arbeidsledighet og for å få folk
som blir arbeidsledige, så raskt som mulig tilbake i arbeid. Jeg
har tidligere diskutert de tiltakene vi gjennomfører både
for å forebygge arbeidsledighet og for å skape
nye arbeidsplasser. Jeg har tidligere omtalt den politikken vi fører
for at folk som er så uheldige å bli arbeidsledige, skal
komme raskt tilbake i arbeid. Og det er den beste politikken
vi kan føre, for faktisk også å hjelpe
barna til dem som er så uheldige å bli arbeidsledige.

Så ønsker ikke
jeg på noen som helst måte å skylde
på Arbeiderpartiet. Det jeg sier, er at den enkle løsningen
på arbeidsledighetsproblemet som består i hele
tiden å øke sysselsettingen i offentlig sektor
og legge økte byrder på det private næringsliv,
hjelper på kort sikt, men det kommer til å skape
mange flere ledige på lengre sikt, som vi har
sett f.eks. i Sverige, og det kommer i så fall til å føre til
at vi får mange flere barn med arbeidsledige foreldre om
fem–ti år.

 May Hansen – til oppfølgingsspørsmål.

 Jeg er også opptatt av de
arbeidsledige. Statsråden sier disse skal «raskt
tilbake i arbeid». Arbeidsledigheten i Østfold øker,
som ellers i landet, formidabelt, og jeg har fått enkelte
henvendelser om at arbeidsledige ikke har fått
et eneste jobbtilbud på over ett år. Det meldes også om
forsinkede utbetalinger av arbeidsledighetstrygd. Livssituasjonen
for de arbeidsledige blir uforutsigbar og uverdig, og dette er uakseptabelt.
Det er en meget stor belastning for dem det gjelder, og for familier
og barn, som også Eirin Faldet var inne
på.

Daghøyskoler rundt omkring i landet
er et meget godt tilbud til mange som ønsker å komme
tilbake til et arbeidsliv. Dette har jeg tatt opp med statsråden
før. Disse skolene trues nå med nedleggelse på grunn
av reduserte statlige tilskudd. De to tingene jeg har tatt opp nå,
henger dårlig sammen med statens beskrivelse av Regjeringas aktive
politikk overfor de arbeidsledige, og jeg ønsker
nå å høre hva statsråden
konkret vil gjøre med disse to tingene.

 Når det gjelder konkrete tiltak for å hjelpe
enkeltpersoner som blir arbeidsledige, handler det først
og fremst om hvilke rammevilkår Aetat får, hvordan
Aetat skal jobbe, og hvilke tiltaksprogrammer de har tilgang til.
Vårt syn er, og vil fortsatt være, at Aetat har
de beste forutsetninger for å vurdere hva slags
tiltak den enkelte skal tilbys, og hva slags programmer som skal
inngå i Aetats virksomhet. Derfor kommer jeg fortsatt til å stole
på ledelsen i Aetat når det gjelder hvilke konkrete
kurs, hvilke konkrete opplegg, hvilke konkrete skoler som skal trekkes
inn i tiltaksarbeidet. Og det er en del av Regjeringens arbeid for
delegering og desentralisering. Vi har styrket Aetat, vi har omorganisert Aetat,
vi har gjort mer for Aetat enn noen andre har
gjort, i hvert fall de siste åtte–ti årene.
Vi har styrket Aetat mer enn noen andre i Stortinget
har foreslått, og det er fordi vi ser Aetat som et helt
sentralt redskap i arbeidet for at de som er så uheldige å bli
arbeidsledige, faktisk skal få et godt tilbud fra det offentlige.
Vi har langt igjen å gå før tilbudet
er perfekt, men det er bedre.

 Vi går til neste hovedspørsmål.

 Jeg har et spørsmål til fiskeriministeren.

Denne regjeringen synes såre fornøyd
med den økonomiske politikken Regjeringen har ført,
og også med den arbeidsmarkedspolitikken den
har ført, til tross for at arbeidsledigheten er sterkt
stigende. Det er vel ingen som er uenig i at rente og
kronekurs er av betydning, men det noen av og til spør
seg om, er hvilken næringspolitisk strategi denne regjeringen
har i forhold til å ta vare på eksisterende
arbeidsplasser og også å skape nye arbeidsplasser.
Det er ikke å ta for hardt i å si at
det er noen av oss som savner en mer aktiv og målrettet
næringspolitikk i forhold til arbeidsplassene utover i
landet. Et eksempel som vi ser i disse dager,
er den alvorlige situasjonen som norsk fiskeindustri er i. Den er
så alvorlig at vi faktisk kan risikere å møte
en situasjon der fiskerne ikke får
levert fisken sin, fordi mottaksanleggene enten er nedlagt eller
står i fare for å bli nedlagt.

Spørsmålet er rett og slett:
Hvilken næringspolitisk strategi har Regjeringen og fiskeriministeren
i forhold til den alvorlige situasjonen en har i fiskeindustrien,
og de arbeidsplassene som er knyttet til fiskeindustrien?

 La meg ta først dette med leveringsproblemene
i fiskeindustrien. I en spørsmålsrunde vi hadde
tidligere, ble det vist helt klart at det ikke er det
som er problemet. Faktisk er det slik at det kjøpes for
fullt, og problemet er at fisk nå mottas
så raskt at kvotene blir tatt for tidlig opp.

Når det gjelder fiskerinæringens
utfordringer, er de betydelige. Det er ingen tvil om det. Markedsproblemer er én side
av det. Det er strukturproblemer både på fangstsiden
og på produksjonssiden. Det er overkapasitet som gjør
at lønnsomheten blir dårlig. Arbeidskostnadene er
slik at norsk fiskeindustri taper. Et eksempel
er at det koster 3 kr å skjære fisk i Kina
mot 15 kr i Norge. Fra Regjeringens side fører
vi en aktiv politikk som skal motvirke de problemer
vi møter i så henseende. Når det gjelder
en del av det som foregår på kysten, viser jeg
til at vi i forrige uke kom med forslag om å innføre
verftsstøtte.

Når det så gjelder den økonomiske
politikken, er fiskerinæringen ikke annerledes
innrettet enn annen næring. Vi må føre
en politikk som gjør at kronekursen går ned. Renteproblematikken
og skatte- og avgiftspolitikken er så avgjort med på å skape
rammebetingelser for fiskeindustrien som for all annen industri.
Vi gjør en stor innsats gjennom avgiftspolitikken og på eksportsiden,
slik at vi eksporterer til ca. 150–160 land. Utviklingen
er ikke bare negativ. Regjeringen har ført
en meget aktiv politikk for å fjerne de handelshindringer
som har vært på laks de senere år, og
har lyktes med det. Det er en rekke aktiviteter og forslag på gang, ikke
minst når det gjelder de næringsrettede virkemidlene,
som Regjeringen skal komme tilbake til i løpet av våren.
Vi satser på forskning i betydelig grad for å utløse
det verdiskapingspotensialet som er der. Jeg er derfor optimistisk
på marin sektors og fiskerinæringens vegne.

 Den situasjonen som fiskeindustrien er oppe
i, er en akutt situasjon. Kart viser at en rekke fiskeribedrifter
over hele Finnmark og Troms står i fare
for å opphøre eller har gått
konkurs. Det er greit nok at Regjeringen på ethvert spørsmål
om næringspolitisk strategi svarer med rente, kronekurs
og skatt, men det er ikke det som nå er mitt
spørsmål. Det som nå er mitt spørsmål,
er hvilken aktiv og målrettet næringspolitisk strategi
Regjeringen har for å møte de helt akutte
problemene man nå ser i norsk fiskeindustri. Da holder
det ikke bare å snakke om de økonomiske
rammebetingelsene, da vil jeg høre hvilken næringspolitisk
strategi Regjeringen ønsker framover. Verftsstøtten
og forskning er for så vidt greit nok. Men jeg
tror ikke at det kommer til å løse
de akutte problemene man ser i fiskeindustrien akkurat her og nå,
og derfor må jeg bare gjenta spørsmålet:
Finnes det noen næringspolitisk strategi, og
hva går den i tilfelle ut på i forhold til fiskeindustrien?

 Det er ingen tvil om at det føres
en aktiv næringspolitikk fra Regjeringens side. Jeg nevner
og refererer til det vi diskuterte for litt siden i forhold til
gjennomføringen av fisket. Det er klart at gjennomføringen
av fisket er en viktig del av rammebetingelsene for industrien.
Når jeg nå blir kritisert fra forskjellig hold
for at vi regulerer og ser til at industrien i Finnmark og langs
kysten kan ha en produksjon året rundt
i stedet for at vi skulle ta opp hele kvoten i løpet
av noen korte vintermåneder, så vil
jeg si at det vi her gjør, er av avgjørende betydning
for å opprettholde en industristruktur.
Når vi nå gjør ting i forhold til struktur,
tilpasser kapasiteten både i forhold til fangst
og industri, er det av avgjørende betydning for å opprettholde
en livskraftig fiskeindustri.

Jeg minner om at det kartet som sikkert nå ble
vist fram, først og fremst er knyttet til større
filetindustribedrifter, og det er faktisk en del industribedrifter
i f.eks. Hammerfest og Vesterålen som
har tatt tunge investeringer på teknologisiden,
som gjør at de er livskraftige.

 Det blir to oppfølgingsspørsmål – først Bendiks
H. Arnesen.

 Jeg registrerer statsrådens svar,
men jeg tror ikke at kystbefolkningen kan slå seg
til ro med slike svar.

Den akutte situasjonen i fiskeindustrien er
i stor grad skapt av dramatiske endringer i rammebetingelsene for norsk
eksportindustri, slik statsråden riktignok sier. Men det
kan ikke være rett å bruke
en slik situasjon for å foreta en omfattende
restrukturering av denne næringen. Dette strider mot alle
politiske mål som er uttalt både her
i huset og andre plasser, i forhold til næringen
og Kyst-Norge.

Da vil jeg spørre: Hva vil statsråden
sette inn av konkrete, selektive virkemidler for å forhindre
at kysten, bosettingen og næringslivet langs kysten legges øde,
og for å hjelpe fiskeindustrien over denne kneika? Det
har vi gjort før, og jeg spør om hvilke virkemidler
man vil sette inn.

 For det første er det den økonomiske
politikken som skal få ned kronekursen, og som skal få ned
renten. Dernest er det en betydelig innsats på markedssiden
for å åpne opp for markeder gjennom WTO-forhandlingene,
gjennom den utvidelsesprosessen som foregår, og jeg refererte også til
den vellykkede politikken som Regjeringen har ført for å få bort den
ekstra straffetollen på laks. Et av de mer gjennomgripende
tiltak vi setter inn, er å få til en regulering
av fisket som gjør at industrien kan ha en produksjon året
rundt og på den måten kan levere kvalitet året
rundt til et marked som spør etter fisk mer enn fire
måneder på vinteren. Dernest er det ikke
tvil om at lønnsomheten påvirkes av at vi har
en overkapasitet både i flåte og industri,
og vi må ta de belastningene som er, og bidra her, spesielt
siden industrien og fiskerne selv ber om det og ønsker å være
med på å finansiere strukturtilpasninger.
Dernest fører vi en politikk som går på de
generelle rammevilkårene til næringslivet, på kunnskap
og kompetanse, og det er en rekke andre tiltak som jeg
hadde tenkt å nevne hvis tiden hadde strukket til.

 Åsa Elvik – til oppfølgingsspørsmål.

 Eg må innrømme at eg synest
det er ganske godt gjort av statsråden å klare å vere
optimist i den situasjonen vi har i dag.

På førstesida av Fiskeribladet
den 31. desember var overskrifta «Dramatisk nedtur».
I går stod leiaren i Noregs Fiskarlag, Reidar
Nilsen, fram, og over heile førstesida av Fiskeribladet
stod det at «Reidar roper krise». Eg trur det
er den stemninga veldig mange langs kysten faktisk føler
på.

Vi har problem i alle ledd
i næringa i dag: låge førstehandsprisar,
dårleg marknadstilgang, lågare etterspørsel, høg
kronekurs osv. Vi ser konsekvensane av dette i dag, og eg synest
det er godt gjort av statsråden å vere
optimist i ein slik situasjon.

Norges Råfisklags ferskaste tal syner
at vi er på veg til å gjere oss sjølve
til råvareleverandørar i forhold til norsk fiskerinæring.
Graden av foredling går ned, vi eksporterer
ei stadig større mengd fisk, men får stadig mindre igjen
for det.

Då lurer eg på: Synest statsråden
verkeleg at dette er greitt? Synest han det er greitt av overkapasiteten,
som han peikte på, berre skal bli riven vekk med eit pennestrøk
og tilfeldige konkursar langs kysten?

 Det er nettopp det jeg prøver å understreke,
at jeg forsøker å gjøre noe med problemet,
og at vi tar noen grunnleggende grep for å komme
ut av de problemene som er der. Men jeg vil advare mot at vi nå skulle
tegne et krisebilde av marin sektor og norsk fiskerinæring,
for det er for ensidig. Vi har industribedrifter som investerer
og går med plusstall. Vi har satsing på kunnskap
og teknologi som gjør at de som er flinkest – de
som utfordrer de skarpeste hjernene og de flinkeste hendene – de
lykkes.

Men vi har problemer på enkelte
områder. Nå prøver man å fremstille
det som et problem at innsiget av torsk er rekordstort
for øyeblikket, og så ber man meg om å regulere
det på en måte som gjør at
vi skal ta opp torsken i løpet av noen korte
måneder, og så skulle vi legge kysten død
resten av året. Så det må være
en litt konsistent argumentasjon også fra dem
som nå tegner bare krisebilder. Det er for ensidig,
og det er nødvendig å foreta noen grep,
som jeg har redegjort for her. Det registrerer jeg at ikke
minst SV er imot. Men hva er deres løsning?

 Vi går videre til neste
hovedspørsmål.

 Jeg har et spørsmål til landbruksministeren.

En større og større del av
norsk landbrukspolitikk vil bli bestemt utenfor den norske
nasjonalforsamlingen i årene som kommer. Vi har EØS III
artikkel 19 og WTO-forhandlingene, og vi vet at det vil være
større innslag av marked etter som tiden går.
Vi ser nå ut fra WTO-forhandlingene at det skjer svært lite
konkret i Norge for å tilpasse seg
virkelighetens verden.

Vi står foran et jordbruksoppgjør.
Dette jordbruksoppgjøret mener mange er antikvert
og ikke bør fortsette slik som det har vært
de siste årene. Skal man ha administrerte priser og målpriser
når man etter hvert skal preges mer av markedet?

Det er også snakk om at
dette jordbruksoppgjøret skal gå over to år,
og da vil man ikke ha den nødvendige fleksibilitet,
mener mange. Vil man ta hensyn til dette i årets jordbruksoppgjør,
eventuelt ta enkelte sektorer ut av jordbruksavtalen?

 Jeg har ingen problemer med å dele
den oppfatning som Hedstrøm her gir uttrykk for, at det
er mange forhold som legger et hardt press på norsk landbruk
for tiden. Det er ytre forhold, som vi har berørt
tidligere i denne spontanspørretimen i forbindelse med
WTO. Vi vet at vi vil få økt import gjennom det
vi har forhandlet fram i EØS, og samtidig har vi åpenbart mye
press også innenlands i Norge. Det gjelder kampen om
budsjettpenger, det gjelder kampen mot grensehandelen osv., som
gjør at det også er grenser for hva
vi kan få til av innenlandske
virkemidler for å holde oppe en landbruksstruktur
og en økonomi i landbruket som er ønskelig. Det
betyr at den rasjonalisering som foregår innenfor de
tradisjonelle volumproduksjonene, og som har pågått over
flere år, fortsetter – og ikke
med mindre fart, ser det ut til. Så jeg tror
det er en meget feil virkelighetsoppfatning å tro at det ikke
her kommer til å skje meget store forandringer, og vil
komme til å gjøre det framover. Det vil vi nok også se
når vi nå fram mot jordbruksavtaleforhandlingene
skal se på hvor mange søknader vi bl.a. har om
midlene fra jordbruksavtalen.

Men det er ikke et tilfredsstillende
svar for en landbruksminister bare å administrere
nedgang i antall bønder i dette landet, selv om de som
da blir igjen, får en større produksjon
og kanskje tar vare på alt arealet. Vi må også ha
et alternativ hvis vi skal ta vare på norske bygder.
Derfor arbeider Landbruksdepartementet nå veldig hardt
med å bygge en alternativ strategi, ikke bare
for å vedlikeholde en volumproduksjon med færre
antall bønder som skal produsere dette volumet, men hvordan vi
i økende grad skal få flere av de bøndene
som ikke vil stå i volumproduksjon, over på annen
produksjon, enten det er innenfor tradisjonelt
landbruk eller annen næringsvirksomhet på gårdene.
Det gjør at vi om få dager bl.a. vil åpne
for melkeproduksjon utenfor
kvotesystemet for dem som vil bygge et gårdsmeieri og foredle
selv. Vi vet at vi hadde et eksempel på det
for noen år siden, hvor bl.a. representanten
Hedstrøm engasjerte seg sterkt for et slikt. Det vil bli
fullt lovlig, og jeg tror mange snuser på den muligheten.
Så vi har alternative strategier som gjør at noen også kan
satse nytt og utradisjonelt i landbruket, og
da tror jeg vi skal kunne klare å få en summasjon
som er bra, færre i volumproduksjon, flere i alternativ
produksjon.

 Det er helt klart at vi må ha en relativt
rask utvikling, og flere og flere sier nå at det
må skje ting før det tollbaserte vernet faller.
Det vi kan få på plass før, vil gjøre
at større deler av det norske landbruket kan
overleve. Når det gjelder omsetning av landbrukseiendommer,
går det på konsesjonsregler, og også innenfor
lov om ervervsmessig husdyrhold går det på konsesjonsgrenser.
Vi vet at vi har 4 000 byråkrater som
administrerer ordninger etter jordbruksavtalen, og det
fordyrer landbruket. Vi har markedsreguleringsordninger som fordyrer,
og vi har kanaliseringspolitikken. Det er veldig mange ting som
en må se på på relativt kort tid for å få til
de nødvendige endringene, slik at vi får et robust
landbruk i fremtiden. Spesialiteter er vel og bra, men vi må også ha
den tradisjonelle produksjonen med oss, bulkproduksjonen.

Mener ikke landbruksministeren
at for å beskikke vårt bo og ha en seriøs
landbrukspolitikk må vi nå ta høyde for
dette?

 Og det gjør vi. Jeg ser for meg en
treleddet strategi framover.

Den første strategien er å sikre
en mer robust tradisjonell volumproduksjon. Det vil nok, slik vi
har sett det over mange år, skje ved færre produsenter.
Jeg har tidligere vist til prognoser som viser at om vi holder overføringsnivået
uendret i landbruket, men med en liten inntektsvekst, vil vi løpet
av en tiårsperiode
gå fra 60 000 til 40 000 driftsenheter
i den tradisjonelle volumproduksjonen.

Den andre strategien er å unngå at
de fleste av dem som ikke lenger kan være
i den tradisjonelle volumproduksjonen, skal få en forsterket
og målrettet innsats for å få fram gode
alternativer, både innenfor tradisjonelt
landbruk og matproduksjon og når det gjelder
andre næringsalternativer på gårdene.
Her åpner det seg mange muligheter. Bioenergi
er et område som er tydelig for mange flere etter
denne vinteren.

Det tredje området er en
mer aktiv politikk for de mange eiendommer som ikke er
næringseiendommer, om en kan si det sånn. Det
er i dag 180 000 landbrukseiendommer og 60 000
driftsenheter. Men det er mange som ønsker å leve
for gårdene, om ikke av gårdene, og
vi bør ha en mer aktiv politikk for det – for
bygdenes beste også.

 Det blir oppfølgingsspørsmål – Aud Gaundal.

 Med unntak for Fremskrittspartiet mener
jeg alle politiske partier her i Stortinget
har som mål at vi skal berge en størst mulig grad
av dagens bosettingsmønster. Landbruket er en viktig del
av det, og jeg tror at disse partiene også er
interessert i at vi skal ha en norsk
matvareproduksjon.

Statsråden sier til Nationen
at norske bønder har en tendens til å si
at landbruksministeren truer dem, men at det faktisk er Regjeringa
og landbruksministeren som er det viktigste
verktøyet.

Mitt spørsmål blir: Er det
politisk vilje til å vri en del av virkemiddelbruken, slik
at vi kan opprettholde norsk landbruk
og bosetting? Og hva med de små, marginale bruka vi har
på Vestlandet og i Nord-Norge?

 Det er ingen tvil om at i de alvorlige og krevende
forhandlingene vi nå står overfor internasjonalt,
er det viktig at norsk landbruk samlet stiller opp bak en regjering
som er innstilt på å slåss for at vi skal
ha størst mulig handlingsrom for en nasjonal
politikk på disse områdene. Og det tror jeg det
er en bred forståelse for. Jeg opplever det også slik
fra Stortingets side at vi har felles interesser
i å skaffe oss et nasjonalt handlingsrom, så det
er grunnlag for å diskutere landbrukspolitikk i spontanspørretimer
om fem og ti år. Men det er også helt åpenbart
at det skjer en strukturutvikling i den tradisjonelle volumproduksjonen,
som gjør at spesielt når det gjelder
de marginale brukene på Vestlandet og i Nord-Norge, må vi
ha en forsterket innsats for å få fram gode
alternativer. Og en skal ikke blåse av at dette
er marginalt eller nisjeproduksjon, for i sum kan dette
bli veldig viktig. I hvert fall er det helt avgjørende
for bygdene at bøndene ser sine muligheter som
selvstendig næringsdrivende også der
man ikke lenger kan drive volumproduksjon av kjøtt
og melk. Mange gjør det. Mange søker mot opplevelsestilbud,
der det er stor betalingsvilje, og man produserer omsorgsoppgaver
for kommunen, men driver også med tradisjonelt
næringsliv innenfor andre
områder enn melk og kjøtt.
Det er dette vi nå ønsker å stimulere – med
forsterket innsats.

  Tiden for den muntlige spørretimen
er nå omme, og vi går over til den ordinære
spørretimen.





                    
                    
                    

 Det blir en rekke endringer i den
oppsatte spørsmålslisten, og presidenten viser
i den sammenheng til den oversikt som er omdelt på representantenes plasser
i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 2, fra representanten
Steinar Bastesen til utenriksministeren, vil bli besvart av fiskeriministeren
på vegne av utenriksministeren, som er bortreist.

Spørsmål 3, fra representanten
Torstein Rudihagen til finansministeren, vil bli besvart av justisministeren
som rette vedkommende.

Spørsmål 7, fra representanten
Åslaug Haga til helseministeren, vil bli tatt opp av representanten
Karin Galaaen.

Spørsmål 15, fra representanten
Magnhild Meltveit Kleppa til sosialministeren, må utsettes
til neste spørretime, da statsråden er bortreist.

Spørsmål 16, fra representanten
John I. Alvheim til sosialministeren, vil bli besvart av helseministeren
på vegne av sosialministeren, som er bortreist. Etter
anmodning fra helseministeren vil dette spørsmålet
bli flyttet og besvart etter spørsmål
9, som skal besvares av samme statsråd.

Spørsmål 17, fra representanten
Frode Hervik til samferdselsministeren, vil bli tatt opp av representanten
May Britt Vihovde.

Spørsmål 19, fra representanten
Audun Bjørlo Lysbakken til samferdselsministeren, vil bli
tatt opp av representanten Bjørn Lothe.

Spørsmål 20, fra representanten
Trine Skei Grande til forsvarsministeren, må utsettes til
neste spørretime, da statsråden er bortreist.

Spørsmålene 21, 22 og 23,
fra henholdsvis representantene Ulf Erik Knudsen, Øyvind Korsberg
og Øyvind Vaksdal til miljøvernministeren, vil bli besvart
av samferdselsministeren på vegne av miljøvernministeren,
som er bortreist.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 16


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    



                    

 Dette spørsmålet,
fra representanten Steinar Bastesen til utenriksministeren, vil
bli besvart av fiskeriministeren på vegne av utenriksministeren.

 Jeg har et spørsmål til utenriksministeren,
som vil bli besvart av fiskeriministeren:

«Det er et stort og økende
press mot fiskeressursene i internasjonale farvann. Kystpartiet
har tidligere etterlyst et aktivt engasjement for en utviding av
den økonomiske sonen.

Hvordan er situasjonen i forhold til dette
arbeidet i de internasjonale fora der dette er aktuelt, og vil utenriksministeren øke
sitt arbeid med å få aksept for nødvendigheten
av en slik utvidelse for å få tettet både
Smutthavet og Smutthullet, slik at man kan trygge en bærekraftig
forvaltning av naturressursene i disse havområdene?»

 Regjeringen deler representanten Bastesens
bekymring for den globale forvaltning av ressursene i havet. Et
mer forpliktende internasjonalt samarbeid på dette
feltet er av stor betydning for Norge, ikke minst fordi
vi er en stormakt i fiskeripolitisk sammenheng. Derfor har også saken
høy prioritet i Utenriksdepartementet og vil bl.a. bli
tatt opp under det kommende møtet i fiskerikomiteen
i FNs organisasjon for matvare- og jordbruksspørsmål,
FAO, som finner sted i Roma i neste uke. La meg også legge
til at det er en svært god dialog om disse spørsmålene mellom
Utenriksdepartementet og Fiskeridepartementet. Selvfølgelig
er det det.

Regjeringen har imidlertid i henhold til FNs
havrettskommisjon ingen folkerettslig
adgang til å utvide Norsk økonomisk sone
utover 200 nautiske mil. Det foregår heller ingen internasjonale
prosesser der spørsmålet om å utvide
de økonomiske sonene utover 200 nautiske mil er en aktuell
problemstilling.

Regjeringen arbeider derimot aktivt for å regulere
fisket på det åpne hav og forvaltning
av vandrende fiskebestander, som også omfatter
forvaltning av fiskebestander i Smutthullet og Smutthavet. Det er
et arbeid som hovedsakelig
foregår i regi av FN.

Ikrafttredelsen i desember 2001 av FN-avtalen
om fiske på det åpne hav gir en folkerettslig
ramme for forvaltningen av visse vandrende bestander i det åpne
hav. Det er norsk oppfatning at avtalen styrker våre
interesser innen fiskeriforvaltning,
særlig gjennom kravet om forenlighet mellom forvaltningen
av fiskeressursene i det åpne hav og i de tilgrensende
nasjonale farvann. Fra norsk side arbeides det aktivt
for å styrke avtalens utbredelse.

 Jeg er ikke fornøyd
med aktiviteten, og jeg er ikke fornøyd
med svaret.

Kystpartiet har jo lenge arbeidet for at vi
skulle få utvide våre havområder.
Når fiskeriministeren sier at vi er en stormakt,
så er det riktig. Vi er en stormakt sammen med Russland,
Island, Færøyene og Grønland.

Jeg er tilfreds med at dette har gitt seg utslag
i våre nye EØS-forhandlinger. Når statsråden sier
at vi skal ta opp denne problematikken i FAO, håper jeg
at det blir kjørt en linje fra Regjeringens side
der vi utvider vår grense til 250 nautiske mil, fordi vi
på den måten vil stenge både
Smutthavet og Smutthullet. Det er i internasjonale fora dette kan
gjøres, og jeg går ut fra at fiskeriministeren
og utenriksministeren har nær kontakt.

Hvorfor følges ikke det
arbeidet opp?

 Jeg har forsøkt å redegjøre
for at dette arbeidet følges opp på en særdeles
aktiv og klar måte fra Regjeringens side. Vi
skal som sagt drøfte dette i Roma i neste uke
i møte i FAO.

Jeg er overrasket over at Kystpartiet ikke
er tilfreds med svaret, for det må jo bety at
Kystpartiet nå anbefaler at vi på egen hånd
skal gå ut og gjøre krav på å utvide 200-milssonen.
Som en stor fiskerinasjon er vi mer enn noen andre
avhengige av internasjonale avtaler og internasjonalt samarbeid,
slik at ikke noen nasjoner kan ta seg til rette
utover det folkeretten gir anledning til. Jeg må jo oppfatte
det slik at Kystpartiets anbefaling betyr at man skal opptre på en måte
som er i strid med folkeretten, selv om jeg også registrerer
at representanten Bastesen i sluttkommentaren anbefaler det samme
som jeg sier: Vi skal lete etter løsninger innenfor
et internasjonalt samarbeid.

 Det er riktig at vi må lete etter
løsninger i internasjonale fora, men jeg er såpass gammel
at jeg var med da Island hadde torskekrigen mot England, og jeg
vet at grensen ble utvidet fra 50 nautiske mil til 200 nautiske
mil.

Ved at vi aktivt går ut i internasjonale
fora, kan vi medvirke til at grensene også blir
utvidet til 250 nautiske mil. Fiskeriministeren vet utmerket godt
at Kystpartiet er for at vi får utvidet grensene. Jeg er
fullstendig klar over at både Fiskeridepartementet og Utenriksdepartementet er
enig med Kystpartiet, men vi gjør for lite.

 Det er ingen tvil om at Regjeringen gjør
det som er mulig for å få gjennomslag for norske
synspunkter om å få en ansvarlig
forvaltning av fiskeressursene både i internasjonalt farvann
og i nasjonalt farvann, og at vi fra norsk side ikke
har som politikk at vi skal utøve selvtekt i
internasjonalt farvann.

Eirin Faldet hadde
her overtatt presidentplassen.





                

 Dette spørsmålet,
fra representanten Torstein Rudihagen til finansministeren, vil
bli besvart av justisministeren som rette vedkommende.

 Eg har følgjande
spørsmål:

«Et asylmottak brenner ned i Gausdal,
og ifølge avisa Gudbrandsdølen Dagningen uttaler
eieren at ingen norske forsikringsselskap ville forsikre
bygget pga. driftsformen. Ifølge samme avis har også en
annen utleier til et asylmottak på Lillehammer samme problemet.
Det blir rettet fokus mot myndighetene, som oppretter asyl- og flyktningmottak
samtidig som en godtar at forsikringsselskap nekter å forsikre
bygga.

Opptrer selskapene i tråd med lovgivningen,
og er det behov for lovendringer her?»

 Jeg har ikke grunnlag for å kommentere
de aktuelle sakene som representanten refererer til.

Forsikringsselskapene har i dag ingen generell
plikt til å inngå avtale om forsikring. Det lovutvalget
som forberedte forsikringsavtaleloven av 1989, vurderte om det burde
foreslå en alminnelig regel om rett til forsikring, eller
med andre ord en plikt for selskapene til å inngå en avtale
om forsikring. Utvalget fant imidlertid ikke grunn til å foreslå det,
og loven har dermed ikke noen slik regel. Annerledes
stiller det seg på et område hvor forsikring
er obligatorisk, som etter bilansvarsloven. Med hjemmel
i § 2 i pristiltaksloven av 1993 kan dessuten
Konkurransetilsynet gripe inn mot en nektelse av å inngå forsikringsavtale
som er urimelig av konkurransehensyn. Det er lite avklart
om det i enkelte tilfeller i tillegg kan oppstilles en plikt til å inngå forsikringsavtale
på ulovfestet grunnlag.

Spørsmålet om en plikt til å inngå forsikringsavtale
er senere vurdert i en offentlig utredning, NOU 2000:23, med sikte
på personforsikring og helseopplysninger. Flertallet i
dette utvalget foreslår en regel om plikt til å begrunne
et avslag om personforsikring, og at selskapet plikter å tilby
forsikring hvis avslaget bygger på helseopplysninger
som forsikringsselskapet ikke kan kreve. Denne utredningen
er nå under oppfølging i Justisdepartementet.
Forslaget vil imidlertid ikke ha noe direkte å si for
skadeforsikring, som representantens spørsmål
gjelder.

Slik jeg ser det nå, gir ikke
denne saken alene tilstrekkelig grunn til å reise spørsmål
om å innføre en generell regel om plikt
for forsikringsselskapene til å tilby avtale om skadeforsikring.
Hvilke vilkår – medregnet forsikringspremie – som
selskapet kan sette for å inngå forsikringsavtale,
vil i alle tilfelle være avhengig av
den aktuelle skaderisikoen.

De aktuelle forsikringsbehov bør selvsagt være
brakt i orden før et asyl- eller flyktningmottak
blir etablert. Dette er i første rekke et forhold mellom
bygningenes eier og forsikringsselskapet. Avslår
selskapet å tilby forsikring, kan det være
fordi de anser skaderisikoen for høy. Det naturlige er
da at eieren treffer tiltak for å redusere skaderisikoen, eller
avstår fra å gi anbud til innvandringsmyndighetene
på å bruke bygningene som asyl- eller flyktningmottak.
Det er imidlertid en lite ønsket situasjon at
forsikringsselskap nekter å forsikre asylmottak, og jeg vil
derfor ta spørsmålet opp med Finansnæringens
Hovedorganisasjon. Hvis en ikke finner en tilfredsstillende løsning,
er jeg ikke fremmed for å ta spørsmålet
om lovendring opp til vurdering senere.

 Takk for det. Det siste signalet
som statsråden gir, synest eg er bra. Svaret viser elles
at det er aktuelt å gå inn og sjå på heile
lov- og regelverket her, i og med
at selskapa ikkje har noka plikt til å forsikre,
og at dei som ønskjer å bli forsikra, heller ikkje
har nokon rett til å bli det.

Det er fleire ting i desse aktuelle sakene
som er litt påfallande. For det fyrste gjeld dette bygningar
som heilt fram til dei blei asylmottak var forsikra utan
problem. Dette gjeld jo eit hotell på Lillehammer, og eigaren
uttalte til avisa at etter at hotellet blei asylmottak,
var det ikkje noko norsk forsikringsselskap
som sa seg villig til å teikne forsikring.

Statsråden var inne på at
forsikringsselskapa sjølvsagt må stille krav til
brannsikkerheit og andre tiltak. Eigaren har tilbode seg å kome
slike krav i møte, samtidig som han òg har tilbode
seg å betale ein høgare premie, dersom det er
slik at ein vurderer at risikoen er stor, slik som det er med unge
bileigarar som må betale høgare premie, osv.

Det som er viktig, er rett og slett å ha
kontakt med Finansnæringens Hovedorganisasjon
for å få dei til å gå inn i
denne problematikken, for det er altså ikkje
til å leve med at bygga som husar asylmottak,
ikkje har moglegheit til å få ei
forsikring.

 Jeg gjorde i mitt første svar rede
for den generelle lov- og avtalesituasjon. Det er også nyttig
med de opplysninger representanten nå gir i sin tilleggskommentar.

Jeg står ved det jeg har sagt, at
jeg ønsker å ta det som er berørt
i representantens spørsmål, opp med Finansnæringens
Hovedorganisasjon, og jeg ønsker å følge
saken videre.

 Frå avisa ser ein òg at ein har vore
i kontakt med UDI, som eigenleg har den same reaksjonen
på at forsikringsselskapa ikkje vil teikne ei nødvendig
forsikring. Eg håpar derfor at statsråden kan følgje
dette opp overfor alle som har påverknad i denne saka,
og i neste runde vurdere ei eventuell lovendring dersom
ikkje noko anna fører fram.

 I mitt første svar sa jeg at
hvis en ikke finner en tilfredsstillende løsning,
er jeg ikke fremmed for å ta spørsmålet
om en lovendring opp til vurdering senere. Det
er en konklusjon jeg fortsatt holder fast ved.





                

 Dette spørsmålet
er fra representanten Rune J. Skjælaaen til kultur-
og kirkeminister Valgerd Svarstad Haugland. Siden statsråden også er
idrettsminister, vil presidenten opplyse om
at det ble tredobbel norsk seier på tremila i
dag.

 Det var jo en gledelig melding å få!

Så over til spørsmålet:

«Kirkelig fellesråd i Bergen
foreslår som ett av flere fellesråd å innføre
nye egenandeler ved kirkelige handlinger som vigsel og begravelse.
Bakgrunnen i Bergen er den samme som for andre kirkelige
fellesråd, en vanskelig kirkeøkonomi.

Hva vil statsråden gjøre
for å hindre en slik negativ utvikling i vår
folkekirke?»

 Med den innleiinga som presidenten hadde, er
det freistande å ta æra for den tredobbelte sigeren.
Eg skal ikkje gjera det, men eg er veldig glad for at
det gjekk slik som det gjekk.

Fyrst vil eg seia at eg er glad for den debatten
som no går føre seg om den lokale kyrkjeøkonomien,
og for det engasjementet for folkekyrkja som her kjem til uttrykk. Men
eg er ikkje glad for det som er bakgrunnen for dette engasjementet.

Eg er svært bekymra for utviklinga
i den lokale kyrkjeøkonomien slik han har kome
til uttrykk den seinare tida, med stengde kyrkjer og vedtak
om innføring av betaling ved kyrkjelege handlingar som
vigsel og gravferd. Dette har fleire årsaker, bl.a. høge
pensjonsforsikringar og straumprisar i eit frå før
av stramt budsjett. Som kyrkjeminister tek eg sjølvsagt
dette svært alvorleg, og eg vil difor i tida
framover arbeida vidare for å finna fram til tiltak
og løysingar for å betra kyrkja sin økonomi.

Kyrkjelova opnar for at kyrkjeleg fellesråd
kan krevja betaling for bruk av kyrkja til kyrkjelege handlingar
som ikkje blir utførde i samband med gudstenester.
Men vedtak om betaling krev godkjenning av bispedømmerådet.
I innstillinga til kyrkjelova av 1996 peika fleirtalet i kyrkje-,
utdannings- og forskingskomiteen på at medlemmene av kyrkja
som er busette i soknet, ikkje bør betala for tenester
som gravferd, vigslar og dåp.

Eg ynskjer å gi klart uttrykk for
at eg ikkje har sansen for at Kyrkjeleg Fellesråd
i Bergen no har vedteke å innføra betaling for
bruk av kyrkjene ved vigsel og gravferd. Etter mi meining
har bispedømmerådet mange gode grunnar
til å seia nei til slik betaling, fyrst og fremst fordi det
er kommunane som har ansvar for og plikt til å dekkja utgifter
til slike tenester. Drift og vedlikehald av kyrkjene og kyrkjegardane
har frå gamal tid vore ei oppgåve for
lokalsamfunnet. Innføring av betaling for vigslar og gravferder
vil etter mitt syn kunna undergrava kommunane si plikt etter lova
til å løyva midlar til dei kyrkjelege tenestene.
Å innføra betaling for bruk av eiga soknekyrkje
rokkar ved sjølve fundamentet for ei open folkekyrkje.
Det er eit trugsmål mot kyrkjelivet generelt og spesielt
mot dei som har dårleg råd.

Kyrkja sin arbeidsgjevarorganisasjon har samla
inn opplysningar frå dei kyrkjelege fellesråda
som syner at situasjonen er nokså ulik rundt omkring i
fellesråda. Teikninga er viktig for oss når vi
skal styrkja kyrkja sin økonomi. Tiltaka vi eventuelt
set i verk, må vera treffsikre i høve
til dei lokale forholda.

På lang sikt vil eg arbeida for å styrkja
kyrkja sin økonomi gjennom dei ordinære budsjetta.
Eg vil òg visa til at spørsmålet
om framtidig finansiering av kyrkja si verksemd
vil vera eit viktig tema for utvalet som skal
greia ut tilhøvet mellom stat og kyrkje.

 Jeg takker kirkeministeren for svaret og er
glad for at hun klart sier at egenandeler knyttet til
vigsler og begravelser er en uting, selv om hun ikke akkurat
brukte det ordet.

I 2003 er det 125 fellesråd som har
fått reduksjon i kroner og øre i forhold til 2002,
som også var et vanskelig år.
Dette kom fram på den konferansen ministeren viser til,
som Kirkens Arbeidsgiverorganisasjon holdt på mandag.

Statssekretær Berit Øksnes Gjerløw sier
i en kommentar i Her 

&

 Nå samme dag at vi ønsker
Kirken bedre rammeforhold enn dette.

Men det kan jo ikke komme som en
overraskelse på kirkeministeren at kirkeøkonomien
blir svært vanskelig når kommunene
sliter på så mange områder, og 75 pst. av
midlene til kirken tildeles gjennom kommunene.

 Det har kome mange urovekkjande meldingar,
som eg òg sa i svaret mitt. Eg arbeider med tiltak for å prøva å bøta
på dette på kort sikt. På lang sikt må vi
nok tenkja annleis. Eg har i dag ikkje noko
svar på kor mykje vi kan finna av nye midlar, men eg synest
iallfall at det arbeidet som Kyrkja sin arbeidsgjevarorganisasjon
har gjort for å kartleggja problema, er eit godt fundament
for oss når vi skal jobba vidare med prioriteringane.

Det som òg er eit spørsmål,
er korleis eventuelle nye midlar skal kanaliserast. For meg er det
viktig å finna ein måte å gjera
det på som viser at vi er treffsikre, og at dei går
til fellesråda sitt arbeid. Eg har ein budsjettpost på 100
mill. kr som skal gå til fellesråda. Eg ser vel
at dersom vi skal finna løysingar som er treffsikre, må vi
på ein eller annan måte gjera
oss nytte av denne løyvinga når det gjeld å bøta
på ein del av dei kortsiktige problema som fellesråda
har.

 Vi holder på å behandle en sak
om dåpsopplæring
i Kirken i disse dager. Det handler også om å trappe
opp antallet undervisningsstillinger i kirken. Så opplever
vi i dag at stillinger som er opprettet ved kirkene opp gjennom årene,
faktisk forsvinner fordi kommunene og fellesrådene ikke
har råd til å betale egenandel
for disse stillingene. Når de skal lyses ut igjen, blir
de faktisk ikke lyst ut, fordi en ikke har midler
til egenandeler. Jeg skulle ønske at statsråden
kunne kommentere noe av dette.

En bygger altså ned tjenestene i kirken,
samtidig som statsråden fremmer en melding om dåpsopplæring
som går ut på at en skal bygge opp de kirkelige
tjenestene og den kirkelige undervisning. Men det er altså kateketstillinger
og meninghetspreststillinger rundt omkring i landet vårt
som i dag ikke blir utlyst fordi fellesrådene ikke har
midler til dette.

 Eg er veldig klar over det. Som sagt innleiingsvis,
er eg svært glad for det engasjementet, i motsetning til
kva eg opplevde ved det første budsjettet eg
la fram. Da var bl.a. Skjælaaen med i eit fleirtal her
på Stortinget for å kutta i løyvingane til
fellesråda. Og desse midlane skulle faktisk gå til
ein del av desse stillingane og til å halda ved lag aktiviteten. No
ser eg at det er andre tankar både hos representanten Skjælaaen
og hos representantar for andre parti her i Stortinget,
nemleg at her treng vi faktisk meir.

Eg er glad for det grunnlaget eg har fått
gjennom undersøkinga til Kyrkja sin arbeidsgjevarorganisasjon.
Eg skal koma tilbake til Stortinget når det gjeld
denne, og eg vonar at vi skal klara å finna nokre ekstramidlar
til fellesråda. Eg har ikkje nokon sum å koma
med i dag, og heller ikkje nokon lovnad, anna
enn at eg har veldig høgt trykk på dette, men
eg vonar at vi skal kunna koma tilbake med noko
meir konkret seinare.





                

 Dette spørsmålet,
fra Åslaug Haga til helseministeren, vil bli tatt opp av representanten
Karin Galaaen.

 «Helseforetakene sliter med dårlig økonomi,
og kravene til effektivisering er store. Som et mantra er det sagt
at effektiviseringen ikke skal gå ut over pasientene.
I praksis har økt effektivisering betydd økt sentralisering.
Dette er spesielt problematisk i forhold til akuttberedskap
og fødeavdelinger.

Hva gjør statsråden for å sikre
at de pasientene som har behov for umiddelbar hjelp, får
de tjenestene de trenger?»

 Jeg har et overordnet ansvar for at pasienter,
uavhengig av bosted og økonomisk og sosial
situasjon, får tilgang til viktige helsetjenester.

Det er også et viktig poeng
at ansvaret må ivaretas innenfor
de rammer som Stortinget trekker opp. I så henseende er
det Stortinget som gjennom sin budsjettbehandling gir rammene for
hvilke ressurser som er til disposisjon for foretakene, og dermed også stiller
krav til hvilken effektivisering som må gjennomføres.
Det vil svekke legitimiteten både til det politiske styringssystemet
og til foretakene dersom omstillingstiltak med forankring
i overordnede politiske vedtak nærmest utlegges som aktiviteter
funnet på av teknokrater, og fristilt fra politisk styring.

For meg er det sentrale ved effektivisering
at de offentlige pengene skal brukes bedre og dermed rekke
til mer.

Jeg er naturligvis klar over at det er grenser
for hva som kan oppnås gjennom effektiviserings- og omstillingstiltak
før det går ut over tjenestene til pasientene.
Helt fra Regjeringen tiltrådte i oktober 2001 har det derfor
vært viktig å foreta realistiske vurderinger av
foretakenes økonomiske situasjon slik at pasientbehandlingen
kan opprettholdes på et forsvarlig høyt
nivå. Som jeg nylig trakk fram i svaret til representanten
Arnstad, har Regjeringens medisin vært både mer
tid og mer penger for å fjerne foretakenes betydelige økonomiske
ubalanse. Det er altså ikke et press på at
foretakene må gjennomføre tiltak for å bringe
balanse i 2003, som jeg var innom i mitt svar
til representanten Arnstad.

Når det gjelder tiltak innenfor
akuttberedskap og fødetilbud, er det slett ikke
slik at de gjennomføres i noe politisk vakuum. Stortinget
har gjennom behandlingen av akuttmeldingen trukket opp en rekke
retningslinjer som skal legges til grunn for tiltak som gjennomføres.

I styringsdokumentet overfor de regionale
helseforetakene har jeg pålagt dem å foreta gjennomganger
av den akuttmedisinske kjeden, nettopp med fokus på å sikre
befolkningen et faglig forsvarlig akuttmedisinsk tjenestetilbud.
Det innebærer at behov må dekkes med utgangspunkt
i publikums bosted, og at det ikke er åpnet for
gjennomgående sentralisering som svekker dette tilbudet.
Når det gjelder fødselsomsorg, er det et krav
at kompetansen i det nye nasjonale rådet for fødselsomsorg
skal brukes. Her har Stortinget i tillegg, i tilknytning til revidert
nasjonalbudsjett, bedt om en gjennomgang av nyfødtomsorgen,
og det vil jeg selvfølgelig følge opp.

Med dette som utgangspunkt er det bra at de
regionale helseforetakene bruker faggrupper
for å foreta analyser av hvordan aktuelle behov kan dekkes,
og at rapportene danner grunnlag for etterfølgende brede
høringsrunder. I disse analysene er det f.eks. nyttig at
forholdet mellom kvalitet og nærhet vurderes,
og at man er seg bevisst i hvilken grad det er nødvendig
med en viss «kritisk masse» for å sikre
nødvendig kvalitet. Men jeg føyer til at fokus
på denne innfallsvinkelen ikke må føre
til ukritiske holdninger til at ting skal være
store som et mål i seg selv. For meg er det helt sentralt
at helseforetaksloven legger opp til en kontroll- og beslutningskompetanse
for departementet i vesentlige saker, nettopp for å sikre
at de politiske premissene for helsetjenestens utvikling blir respektert.
Jeg framhever også den betydning som tilsynsmyndighetene
har for å vurdere at nye tjenesteopplegg som nedfeller
seg, oppfyller kravet til medisinsk forsvarlighet.

 Jeg takker for svaret og er glad for at statsråden
tar dette på alvor. Men en ser jo at de økonomiske
rammene ikke står i forhold til den lønnsøkningen
som har vært, og de oppgavene som skal løses.

I alle helseforetakene rundt omkring
i landet er det nå store bekymringer over den effektiviseringen
som foregår. Det handler om folks trygghet i hverdagen.
Har statsråden oversikt over akuttberedskapen rundt omkring i
landet? Og ser han konsekvensene av de effektiviseringstiltakene
som blir gjennomført, eller blir det som det blir?

 Jeg vil skarpt tilbakevise en antydning fra
spørrerens side om at ting blir som de blir.
Det er de regionale foretakenes oppdrag å gjennomgå tjenestetilbudet
slik at det er best mulig organisert ut fra det sørge for-ansvaret
som de har, og ut fra de ressurser som Stortinget stiller til disposisjon. Det
vil skje en grundig utredning, en grundig høring og en
grundig vurdering av det materialet
som kommer fram i høringen, før helseforetakene
treffer sine beslutninger om eventuelle endringer i tjenestetilbudet.
Og er det endringer av vesentlig og prinsipiell betydning, vil de
bli behandlet av eier i foretaksmøte, slik helseforetaksloven
krever.

 Jeg takker på nytt for svaret.

Den effektiviseringen som foregår,
går ofte ut over små sykehus
og fødeavdelinger rundt omkring, selv om en ser at oversikten
og effektiviteten ofte er bedre ved de mindre
enhetene. Hva slags holdning har statsråden til de små enhetene,
og ser han at disse er viktige for folks trygghet?

 Nærhet til et godt helsetjenestetilbud
er viktig for folks trygghet. Men det er ikke slik at
nærhet til hva som helst er det samme som trygghet for
pasientene.

Nå skal jeg ta stilling til de endringer
av vesentlig eller prinsipiell art som måtte
komme som et resultat av de prosessene som nå kjøres
i de regionale helseforetakene, så jeg
skal vokte meg vel for å ta stilling til dem mens høringene
og diskusjonen pågår. Men jeg vil si én
ting, og det er at det ikke må bli slik at det
er et mål i seg selv å konservere ethvert tilbud,
slik det har vært før, uavhengig av den teknologiske
utvikling, uavhengig av tilgangen på helsepersonell og
uavhengig av om de som utøver disse helsetjenestene, faktisk
får løpende trening i å gjøre det.
Det får man ikke hvis man gjør det veldig
sjelden, og da er det ikke trygghet for pasientene.





                

 Dette spørsmålet,
fra representanten John I. Alvheim til sosialministeren, vil bli
besvart av helseministeren på vegne
av sosialministeren.

 Mitt spørsmål går
til den ærede helseministeren, som svarer for sosialministeren:

«Ved Gystadmyr bo- og aktivitetssenter
i Akershus skjedde innflytting i desember før boligene
var helt klare. Ifølge Romerikes Blad manglet nøkkelkort
til noen, varmen var ikke satt på, telefoner
var ikke installert. Det fantes ikke hjelp å få,
og prosjektleder svarte pårørende at beboerne
må søke om hjelp dersom de trenger dette. Det
oppstod mange farlige situasjoner, og en beboer ble funnet død
på gulvet.

Aksepterer statsråden at en omsorgsbolig
fungerer på denne måten?»

 La meg innledningsvis opplyse
at Sosialdepartementet har vært i kontakt med Ullensaker
kommune om denne saken, og at kommunen tilbakeviser opplysninger
slik de er framstilt i nevnte avisartikkel.

Men når det er sagt – omsorgsboliger
skal ikke fungere slik som den ærede representant
nå beskriver. Det vil undergrave tilliten til hele
pleie- og omsorgstjenesten. Omsorgsboliger er for mennesker med
behov for omsorg, og da må tjenestetilbudet være
til stede både før, under og etter
innflytting. Det må ha vært en svært
uheldig start for Ullensaker kommune, som i
løpet av kort tid tok i bruk to nye, flotte anlegg på Jessheim,
med til sammen 90 sykehjemsplasser og 34 omsorgsboliger, dagsenter,
aktivitetssenter, nytt sentralkjøkken og lokaler for ansatte både
på institusjonene og i hjemmetjenesten. Kontrollutvalget
i Ullensaker kommune har grepet fatt i denne
saken. De har gått gjennom den, og de sier i
sin vurdering av 28. januar i år at det har skjedd
uregelmessigheter ved innflyttingen til Gystadmyr. De peker på svikt
i planlegging, bemanning og manglende teamorganisering
som årsak til dette.

Generelt er det viktig at kommunene har gode
rutiner, som sikrer en god planlegging av slike flytteprosesser. Det
er nå viktig at Ullensaker kommune
selv gjør det som er nødvendig for å gjenreise
tilliten til sitt tjenestetilbud. Det bør de få anledning
til, og tilsynsmyndighetene vurderer selvsagt løpende om
man ser grunn til å gripe inn.

 Jeg takker statsråden for svaret og
registrerer at kommunen har gått i seg selv og innrømmet
de uheldige forholdene ved innflyttingen i dette senteret.

Det er et krav til omsorgsboliger om døgntjeneste
i den kommunale hjemmetjeneste, og det er en forutsetning at det
skal tilbys heldøgnshjemmetjenester. Det må da være
intensjonen at denne hjelpen skal kunne mottas mer eller
mindre omgående ved behov.

Dersom det skal søkes om hjelp, slik
prosjektleder uttalte til Romerikes Blad i desember i fjor,
hvor lenge skal da brukeren i forkant, eller de pårørende
på forhånd, planlegge behovet for å søke
om hjelp? Og mener helseministeren
at en slik praksis er i tråd med intensjonene i handlingsplanen
for eldreomsorgen?

 La meg bekrefte at den kontakt som Sosialdepartementet
har hatt med kommunen, tilsier at kommunens både
administrative og politiske ledelse følger aktivt opp denne
saken, med bakgrunn i rådmannens grundige rapport og kontrollutvalgets
konklusjoner. De problemene som oppstod ved innflytting, er rettet
opp, tjenesteapparatet fungerer nå som det skal, og kommunen
har på eget initiativ bedt tilsynsmyndighetene om å avgi
en tilstandsrapport. Videre vil de erfaringene som er gjort, bli
vurdert ved den pågående gjennomgang og evaluering
av kommunens organisasjon.

Når det gjelder spørsmålet
som representanten nå stiller i tillegg, viser jeg til
det jeg sa i mitt hovedsvar om at omsorgsboliger
er lagd for mennesker med omsorgsbehov, og da må omsorgstilbudet være
til stede både før, under og etter
innflytting. Jeg tror at systemet med å tildele tjenester etter
vedtak er fornuftig, fordi det styrker brukernes rettssikkerhet
og klagemulighet osv. Men det må jo være
en forutsetning at idet man tar i bruk tilbudet, er omsorgstjenestene
på plass.

 Jeg takker igjen statsråden for svaret.

Eldreplanen, som frem til 2005 ville ha kostet
30–35 milliarder kr, synes så langt
i større og større grad å ha blitt en
boreform istedenfor en omsorgsreform. I 2005 vil det fortsatt være
en manko på mellom 10 000 og 15 000 sykehjemsplasser,
da reformen til den angitte kostnad kun har medført 5 000
nye plasser i planperioden.

En nylig avgitt rapport utarbeidet av SINTEF
og Norsk Sykepleierforbund understreker med all tydelighet at kvaliteten
i eldreomsorgen under eldreplanen ikke er blitt bedre,
snarere tvert om på flere fagområder. Tusenvis
av hjelpetrengende pasienter frister i dag en uverdig tilværelse
i omsorgsboliger. Når vil denne regjeringen sørge
for å øke kvaliteten i omsorgen opp til et ansvarlig og
akseptabelt nivå?

 Handlingsplanen for eldreomsorgen har bidratt
med over 12 000 nye årsverk i pleie-
og omsorgstjenesten, og mer enn halvparten av styrkingen er rettet
mot omsorgsboliger og hjemmetjenesten.

Evalueringen av handlingsplanen indikerer at
det er rimelig tilfredsstillende samsvar mellom behovet
for hjelp i omsorgsboligene og kommunens tildeling av tjenester.
Samtidig er det avgjort et behov for i denne fasen å rette
søkelyset mot kvaliteten av tjenestene. Jeg viser til at
sosialministeren vil komme tilbake til Stortinget med en sak om
dette, og jeg regner med at de spørsmål representanten
Alvheim nå stiller, vil bli vurdert i den sammenheng.

 Vi går da tilbake til spørsmål
10.





                

 Dette spørsmålet
er utsatt til neste spørretime.

Spørsmål 16 er behandlet
tidligere.





                

 Dette spørsmålet,
fra representanten Frode Hervik til samferdselsministeren, vil bli
tatt opp av representanten May Britt Vihovde.

 «Då Askøybrua vart opna
i 1992, var det ein føresetnad at det òg skulle vera
hurtigbåtsamband mellom Askøy og fastlandet.
I dei ti åra som har gått, har «Beinveien» trafikkert
sambandet utan offentleg stønad. Den har vore
Askøy si forstadsbane – og må kunne kallast
eit moderne og miljøriktig alternativ. Ei nedlegging vil vere
svært negativt.

Vil statsråden medverka til at «Beinveien» kan
bli del av det totale kollektivtilbodet og motta driftsstønad
på lik linje med busstransport?»

 Jeg er opptatt av å styrke kollektivtransportens
stilling i Bergensområdet og i andre storbyområder.
Et godt kollektivtilbud i byene bedrer miljøet
lokalt, reduserer behovet for vegutbygging
og bidrar til færre køer og økt
framkommelighet. I den sammenheng tror jeg det er avgjørende
at storbyområdene kan ha størst mulig lokal frihet
til å organisere transportsektoren, slik at det legges
til rette for økte kollektivandeler og miljøvennlige
transportløsninger for øvrig. Jeg tror det er
et stort uforløst potensial i å kunne
se bl.a. veg- og kollektivsatsing i sammenheng i byområdene.

I tillegg til den økte budsjettsatsingen
på tilrettelegging for kollektivtransport i statsbudsjettet
for 2003 har jeg derfor tatt initiativ til et
omfattende forsøksarbeid med nye måter å organisere
transportsektoren på i de største byområdene.
Disse storbyforsøkene vil bli igangsatt fra førstkommende årsskifte,
og det vil i løpet av våren bli endelig
avklart hvilke byer som skal delta i forsøket.
En ny forvaltningsorganisering betyr at mulighetene for at de reisende
oppnår tilbudsbedringer, blir styrket. Disse tilbudene
bør forbedres. Lokale myndigheter vil i en helt annen grad
enn i dag kunne se arealplanlegging, transportkapasitet og trafikkregulerende
tiltak i sammenheng.

Til de byene som deltar i forsøket,
vil det også kunne bli stilt til disposisjon
midler fra en ny insentivordning over Samferdselsdepartementets
budsjett med sikte på å styrke og premiere
vekst i kollektivtransporten i storbyområdene. Jeg tar
sikte på å innføre ordningen i 2004.

Når det gjelder den konkrete problemstillingen
med «Beinveien» på Askøy, vil
jeg understreke at det fra statens side ikke
er noen hindringer for at «Beinveien» kan motta
driftsstøtte på lik linje med busstransport. Det
er fylkeskommunene som fordeler midlene til drift av lokal kollektivtransport,
og det er ingenting i vegen for at Hordaland fylkeskommune kan avsette
midler til «Beinveien» dersom det er lokalt ønske
om en slik prioritering.

Jeg er for øvrig klar over de store
utfordringene Bergensområdet står overfor
i årene framover med å finne framtidsrettede
og miljøvennlige transportløsninger. Bergensprogrammet
for transport, byutvikling og miljø tar tak i
en del av disse utfordringene, og styrking av kollektivtransporten
står helt sentralt i programmet. Jeg håper
lokale og sentrale myndigheter sammen kan greie å sørge
for at hovedprinsippene i Bergensprogrammet legges til grunn for hele
Bergensområdet, slik at vi sikrer miljøvennlige
og raske transportløsninger med god nok kapasitet til å møte
framtidige, økte transportbehov.

Eirin Faldet hadde
her overtatt presidentplassen.

 Eg er veldig glad for det klare svaret som
statsråden gir, nemleg at dette er fylket sitt ansvar,
og at fylket her faktisk har moglegheit til å gå inn
med midlar til «Beinveien» for å sikra
han som eit godt kollektivtilbod. Eg veit at statsråden
er oppteken av Bergen og dei utfordringane Bergen har, som den første samferdsleministeren
som løyver planleggingsmidlar til bybanen.

Men Bergen står overfor ganske
store utfordringar, og i dag foregår det ein diskusjon mellom
fylkeskommunen og Bergen by om det å delta i dette forsøksprosjektet med å laga gode
samarbeidsorgan, og om kven det er som på ein måte
skal prioritera kollektivmidlane.

Statsråden nemnde desse insitamenta
og desse insentivordningane, og mitt spørsmål
blir: Er dei knytte opp til korleis ein organiserer dette, og er
statsråden innstilt på å gripa inn og
få til ei løysing på den konflikten
som er oppstått, for å få ei best mogleg
organisering av kollektivtilbodet og prioriteringane i Bergensområdet?
Venstre har gått til val på at vi ønskjer
at Bergenspolitikarane sjølve skal få sjå på dette,
men eg ser òg behovet for at omlandskommunane rundt Bergen,
som faktisk òg er ei viktig brikke som brukarar av det
kollektivtilbodet som finst der, må inn i dette og vera
med på å gi føringar for korleis ein
skal prioritera pengane.

 Jeg er opptatt av at denne forsøksordningen
skal lykkes, på den måten at vi klarer å få til
en organisering av kollektivtilbudet i storbyene på en
slik måte at flere faktisk velger å reise
kollektivt. Dette er en utfordring for mange
byer, inkludert Bergen. Jeg ser at det er en uenighet mellom
Bergen kommune og fylkeskommunen i forhold til dette forsøket.
Jeg ønsker selvfølgelig at det skal
bli en enighet mellom dem, slik at vi får gjennomført
et forsøk hvor man nettopp kan hente ut de gevinstene
som vi er på jakt etter. Jeg kommer til å ta kontakt
med Bergen og med fylkeskommunen for å høre hvilke
muligheter det er for å bli enig om å få gjennomført
et slikt prosjekt. Jeg har tro på at kollektivandelen kan økes,
men det krever en del av alle parter, både
kommunen, fylkeskommunen og staten.

 Eg er veldig glad for at samferdsleministeren
no grip fatt i dette og i eit samarbeid finn
ei løysing. Men Bergen står overfor ganske
store utfordringar. Ein har ein del bruer som bind øyane
rundt omkring saman med Bergen – t.d. Askøybrua
og Nordhordlandsbrua, som i dag er bompengefinansierte, men som
snart blir nedbetalte. Når dei blir nedbetalte, vil endå fleire
kjøra over bruene, og her er det store moglegheiter til å laga gode
kollektivløysingar. Dersom alle skal ta buss
frå Askøy, er heller ikkje det eigentleg
godt nok, for presset inn mot byen og inn mot Bergen sentrum
er ganske stort. Her er det snakk om kanskje å leggja
til rette for eit trafikknutepunkt, eit kollektivknutepunkt, der
folk kan setja bilen sin og få ein del fasilitetar, og
så setja seg på ein buss eller på ein
båt inn mot Bergen. Då blir mitt spørsmål:
Vil òg dette vera ting som samferdsleministeren
vil sjå på? Det er ikkje nemnt i Bergensprogrammet
i det heile, men vil statsråden sjå på dette?

 Jeg er opptatt av at man nettopp
når det gjelder slike utfordringer som det her vises til,
kan finne en løsning. Muligheten ligger der allerede i
dag, og det vil kunne samordnes enda bedre om
man velger å gå med i denne forsøksordningen.
Det er viktig at vi ser på storbyene i sammenheng med nabokommunene,
for det er snakk om gode arbeidsområder som gjerne
går utover kommunegrensene. Derfor er vi nødt
til å se det i en større helhet. Det er helt klart
at Bergen har en spesiell utfordring i så måte.
Det krever at ikke minst Bergen kommune griper fatt i
det, at vi fra statlig hold griper fatt i det, for vi har bl.a.
ansvaret for en del av vegsystemet, og at fylkeskommunen griper
fatt i det, og at vi sammen ser hvilke løsninger som kan
imøtekommes, slik at vi får en god kollektivandel
og et godt miljø, ikke minst i forhold til arealutnyttingen
i en by som Bergen.





                

 Dette spørsmålet,
fra representanten Audun Bjørlo Lysbakken til
samferdselsministeren, vil bli tatt opp av representanten Bjørn
Lothe.

 Eg vil gjerne stilla følgjande spørsmål
til samferdselsministeren:

«Denne vinteren har me på ny
sett store vogntog som er dårleg skodde for å koma
seg over norske fjellovergangar. Til dømes har
dette vore eit merkbart problem både
i Rullestadjuvet og ved Røldal–Haukeli på E134. Ofte
gjeld dette utanlandske trailerar utan kjettingar og med
dårlege dekk og dårleg utrusting for norske
vintertilhøve. Det fører til farlege situasjonar
og meirarbeid for vegetaten og politiet.

Kva tiltak vil statsråden innføra
for å bøta på dette?»

 Jeg er svært opptatt av å redusere
de trafikksikkerhets- og fremkommelighetsproblemene som tunge kjøretøy
med dårlig dekkutrustning skaper i vintersesongen. I den
sammenheng er det viktig at vi har et godt regelverk, og at de kontrollerende myndigheter
følger opp etterlevelsen av regelverket.

Dagens regelverk gir gode muligheter
for å stoppe kjøretøy
som ikke er skodd for føreforholdene. Gjeldende
bestemmelser sier at kjøretøy ikke
må brukes uten at «det er sikret tilstrekkelig
veggrep i forhold til føret», og at manglende
overholdelse av bestemmelsene kan medføre bruksforbud.
Bestemmelsene slår også fast at kjøretøy
med tillatt totalvekt over 3,5 tonn skal medføre
kjetting «hvis det kan ventes kjøring på offentlig
veg som er snø- eller isdekket».

Det er derfor ikke riktig at det
med dagens regler bare er påbudt å ha
med kjetting når en skal kjøre på spesielt værharde
strekninger, slik det er blitt påstått i media
i den siste tiden. Avhengig av type regelbrudd og alvorlighetsgraden
på dette åpner dagens regler for nedleggelse av bruksforbud
på stedet, ileggelse av gebyr og politianmeldelse.

Det er i statsbudsjettet for 2003 lagt opp
til økt innsats på dette området, slik
at det samlede antallet tungbilkontroller økes fra 280 000
i 2002 til 300 000 i år. I 2001 ble 220 000
tungbiler kontrollert.

Jeg har nylig i et brev til Vegdirektoratet
understreket betydningen av skjerpet innsats og streng kontroll
med vinterutrustningen på tunge kjøretøy.

Vegdirektoratet har bedt Statens vegvesens
regioner om at det gjennomføres flere og mer målrettede
kontroller av dekkutrustning og bruk av kjetting.

Vegvesenets informasjonskampanje «Donna
Diesel» skal videreføres. Denne kampanjen retter
seg mot utenlandsk tungtransport, og målet er å nå fram
til sjåfører, transportselskaper og speditører
med opplysninger om forhold og regler som gjelder vintertrafikk
på norske veger. Det vil særlig legges
vekt på å få fram slik informasjon til
sjåfører og selskaper fra Russland, Estland, Latvia,
Litauen, Polen, Ungarn, Tsjekkia og Romania.

Jeg har ellers bedt Vegdirektoratet om nøye å følge
utviklingen med hensyn til antall ulykker som følge av
dårlig dekkutrustning på tunge kjøretøy
i inneværende sesong. Dersom de tiltak som er iverksatt
inneværende sesong, ikke har tilfredsstillende effekt,
er jeg innstilt på at det må legges opp til en
forsterket virkemiddelbruk neste vintersesong.

 Eg vil takka statsråden for svaret. Eg
er glad for at ho tek tak i dette problemet.

I tillegg vil eg gjerne nemna at i dag kjøper
me transporttenester der dei er rimelegast. Det medfører
at utanlandske  vogntog,  særs  mange  av  dei  frå 
Aust-Europa – som statsråden òg var inne
på – har vorte eit vanleg syn vinterdagar på norske
fjellovergangar. Det største problemet
er at førarane av desse vogntoga frå aust ofte
ikkje anar kva ein glatt norsk vinterveg kan by på.
Dei vantar ofte kjettingar, dei har dårlege dekk,
dei har lite eller ingen pengar med seg, og
dei klarar ikkje å gjera seg forstått,
verken på engelsk eller på norsk. Det
fører såleis til stor trafikkfare og kork for
andre vegfarande, med dei utgiftene og ulempene det fører
med seg både for næringslivet og for
folk flest.

Eg må difor oppmoda statsråden
om ikkje berre å syna til regelverket, men òg
ta regelverket aktivt i bruk, også på regionalt
plan.

 Som jeg understreket i svaret mitt i stad,
er det nettopp det vi griper fatt i. To ting: Det er kontroller,
som vi øker i betydelig grad, og håndheving av
regelverket. Det er muligheter for å sanksjonere, og de
skal brukes. Det er den mest effektive måten å få bukt
med dette problemet på. I tillegg er
det viktig med informasjon. Begge de områdene griper vi
fatt i nå – informasjon om regelverket
og kontroller. Uten at vi lykkes på dette området,
er jeg redd for at vi ikke lykkes totalt sett. Derfor
er vi nødt til å satse på begge disse
områdene.

 Eg takkar statsråden.

Me må ha eit regelverk – me
må ha eit generelt regelverk. Eg skal ikkje dra
inn nokon generell EØS-skepsis i dette, men eg vil gjerne peika
på at regelverket treng lokale
og regionale tilpassingar. Me treng
ikkje den same utrustinga på ein salta
stamveg i Østfold som på resten av riksvegnettet, som f.eks.
Rv 7 over Hardangervidda eller E134 over Haukeli. Både
politiet og vegvesenet lokalt må få arbeidsrom
slik at dei kan ta raske avgjerder, både på svenskegrensa
og ved fjellovergangane våre. Grunnleggjande trafikktryggleik
er langt viktigare enn ein teoretisk flyt av
dårlege vogntog over landegrensene.

Eg er glad for at statsråden framleis
vil arbeida med dette, og eg ventar då på at det
vert sett fart i dette viktige arbeidet.

 Jeg vil understreke at vi har satt fart i dette
arbeidet. Det satses betydelig mer på dette arbeidet i år
enn i fjor, og vi kommer til å fortsette med denne satsingen.

Igjen: Det er sendt brev rundt til alle
regionene om at dette er en viktig sak som skal prioriteres i vinter. Både Statens
vegvesen og politiet har et ansvar på dette
området. Det blir fulgt opp.





                

 Dette spørsmålet
er utsatt til neste spørretime.





                

 Dette spørsmålet,
fra representanten Ulf Erik Knudsen til miljøvernministeren,
vil bli besvart av samferdselsministeren på vegne av miljøvernministeren.

 Jeg tillater meg å stille et spørsmål
som følger:

«Direktoratet for naturforvaltning
har levert en vurdering av utvidet fredning av et svært
stort område i Rollag Østfjell (Trillemarka–Rollagsfjell)
i Buskerud. Rollag kommunestyre
har uttrykt sterk skepsis til den faglige begrunnelsen og den manglende
lokale medvirkningen som har fulgt saksbehandlingen.

Hva vil statsråden gjøre
for å sikre lokal medvirkning og medbestemmelse om bruken
av de arealer som det nå er verneforslag på?»

 13. desember 2002 ble ca. 40 km2 i Trillemarka
vernet som naturreservat. Det verneforslaget som spørsmålet
omhandler, er et forslag om en utvidelse med totalt ca. 160 km2 i
tilliggende områder. Jeg vil først kort oppsummere
historikken i saken.

Ved tidligere registreringer i forbindelse
med barskogvernet ble det dokumentert verneverdier i de tilliggende
områdene, men disse arealene ble den
gang tatt ut av prosessen på grunn av begrensede arealrammer
for barskogvernet. Basert på disse tidligere registreringene, og
supplert med nye registreringer av miljøvernverdiene i
området, har bl.a. Norges Naturvernforbund og Natur og
Ungdom engasjert seg for et utvidet skogvern i området.
Disse organisasjonene foreslo 9. september 2002 opprettelse
av et naturreservat i området.

For dette området har skogeierne på frivillig
basis avstått fra vesentlige hogster i driftssesongen 2001–2002, noe
jeg mener vitner om ansvarlighet fra skogeiernes side.

Høsten 2002 henvendte bl.a. skogeierlagene
i området og Rollag kommune seg til Miljøverndepartementet
om saken. I møte med Miljøverndepartementets
politiske ledelse 2. oktober 2002 vektla representantene
fra de lokale skogeierlagene og Viken Skogeierforening behovet for en
avklaring om utvidelsesforslaget på ca. 160 km2. I etterkant
av dette møtet sendte Miljøverndepartementet 24. oktober
2002 brev til de lokale skogeierlagene, Viken Skogeierforening og
Rollag kommune, hvor status for området på det
tidspunktet ble klarlagt.

I forbindelse med behandlingen av statsbudsjettet
for 2003 stilte Stortingets energi- og miljøkomite 15.
november 2002 spørsmål om hva Regjeringen ville
gjøre for å sikre at det ikke skulle
skje uønskede inngrep i området.

I mitt svar til Stortinget i brev av 20. november
2002 fremgikk det bl.a. at Landbruksdepartementet i samråd med
Miljøverndepartementet ville innføre meldeplikt
for hogst i området. I tillegg fremgikk det at Miljøverndepartementet
bad Direktoratet for naturforvaltning om en faglig vurdering av
verneforslaget.

Den midlertidige meldeplikten for hogst i området
ble innført av Landbruksdepartementet 4. desember
2002. I prosessen med å utforme vilkårene for
meldeplikten var det direkte kontakt mellom myndighetene og skogeiernes organisasjoner.
Videre anbefalte Direktoratet for naturforvaltning 16. desember 2002,
ut fra foreliggende dokumentasjon om verneverdier
og inngrep i området, at det bør settes i gang
en formell saksbehandlingsprosess etter naturvernloven.
Som grunnlag for sin anbefaling har direktoratet benyttet registreringsrapporter
og faglig dokumentasjon fra bl.a. Norsk institutt for naturforvaltning – NINA – og
Fylkesmannen i Buskerud. Direktoratet har også vist
til evalueringen av skogvernet i Norge som ble utført
av NINA og Skogforsk i 2002, som grunnlag for sine
vurderinger.

Dette viser at det har vært betydelig
kontakt mellom myndighetene og skogeiernes organisasjoner
i denne saken.

Miljøverndepartementet har foreløpig ikke
tatt stilling til tilrådingen fra Direktoratet for naturforvaltning.
De ulike momentene i saken vil bli grundig vurdert før
det eventuelt settes i gang en formell saksbehandlingsprosess
for å vurdere et vern av området. Hvis det settes
i verk en slik prosess, vil det bli lagt stor vekt på å sikre innspill
og medvirkning fra lokalt berørte parter i saken, og både
verneverdier, brukerinteresser og avgrensning vil bli nærmere
vurdert som en del av en eventuell saksbehandlingsprosess.

 Jeg vil takke for svaret.

Det er ikke bare i Rollag
at verneforslagene har skapt reaksjoner. Fra Sigdal kommune er det også kommet sterke
reaksjoner. Ifølge Drammens Tidende har kommunen kun fått
tre dager på seg til å uttale seg om et forslag.
Sigdal kommune har også i kommunestyremøte vedtatt å gå til
sak mot staten i forbindelse med verneplanene. En av de sterkeste
kritikerne til det som har skjedd, er statsrådens egen
partikollega, Runolv Stegane, som sier til Drammens Tidende
den 15. februar 2003 at det er liten eller ingen
respekt for at de lokale myndigheter skal inn i verneprosessen på et
tidlig tidspunkt.

Vil statsråden på basis av
dette foreta nye vurderinger av det løpet som er lagt opp,
for å sikre et lavere konfliktnivå enn det som
foreligger pr. i dag?

 Jeg vil si at i forhold til slike problemstillinger
som vi her diskuterer, er det viktige prinsipper om et viktig område
som skal fastlegges. Spørsmål knyttet til slike
prinsipp vil prinsipielt og generelt bli lagt fram for Stortinget.
Det vil vi komme tilbake til i en egen stortingsmelding i løpet
av våren.

Når det gjelder den kontakten som
man har med lokale berørte interesser, vil jeg vise
til at det legges opp til en prosess som innebærer
at de som er berørt, skal få anledning til å meddele sine
synspunkter på de forslag som blir forelagt. Jeg vil minne
om at departementet ikke foreløpig har tatt stilling
til de tilrådingene som foreligger
fra Direktoratet for naturforvaltning.

 Jeg takker også for det
svaret, og jeg oppfatter det i positiv retning i forhold til det jeg
spør etter.

Statsråden var inne på Naturvernforbundets
og Natur og Ungdoms deltakelse i denne saken. Hennes partikollega
Stegane har uttalt til Drammen Tidende at Naturvernforbundet og
Natur og Ungdom består av mennesker som har et tilnærmet
fanatisk forhold til vern. Det er interessant å se
at man legger dette til grunn i sin saksbehandling.

Et annet forhold er de enkeltmenneskene dette
gjelder. Ifølge Stegane igjen har man eksempler
i Sigdal på unge skogbrukere som er helt avhengige
av å hugge i skogen for å betale renter og avdrag,
og som nå, på grunn av den prosessen som er startet,
har store økonomiske problemer. Jeg må be om statsrådens
kommentar til det.

 For meg er det umulig å forholde meg
til slike innspill direkte her i Stortinget. Det håper
jeg jeg får en viss forståelse for. Jeg er opptatt
av at innspill av den karakter kommer inn i
den forestående prosessen. Det kan
jeg forsikre om at jeg også vil melde tilbake
til miljøvernministeren.





                

 Dette spørsmålet,
fra representanten Øyvind Korsberg til miljøvernministeren,
vil bli besvart av samferdselsministeren på vegne av miljøvernministeren.

 Jeg vil stille følgende spørsmål:

«I Skibotn i Storfjord kommune er
det vedtatt et omfattende barskogvern. Lokalt i Skibotn har det hele
tiden vært stor motstand mot verneprosjektet, noe de aller
fleste lokale høringsinstanser gav uttrykk for. Storfjord
kommune har to ganger sagt nei til verneplanen, og de berørte parter
lokalt føler seg overkjørt av sentrale myndigheter.

Hvilke konfliktdempende tiltak har statsråden
iverksatt for å imøtekomme lokalbefolkningen
og det lokale demokratiets ønsker?»

 Barskogvernet i Storfjord kommune og delplanen
for Nord-Norge ble vedtatt under Stoltenberg-regjeringen 21. desember
2000.

Når det gjelder prinsippene for gjennomføringen
av barskogplanen, er disse nedfelt i barskogvernmeldingen og Stortingets
behandling av denne, jf. St. meld. nr. 40 for 1994-95 og Innst.
S. nr. 220 for 1995-96.

I arbeidet med denne planen har det vært
et mål at de områder som vernes,
skal være representative for den store variasjonen
vi har i den norske skognaturen. Samtidig har det vært
viktig at planen skal gjennomføres med så liten
konfliktgrad som mulig.

Stortinget gav også signaler
om at arealer i størst mulig grad skulle finnes
på statens egen grunn for å redusere konfliktene.
Dette er også tilfellet i Storfjord kommune, der
de to lokalitetene helt eller delvis ligger på statens grunn,
Statskog.

Vernet i Storfjord kommune har møtt
noe lokal motstand. I verneplanprosessen ble det derfor foretatt
arealreduksjon.

Ved gjennomføring av vernet ble det også tatt
hensyn til den tradisjonelle næringsmessige utnytting av
områdene. Sanking av bær og sopp, jakt og fiske,
tradisjonell beiting, vedlikehold av anlegg og motorferdsel på snødekt
mark i forbindelse med reindriften er derfor tillatt. Det er også tatt
hensyn til allmennheten. Vanlig ferdsel og bruk av områdene
er tillatt.

Etter søknad kan
det videre gis tillatelse til nødvendig motorferdsel når
det gjelder jakt, fiske og vedlikehold av anlegg. Nødvendig
motorferdsel på barmark i forbindelse med reindrift kan også tillates etter
søknad. Det samme gjelder oppsetting av gjerder i forbindelse
med beiting. I Lullefjellet naturreservat er det også tillatt
med motorferdsel langs en traktorvei, samt merking og vedlikehold
av stier og løyper.

For å dempe konflikter er det i ett
tilfelle arbeidet med makeskifte.

Avslutningsvis vil jeg understreke at vi ikke
må glemme det ansvaret vi har for å ta vare
på verneverdiene i skog, der bl.a. nær halvparten
av de truede artene i Norge lever. Her har vi klare internasjonale
forpliktelser. Jeg mener at eksportrettede næringer
som skogbruk og treforedling vil tjene
på å kunne dokumentere gode miljøhensyn
i vid forstand, inkludert et nettverk av viktige verneområder.

Miljøvernministeren har tidligere
varslet at han i tilknytning til fremleggelsen av stortingsmeldingen
om Regjeringens miljøpolitikk og rikets miljøtilstand
vil legge fram forslag om nye grep i gjennomføringen av
det framtidige skogvernet. I dette arbeidet vil det bli viktig å redusere
konfliktnivået så langt det er mulig, samtidig
som den faglige kvaliteten i vernearbeidet må opprettholdes. Miljøvernministeren
har i samarbeid med Norges Skogeierforbund iverksatt
et pilotprosjekt rettet mot frivillig vern av skog. Hensikten med
pilotprosjektet er å klarlegge forutsetninger for at frivillig
vern kan bli en viktig arbeidsmåte i det videre skogvernet.

 Jeg takker statsråden for en teknisk
gjennomgang av saken. Det var ikke mye svar på det
spørsmålet jeg har stilt, og da kan jeg vel tolke
det slik at man har gjort svært lite for å imøtekomme
lokalbefolkningens og lokaldemokratiets ønske
med hensyn til konfliktdempende tiltak.

Nå er det jo slik at Regjeringen har
en høy verneprofil både til lands og
til sjøs. Ofte blir den private eiendomsretten
overkjørt, og man får da innskrenkning i næringsvirksomhet, ofte
i næringssvake områder. Til sjøs har Regjeringen
tatt til orde for at man skal konsekvensutrede
eksempelvis Barentshavet før
man tillater næringsvirksomhet, og da vil jeg spørre
statsråden om hvilke uavhengige konsekvensutredninger som
er foretatt før vernevedtaket ble gjort i denne saken og
eventuelt andre saker.

 For det første vil jeg si at
jeg ikke synes svaret var en generell teknisk gjennomgang,
jeg var jo bl.a. inne på prinsipper som Stortinget hadde
lagt til grunn når det gjelder politikken på området,
bl.a. at arealer i størst mulig grad skulle finnes
på statens egen grunn for å redusere konfliktene.
Og som jeg var inne på, var det tilfellet akkurat
her.

Når det ellers gjelder prinsipper
knyttet til politikken på dette området, har jeg
allerede sagt at det kommer vi tilbake til i en egen melding om
rikets miljøtilstand. Den tar vi sikte på å legge
fram i løpet av våren, og da vil det bli full
anledning til å drøfte prinsipper knyttet til
politikken på dette området.

 Jeg takker statsråden for svaret,
men siden lokaldemokratiet i svært mange sammenhenger blir
framholdt som et viktig organ – og her har altså Storfjord
kommune to ganger enstemmig sagt nei til verneplanen – vil
jeg allikevel spørre: Vil man i forbindelse med framleggingen
av meldingen om rikets miljøtilstand vektlegge lokaldemokratiets
avgjørelser i større grad, eller vil
man fortsette med å overkjøre lokaldemokratiet like
glatt og arrogant som man har gjort til nå?

 Som jeg har vært inne på i
flere omganger nå, er vi opptatt av å legge til
rette for at det blir minst mulig konflikter. Det vil ligge til grunn
for det videre arbeidet også i framtiden. Vi
snakker nå om en overordnet politikk på dette
området. Ønsker vi å ha en politikk på dette
området, vil det nødvendigvis ha noen
konsekvenser, men vi skal selvfølgelig gjøre det
vi kan for å unngå unødige konflikter.





                

 Dette spørsmålet,
fra representanten Øyvind Vaksdal til miljøvernministeren,
vil bli besvart av samferdselsministeren på vegne av miljøvernministeren.

 Jeg vil stille følgende spørsmål:

«Det er planlagt å innføre
kvoter for klimautslipp fra de deler
av industrien som ikke betaler CO2-avgift. Ifølge
oppslag i Dagens Næringsliv 31. januar viser en rapport
fra SINTEF og Veritas at det blir dyrere for industrien å kutte
klimautslipp enn Regjeringen først
forutsatte.

Hva vil statsråden gjøre
for å sikre at norsk industri ikke
blir påført særnorske
kvoteordninger som gjør dem skadelidende i forhold til
konkurrerende industri i utlandet?»

 Hovedmålet med å innføre
et tidlig kvotesystem fra 2005 for klimagassutslipp som
i dag ikke er omfattet av CO2-avgift, er å få utløst ytterligere
kostnadseffektive tiltak i Norge. Det legges stor vekt på at
kvotesystemet ikke blir utformet så stramt at
virksomheter som er lønnsomme med en internasjonal kvotepris
i Kyoto-perioden, nedlegges på grunn av særlig høye
klimakostnader før 2008. Disse hensynene vil bli ivaretatt
ved den endelige utformingen av enkeltelementene i kvotesystemet
i en egen odelstingsproposisjon. Blant annet legges det opp til
at kvotene skal tildeles vederlagsfritt under det tidlige kvotesystemet.

Regjeringen har innledet en dialog
med industrien om bl.a. mulige utslippsreduksjoner og kostnadene
ved disse. Tatt i betraktning at industrien har vurdert tiltak over en
kortere tidsperiode enn myndighetene, må det sies å være
godt samsvar mellom det tallmaterialet myndighetene har
utarbeidet, og det industriens organisasjoner, bl.a. PIL, nå har
kommet fram til.

Ambisjonsnivået for det tidlige kvotesystemet,
dvs. utgangspunktet for den samlede tildelingen av vederlagsfrie
kvoter, er at utslippene skal reduseres med 20 pst. sammenliknet
med i 1990. Regjeringen ønsker imidlertid at antallet tilgjengelige
kvoter skal reduseres ved nedleggelser og økes ved utvidelser
i produksjonen. Ambisjonsnivået for kvotesystemet ble ikke
bestemt bare på grunnlag av SFTs tiltaksanalyse,
men ut fra en totalvurdering.

Hvitboken viser ellers at prosessindustrien
allerede er på god veg til å oppfylle ambisjonsnivået
i kvotesystemet. Når det også gis muligheter
for å bruke kvoter som er godkjent under Kyotoprotokollen
og fra prosjektbasert samarbeid om utslippsreduserende
tiltak innenlands, skulle det være tilstrekkelig
med sikkerhetsventiler til at byrdene for industrien ikke
blir urimelige.

Regjeringen ønsker å samarbeide
med andre land om kvotehandel, og det kan bli aktuelt å samarbeide
med EU allerede fra 2005. I sitt videre arbeid med utformingen av kvotesystemet
vil Regjeringen derfor ta utviklingen i EU på dette området
med i sine vurderinger.

 Jeg takker statsråden for svaret.

I innstillingen til klimameldingen uttrykker
flertallet ønske om at konkurranseevnen til industrien
skal opprettholdes til tross for innføring av kvotesystem.
Stortingsflertallet bad Regjeringen om å føre
en nær dialog med industrien, og understreket
at klimakostnadene for de kvotepliktige før 2008 ikke
måtte bli for høye.

Hvilke tiltak vil statsråden inkludere
i klimapolitikken for å kompensere for at kostnadene nå åpenbart
viser seg å bli langt høyere enn det Regjeringen
i utgangspunktet la til grunn?

 Vi er opptatt av at vi skal ha et skånsomt
utformet system. Vi er opptatt av at vi har en industri
vi gjerne vil beholde, og vi er samtidig opptatt av at vi skal finne
en kostnadseffektiv reduksjon av
disse utslippene. Jeg vil understreke at det er en nær dialog
med næringen, og det er en nær dialog
med EU. Jeg har lyst til å gi honnør til industrien,
som jeg mener har tatt tak i denne utfordringen på en
konstruktiv måte. Derfor tror jeg vi skal klare å finne
et system som ivaretar industrien, samtidig som vi kan finne effektive
løsninger i forhold til utslipp.

 Jeg takker igjen for svaret.

Alt tyder dessverre på at både
stortingsflertallet og Regjeringen insisterer på å innføre
et tidlig kvotesystem – dette til tross for høye
kostnader og sviktende konkurranseevne i norsk industri. Regjeringen
og stortingsflertallet har lagt til grunn at kvotesystemet skal
utformes slik at det bidrar til å forhindre utflytting
av virksomhet fra Norge, samtidig som utslippsmålene nås.

Hvordan vurderer statsråden mulighetene
for å koble opp et slikt norsk kvotesystem til
et eventuelt framtidig kvotesystem i EU?

 Vi har allerede eksempler
på land som har innført et slikt kvotesystem.
Det foregår en dialog mellom oss og
EU i forhold til et kvotesystem fra 2005. Det er helt riktig at
dette er et internasjonalt problem. Det er derfor behov for å komme
fram til prinsipper som kan brukes i ulike land, som vil kunne føre
til at vi når målene både internasjonalt
og i Norge, samtidig som vi tar vare på industrien
på en god måte. Det krever at vi får
utformet et system som er fleksibelt nok, og som gjør at
vi får utløst de kostnadseffektive tiltakene,
at vi tar de tiltakene som gir størst resultat til lavest
mulig kostnad, hele vegen.

Til slutt: Det foregår her en prosess
hvor industrien er involvert, og det er viktig for at vi skal få til
et godt system.

 Dermed er sak nr. 1 ferdigbehandlet.





                

 Det foreligger ikke
noe referat.





                    
                    
                    

