 Representanten Rolf Reikvam vil fremsette
et privat forslag. 

  På vegne av Kristin Halvorsen, Øystein
Djupedal og meg selv vil jeg fremsette et forslag om å investere
deler av inntektene ved salg av Telenor-aksjer i forskning og utdanning. 

 Representanten Hallgeir H. Langeland vil
fremsette et privat forslag. 

  På vegner av Karin Andersen og meg
sjølv vil eg fremja eit forslag om ei tilleggsmelding til
oljemeldinga som skal retta spesiell merksemd på oljearbeidaranes
vilkår og på helse, miljø og tryggleiksaspekt
ved arbeid knytt til norsk sokkel. 

 Representanten Karin Andersen vil fremsette
et privat forslag.

  På vegne av meg sjøl vil
jeg fremsette et forslag om tilleggsbevilgning på budsjettet for år
2000 for å skaffe boliger til bostedsløse.

 Representanten Morten Lund vil fremsette
et privat forslag.

  John Dale og jeg fremmer et forslag om å be
Regjeringen sørge for at forvaltningen av de fire store
rovdyra er i tråd med Stortingets intensjoner. 

 Forslagene vil bli behandlet på reglementsmessig
måte. 

Presidenten vil, før vi går
videre på dagsordenen, gjøre oppmerksom på at
behandlingstiden antakelig vil bli kort, og at voteringene vil følge
umiddelbart, og når Referat er ferdig, er ikke møtet
slutt. 





                    
                    
                    

 Ingen har bedt om ordet.

(Votering, se nedenfor)





                    

 Ingen har bedt om ordet.

(Votering, se nedenfor)





                    

 Kjære stortingsrepresentanter!
Vi står nå ved avslutningen av det siste møtet
i det 144. storting, det tredje storting i denne valgperioden. Det
innebærer at fristen for fremsettelse av grunnlovsforslag
nå er utløpt. Det er framsatt 21 grunnlovsforslag
som dreier seg om viktige sider ved vår statsforvaltning.
Så blir det opp til det neste stortinget å ta
stilling til forslagene.

I den stortingssesjonen som nå ligger
bak oss, har det vært avviklet 98 møter i Stortinget
i plenum, 39 møter i Odelstinget og 17 møter i
Lagtinget. Stortinget har hatt 25 kveldsmøter og Odelstinget
14. Det er noe færre møter og kveldsmøter
i Stortinget enn foregående år, mens det for Odelstinget
er ganske nær det samme. Totalt har 16 møter vart
utover den reglementsmessige tid, kl. 22, kun tre av dem etter kl.
24. Selv om det har vært en håndfull flere møter
etter kl. 22 enn året før, synes presidenten at
dette ligger innenfor rammen av den positive utviklingen som hun
har observert gjennom en del år hva angår sene
kveldsmøter.

Stortingets komiteer har i året som
gikk, avgitt 361 innstillinger: 259 til Stortinget og 102 til Odelstinget.
I tillegg kommer budsjettinnstillingene.

Utenom trontalen, finanstalen og regjeringserklæringen
fra regjeringen Stoltenberg har Stortinget mottatt 13 redegjørelser
fra de to regjeringene som har sittet med ansvaret det siste året.

9. mars stilte statsminister Bondevik kabinettsspørsmål
på forurensningsloven. Resultatet av avstemningen i Stortinget
førte til at regjeringen Bondevik gikk av, og at regjeringen
Stoltenberg tiltrådte 17. mars.

Fra de to regjeringene har det kommet 88 stortingsproposisjoner,
45 stortingsmeldinger og 81 odelstingsproposisjoner. Stortingsrepresentantene
har framsatt 92 Dokument nr. 8-forslag. Dette utgjør ca.
30 pst. av det samlede antall saker.

Nær 100 saker er utsatt til neste
storting. 37 av disse er Dokument nr. 8-forslag. Et lite utvalg
av saker som er behandlet, er:

		barnehagemelding

		digitalt fjernsyn

		statens eierskap i Kreditkassen

		anskaffelse av nye fregatter

		etablering av politidirektorat

		energimelding, inkludert forslag om bygging av gasskraftverk

		forskningsmelding

		diverse grunnlovsforslag

		regler om offentlighet for Stortinget og Stortingets organer

		IT Fornebu

		Telenor og Telia

		omlegging av Postens ekspedisjonsnett

		utjamningsmelding

		Svalbard-melding

		ny apoteklov – og

		vi har opphevet loven om smittsomme sykdommer på bier.

36 interpellasjonsdebatter er avviklet, mens
608 spørretimespørsmål er besvart i den
ordinære spørretimen. Antall skriftlige spørsmål
fortsetter å øke, og antall besvarte er nå nær
460 – om lag 60 flere enn foregående år. I
den muntlige spørretimen, som har vært avholdt
24 ganger, er det stilt 188 hovedspørsmål. 120
representanter har deltatt.

Nytt av året er iverksettelsen av
den nye bestemmelsen i forretningsordenen om at regjeringen skal
gi tilbakemelding om oppfølgingen av de vedtak Stortinget
gjør. Det dreier seg om de såkalte anmodninger
til regjeringen, som har formen «Stortinget ber Regjeringen … ».
I den forbindelse er det opprettet et vedtaksregister i Stortinget,
og her er det for inneværende storting registrert 127 vedtak
og 42 forslag som er oversendt Regjeringen uten realitetsvotering,
såkalte henstillinger. Tilsvarende foregående år
var 161 vedtak og 80 henstillinger. 

Ellers bør det nevnes at Stortinget
i vår avholdt et seminar om behovet for konstitusjonelle
reformer. En konkret oppfølging av seminaret er et utvalg
som skal vurdere Stortingets kontrollvirksomhet, herunder erfaringene med åpne
høringer og riksrettens plass i vår konstitusjon. 

Et annet aktuelt tema er hvorvidt parlamentarismen skal
inn i Grunnloven, herunder drøfting av regler som kan bidra
til sterkere parlamentarisk grunnlag ved regjeringsdannelser. Hvorvidt
dette blir fulgt opp av det stortinget som åpnes i kommende
uke, gjenstår å se.

Videre er det oppnevnt et utvalg som skal evaluere budsjettreformen,
slik at Stortinget i løpet av våren 2001 kan ta
stilling til om reformen skal bli permanent, eventuelt med ønskelige
endringer.

Vi har lagt bak oss et aktivt arbeidsår
i Stortinget. Stortinget har nå avsluttet sine forhandlinger.
Med disse ord erklærer jeg det 144. storting for avsluttet.

Presidenten vil nå oppfordre representantene
til å skrive under Stortingets og avdelingenes protokoller.
Lagtingsprotokollen er utlagt i lagtingssalen, mens protokollene
for Stortinget og Odelstinget kan underskrives her i salen.





                    
                    
                    

