 Representanten Jørund Rytman har teke opp det forslaget han refererte til. 

 Jeg skal bare kort begrunne vår stilling i saken. 

Jeg blir litt overrasket når Aasen sier at det er den progressive beskatningen i
                  Norge som kontrolleres via offentliggjøringen av skattelister, slik jeg forstår
                  henne. Det er nokså overraskende. Jeg trodde det var helt andre ting som lå til
                  grunn for dette. Jeg tror at det er svært vanskelig å tenke seg andre
                  politikkområder hvor informasjon om enkeltpersoner skulle være en rettesnor for
                  myndighetenes håndtering av helt generelle og helt prinsipielle problemstillinger
                  som f.eks. progressiv beskatning er. 

Det er jo helt opplagt at den statistikken som enhver regjering, for så vidt også
                  enhver opposisjonspolitiker, kan få ut av Statistisk sentralbyrå når det gjelder
                  formuesforhold, inntektsforhold for alle grupper skattytere, om hver eneste post
                  som står i selvangivelsen, er det som er grunnlaget for hvordan man skal håndtere
                  skattepolitikken. Da blir jo spørsmålet om man trenger denne massive publisiteten
                  om hvem disse enkeltmenneskene er, og hva de tjener. Jeg har ikke hørt noen
                  praktiske eksempler på hva man får ut av akkurat dette. Tvert imot hører man
                  negative historier om hva det fører til. 

Et av de viktigste momentene for oss for å gå imot offentliggjøring er at det har
                  vært utarbeidet rapporter som stiller spørsmål ved om dagens regler for
                  offentliggjøring av skattelistene er en krenkelse av Den europeiske
                  menneskerettighetskonvensjonen. Dette avfeier for så vidt Regjeringen og
                  opposisjonspartiene, men vi mener at det er uholdbart at det kan reises tvil av et
                  lands borgere i forhold til så viktige internasjonale konvensjoner. 

Det aller siste på dette området kan vi lese i Aftenposten i dag, uten at jeg kan
                  verifisere det, men det gjelder en lekkasje fra Personvernkommisjonen, hvor et
                  flertall nå tydeligvis går inn for at listene bare skal kunne legges ut på
                  skatteetatens nettsider, og ikke gis til mediene. Et flertall i kommisjonen skal
                  ha gått inn for en slik innstramming. En av begrunnelsene er at det skal gjøre det
                  vanskeligere for kriminelle å misbruke listene, for det er et faktum at det har
                  vært misbruk av dette. Datatilsynet har også over lang tid kritisert den bruken
                  som nå praktiseres av pressen uten konsesjonsplikt, og ofte brukt i ren
                  underholdningsøyemed. Det er da viktig å være klar over at dette forslaget også
                  innebærer at det skal være en konsesjonsadgang, slik at de som trenger
                  opplysningene, kan få dem. Derfor er vi med på dette forslaget om å ha et forbud
                  mot offentliggjøring, kombinert med en konsesjon for dem som trenger
                  opplysningene. 

 Senterpartiet er tilhenger av offentliggjøring av skattelistene, fordi vi er en
                  varm tilhenger av skatt etter evne-prinsippet, som vi fikk så tidlig som i 1881,
                  med progressiv inntektsskatt og tilhørende formuesskatt for en formue som gav en
                  arbeidsfri inntekt utover en viss størrelse. 

Skattereglene er kompliserte, med mange lite kjente unntak, og offentliggjøring av
                  skattelistene vil stimulere til den kritiske debatten om hvordan reglene fungerer.
                  Det å offentliggjøre skattelistene er å offentliggjøre det positive økonomiske
                  bidrag som hver enkelt yter overfor fellesskapet. Det er jo sjølsagt ikke
                  forstandig å offentliggjøre det vi som borgere trenger fra fellesskapet i
                  forbindelse med situasjoner som vi i mange tilfeller sjøl ikke er herre over. 

Det er svært viktig at skattereglene har en stor allmenn støtte. Jeg vil si det så
                  sterkt at det er i det hele tatt en forutsetning for finansiering av et høyt
                  fellesforbruk. Stor evne til fellesforbruk hos myndighetene er ikke minst viktig i
                  krisetider for å skape trygghet for folk. Vil du målet om trygghet, må du også
                  ville midlene. Du må altså ha skatt etter evne. Skatt etter evne må enda lenger
                  fram i den skattepolitiske debatten. Fra vårt ståsted ser vi offentliggjøring av
                  skattelistene slik at det kan medvirke til et bedre ordskifte, et kontinuerlig
                  ordskifte om hvordan vi organiserer våre skatteregler, og det er bare positivt.
               

 Det blir replikkordskifte. 

 Representanten Lundteigen var opptatt av skatt etter evne, og mente at
                  offentliggjøring av skattelister ville bidra til at – antar jeg – noen blir
                  avslørt for ikke å skatte etter evne, og at man kan avsløre juks, og f.eks. ta
                  nullskattyterne. Men da er han også opptatt av at man skal motta etter behov,
                  antar jeg, og da kan man bruke akkurat den samme logikken, at man skal avsløre
                  juks. De som mottar trygd, og som ikke har behov for det, f.eks. naboen, eller
                  noen nede i veien som man vet jobber, kan man angi, akkurat som man kan angi eller
                  skrive i avisen om dem som ikke betaler skatt, men som burde ha gjort det, eller
                  de som betaler for lite skatt, og som skulle ha betalt mer. 

Jeg lurer på hvorfor denne inkonsekvensen i representanten Lundteigens
                  resonnement? 

 Formålet med offentliggjøring av skattelistene er etter Senterpartiets syn ikke å
                  avsløre juks. Det er lite juks når det gjelder norsk skatteforvaltning. Det som er
                  det sentrale med reglene om å offentliggjøre skattelistene, er gjennom et
                  ordskifte å få en diskusjon om hvordan de vedtatte reglene, med sine mange unntak,
                  fungerer i praksis. Ved offentliggjøringen vil vi kunne medvirke til at det
                  ordskiftet kan ha sin basis i forhold som folk kjenner. Dermed kan vi få en
                  diskusjon om reglene er fornuftige etter Senterpartiets prinsipp og Regjeringas
                  prinsipp, nemlig skatt etter evne. Fremskrittspartiet har andre skattemodeller,
                  ikke skatt etter evne, og de får da sjølsagt problemer i den debatten og ønsker
                  dermed heller ikke offentliggjøring av skattelistene. 

 Hvorfor gjelder ikke det samme resonnementet for dem som eventuelt mottar
                  uføretrygd og andre trygder? Det er akkurat den samme logikken man kan bruke
                  overfor dem, men det er tydeligvis et annet resonnement som brukes overfor dem.
                  Hvorfor denne forskjellen? 

 Som jeg sa i min innledning, er offentliggjøring av skattelistene en
                  offentliggjøring av det positive bidrag som hver enkelt borger yter til
                  fellesskapet. Når det gjelder de behov hver enkelt borger har å få dekket fra
                  fellesskapet, vil det være helt uforstandig om det skulle offentliggjøres, i og
                  med at det i mange tilfeller er behov som den enkelte borger får som en følge av
                  forhold som en sjøl ikke har herredømme over, bl.a. alvorlig sjukdom. 

 Fleire har ikkje bedt om ordet til replikk. 

 Da jeg hørte på representanten Rytman og argumentasjonen rundt hvorfor en var for
                  offentliggjøring av skattelister, undret det meg voldsomt, og kanskje enda mer når
                  jeg hører hvorledes debatten har utviklet seg. 

Et av hovedargumentene fra Rytman for å være imot offentliggjøring av skattelister
                  er at det skaper vold mot barn. Nå er det sånn at mobbing og vold mot barn er et
                  kjempestort problem i seg selv, men det har aldri verken kommet meg for øre eller
                  på andre måter blitt meg fortalt at offentliggjøring av skattelister er et
                  vesentlig problem i forhold til mobbing eller vold mot barn. Ut fra det jeg vet og
                  kjenner til, vil jeg tilbakevise at det er en rett argumentasjon. 

Det samme gjelder innbrudd og ran, at det er rike folk som blir offer for
                  kriminelle innbruddstyver. Det finnes ikke statistikk som sier at det er slik det
                  er. Det å bli offer for innbrudd og ran sier statistikken kan ramme oss alle i
                  hop, uansett hvilke nummer eller navn vi har på skattelisten. 

Det er vesentlig at det er offentlig, for det er sånn at om det ikke er snusk, kan
                  man oppdage snusk med offentlighet. Men det man også kan oppdage, er om vi har et
                  rettferdig skattesystem. Det er sånn at det som bærer vårt skattesystem, er at det
                  oppleves rettferdig. 

Jeg må si at det er folk som har enormt med penger, og det er det mange som har,
                  og ikke betaler skatt. Jeg opplevde som barnehageassistent å betale mye mer skatt
                  enn noen av dem som var stinne av gryn – jeg vet ikke om det er et parlamentarisk
                  uttrykk – og da spurte i alle fall jeg meg selv: Er det et rettferdig
                  skattesystem? Og må vi ikke da gjøre noe med skattesystemet for at det skal bli
                  rettferdig, så lenge skattesystemet er det som skal bære vårt velferdssamfunn? 

Etter å ha hørt representanten Tybring-Gjedde lurer jeg på om en er mest opptatt
                  av å verne dem som er offer for offentliggjøring av skattelistene, eller om en er
                  mest opptatt av å fortelle hvem som ikke blir lagt ut i forhold til dette med
                  mottak av såkalte skattepenger som Fremskrittspartiet kaller det for. Hvis
                  representanten Rytman er så opptatt av vold mot barn og mener at offentliggjøring
                  av skattelistene er noe som er et kjempeviktig argument for å være imot, burde i
                  alle fall representanten Rytman og andre fra Fremskrittspartiet kjempe mot at en
                  offentliggjorde hvem som mottar ulike trygder. Det ville i alle fall ført til
                  mobbing av barn hvis det kom for en dag at moren din går på uføretrygd fordi hun
                  f.eks. har leddgikt, eller moren din går på uføretrygd fordi hun har psykiske
                  problemer og ikke kan stå i jobb. 

Debatten ble for meg ganske merkelig da jeg hørte argumentasjonen. Jeg vil ikke ha
                  noen oppklaring. Jeg har bare lyst til å si at det var greit å få på bordet det
                  Fremskrittspartiets representanter egentlig er opptatt av når det gjelder
                  offentliggjøring av skattelister. 

 Fleire har ikkje bedt om ordet til sak nr. 12. 

(Votering, sjå side 1572) 





                    

 Under debatten har Jørund Rytman satt fram et forslag på vegne av
                  Fremskrittspartiet, Høyre og Kristelig Folkeparti. Forslaget lyder: 

«Stortinget ber Regjeringen fremme forslag om forbud mot offentliggjøring av
                     skattelistene, i kombinasjon med en ordning med konsesjon for tilgang til
                     skattelistene ved konkret behov for informasjon om den enkelte skattyter.» 

Det voteres alternativt mellom dette forslaget og innstillingen fra komiteen. 

Komiteen hadde innstilt: 

Dokument nr. 8:139 (2007–2008) – representantforslag fra stortingsrepresentantene
                  Ulf Leirstein, Jørund Rytman, Christian Tybring-Gjedde og Gjermund Hagesæter om å
                  forby offentliggjøring av skattelister – vedtas ikke. 

Votering:

Ved alternativ votering mellom komiteens innstilling og forslaget fra
                     Fremskrittspartiet, Høyre og Kristelig Folkeparti ble innstillingen bifalt med
                     59 mot 44 stemmer.

(Voteringsutskrift kl. 23.52.03)


                    
                    

