 Fra representanten Freddy 

de Ruiter

 foreligger søknad om
                    foreldrepermisjon i tiden fra og med 27. februar til og med 11. mars. 

Etter forslag fra presidenten ble enstemmig besluttet: 

Søknaden behandles straks og innvilges. 

Vararepresentanten, Line 

Vennesland

, innkalles
                            for å møte i permisjonstiden fra og med 28. februar til og med 8. mars.
                        

 Før sakene på dagens kart tas opp til behandling vil presidenten informere om at
                    møtet – om nødvendig – fortsetter utover kl. 16.00 til dagens kart er
                    ferdigbehandlet. 





                    
                    
                    

 Ingen har bedt om ordet. 





                    

 Etter ønske fra utenriks- og forsvarskomiteen vil presidenten foreslå at
                        lengste taletid for innlegg fra hovedtalerne fra hver partigruppe og
                        medlemmer av regjeringen settes til 10 minutter og for øvrige talere 5
                        minutter. 

Videre vil presidenten foreslå at det gis anledning til replikkordskifte på
                        inntil seks replikker med svar etter innlegg fra medlem av regjeringen
                        innenfor den fordelte taletid. 

– Det anses vedtatt. 

 (komiteens leder): Jeg vil først få takke utenriksministeren for hans
                        redegjørelse på tirsdag. Jeg vil i mitt innlegg trekke fram noen elementer,
                        mens andre medlemmer i komiteen fra Høyre vil trekke fram andre. 

Jeg vil først få gi min og Høyres fulle tilslutning til den innledende delen
                        av utenriksministerens redegjørelse. Økonomiske spørsmål, statsgjeld og
                        innstramminger vil stå øverst på den internasjonale agendaen i lang tid
                        framover og vil legge sterke føringer på norsk utenrikspolitikk.
                        Utenriksministeren var videre sterk, klar og korrekt i sin analyse av
                        utviklingen i Europa, gjeldskrisen og konsekvensene for Norge og vårt
                        forhold til våre naboer og venner. Utenriksministeren understreket
                        betydningen av å ta vare på vårt gode forhold. Han understreket vårt ansvar
                        for å bidra til en positiv utvikling, og han formidlet EUs og EU-landenes
                        avgjørende betydning for norsk utenrikspolitikk, verdi- og
                        kulturfellesskapet og det økonomiske interessefellesskapet vi deler. 

For Norges del kommer vårt forhold til EU særlig til uttrykk gjennom
                        EØS-avtalen. I utenriksministerens redegjørelse er det likevel en subtil
                        endring fra tidligere. Der han flere ganger har innledet med en
                        ulykkesbeskrivelse av Europa, kommer viktigheten av vårt gode forhold om
                        norsk markedsadgang gjennom EØS nå først. Det er etter Høyres oppfatning en
                        riktig endring av fokus. 

Fra Høyres side håper vi først og fremst at utenriksministerens
                        regjeringskollegaer tar hans budskap til seg. EØS er Norges livline til
                        Europa. Det er uheldig med den voldsomme oppblomstringen av trusler om bruk
                        av reservasjonsretten og hinting om dissenser, som sterke krefter i
                        regjeringa og i fagbevegelsen nå bruker til å drive et «brinkmanship» for å
                        svekke og underminere EØS-avtalen. I motsetning til hva utenriksministeren
                        tidligere har uttalt, er det altså ikke Høyre som snakker ned EØS-avtalen,
                        men hans egne partnere i en regjering som formelt sett nettopp har
                        EØS-avtalen som et sentralt prinsipp for sitt styre. Det er altså regjeringa
                        sjøl som har uenighet, og som skaper usikkerhet. 

Høyres alternativ er klart: Fullt norsk medlemskap i det verdi-, kultur-, og
                        interessefellesskapet som utgjør Europa. Motstandernes alternativ er ikke
                        like klart. Vi ønsker å være med i kjernen av Europa for å legge premisser
                        for kontinentets utvikling, ikke bare sitte på sidelinjen og håpe at de
                        andre velger riktig. 

Året vi har lagt bak oss, vil først og fremst bli husket for folkereisningene
                        i Nord-Afrika og Midtøsten – fra Tunisia og Egypt til Libya, Jemen og Syria.
                        Jeg vil gi utenriksministeren rett når han sier at vi står ved begynnelsen
                        av en forandring i regionen – ikke ved slutten. Vi har bare sett det første
                        kapittelet i det som vil ta lang tid. Som jeg understreket for ett år siden:
                        Vi har sett diktaturer falle, men vi har fortsatt ikke sett demokratier og
                        stabile styresett reise seg. 

I dagens situasjon er utviklingen i Syria den aller mest dramatiske. Regimets
                        reaksjon på det som startet som fredelige demonstrasjoner, og de gjentatte
                        og pågående overgrep mot egen befolkning har en gang for alle vist at
                        al-Assad ikke kan være en del av Syrias framtid. Han har mistet all
                        legitimitet. Høyre støtter utenriksministerens klare fordømmelse av regimet
                        i Damaskus og dets handlinger. Den arabiske liga har lagt fram et forslag
                        til en fredsplan. Behandlingen i Sikkerhetsrådet viste at størstedelen av
                        verdenssamfunnet ville støtte denne. To land gikk imot. Russland og Kina
                        bærer et tungt medansvar for en utvikling med stadig mer vold, drap på
                        sivile og handlinger som av FNs høykommissær for menneskerettigheter omtales
                        som forbrytelser mot menneskeheten i Syria. Det er svært beklagelig at to av
                        Sikkerhetsrådets faste medlemmer stiller seg på feil side av historien. 

I redegjørelsen nevner utenriksministeren Russland og Kinas veto kun kort,
                        men i FNs generalforsamling i går kveld framførte Norges FN-ambassadør,
                        Wetland, en klar kritikk av vetoene og en hard fordømmelse av det syriske
                        regimet. Dette har Høyres støtte. Det er ventet en ny votering i
                        generalforsamlingen i kveld. 

Det har den siste uken vært en debatt om Norge bør vurdere å hjemkalle sin
                        ambassadør og gjenværende diplomater fra Syria. Mitt poeng har vært å få
                        fram at det kommer til et brytningspunkt for verdien av en kraftfull
                        politisk markering. Da er hjemkallelse av en ambassadør for konsultasjoner
                        kanskje det mest kraftfulle virkemiddelet en stat kan benytte, og verdien av
                        det diplomatiske arbeidet en liten delegasjon kan utføre, er begrenset både
                        politisk og ut fra praktiske muligheter og sikkerhetshensyn. 

Høyre mener at det brytningspunktet kan være kommet nå. Jeg har merket meg at
                        utenriksministeren er uenig i den vurderingen, og jeg har merket meg hans
                        begrunnelse: informasjonsinnhenting på bakken og kontakt med opposisjonen.
                        Det er høyst verdige formål. 

Jeg håper derfor at utenriksministeren på en egnet måte kan komme både til
                        Stortinget og ut i offentligheten med informasjon som bygger opp under den
                        begrunnelsen, og virkelig viser at verdien av vårt nærvær fortsatt er større
                        enn verdien av et klart og tydelig signal til regimet. 

I går kom det fram at Sverige nå skal utnevne en egen dedikert ambassadør for
                        kontakt med den syriske opposisjonen. Dette er et spennende grep og kanskje
                        en måte å ivareta behovet for informasjonsinnhenting og ønsket om kontakt og
                        kommunikasjon med opposisjonen, som også Norge kan vurdere. 

Jeg har også tatt til orde for at Norge så sterkt som mulig bør søke å
                        påvirke alle i det internasjonale samfunnet som har mulighet til å presse
                        regimet i Damaskus, og jeg forutsetter at det er en vurdering
                        utenriksministeren også gjør. 

Også nærmere hjemme enn i Midtøsten og Nord-Afrika finner vi store
                        utfordringer – utfordringer som utenriksministeren bare behandlet ganske
                        overfladisk på tirsdag. 

I Russland viser den nære historien at det er en risiko for utvikling av
                        opprør og voldelige konflikter som følge av manglende evne til lovstyrt og
                        fredelig konflikthåndtering. Norge må ha en tydelig stemme når det gjelder
                        systemproblemene i Russland. Uten uavhengige domstoler, frie medier,
                        lovlydig politi, et aktivt og fritt sivilt samfunn og utvikling av en reell
                        politisk opposisjon vil sjøl ikke et fullt ut demokratisk og rettferdig valg
                        gi demokratisk styre. 

Ved presidentvalget 4. mars finnes det ingen reelle alternativer til Putin.
                        De store protestdemonstrasjonene dreier seg ikke bare som valgjuks, men også
                        om omfattende og grunnleggende mangler ved det politiske systemet i landet.
                        I går deltok jeg på et seminar med russiske forskere og MR-forkjempere. De
                        understreket nettopp dette. Problemet dreier seg ikke så mye om han som
                        sitter på toppen, men om det systemet han sitter på toppen av. Sjøl et helt
                        riktig gjennomført valg uten juks vil være illegitimt fordi systemet er
                        illegitimt. 

Den 9. mai i fjor reiste jeg en interpellasjonsdebatt om utviklingen av
                        sivilt samfunn og situasjonen for menneskerettigheter i Russland. Vi
                        etterlyser en tydeligere kritikk fra den norske regjeringa av disse
                        grunnleggende manglene ved det politiske systemet i Russland. 

For det første: Myndighetene i Russland må vedta en plan for å sikre politisk
                        pluralisme. Det finnes konkrete reformforslag for å sikre at det ved neste
                        valg finnes politiske alternativer som er reelle å ta stilling til for
                        velgerne. Det er en vei myndighetene må begynne å gå nå. 

For det andre: Russland må begynne å forholde seg til dommene fra Den
                        europeiske menneskerettsdomstol på en systematisk måte. De må løse de
                        underliggende problemene som fører til tortur, forsvinninger og manglende
                        etterforskning av overgrep. 

Jeg er enig med utenriksminister Støre i at valg er sjølve lakmustesten på
                        demokratiet, men Norge må være tydelig på at demokratiproblemene stikker
                        dypere enn dette. 

Heller ikke i Kiev peker pilene i riktig retning. President Janukovitsj og
                        hans regjering driver forfølgelse av politiske motstandere gjennom et
                        korrupt og politisk styrt rettssystem, de samler all makt i samfunnet i egne
                        hender og beriker seg sjøl og et utvalgt antall medlemmer blant oligarkene
                        på borgernes bekostning. Utsiktene til at parlamentsvalget senere i år skal
                        bli noe i nærheten av fritt og demokratisk, er forsvinnende små. 

Om vi igjen drar nordover, finner vi Europas siste fullstendig ureformerte og
                        totale diktatur. I sin redegjørelse til Riksdagen i går omtalte Carl Bildt
                        situasjonen i Hviterussland som «mörkret i Minsk» – et følelsesladet bilde
                        og en beskrivelse jeg fullt ut deler, for «mörkret i Minsk» er virkelig
                        tungt. Skruene har blitt strammet ytterligere til overfor sivilsamfunnet,
                        pressen og den politiske opposisjonen siden valget i 2010. Den økonomiske
                        krisen har gjort Lukasjenko enda mer paranoid og repressiv. Fra Høyres side
                        ber vi om en uttalt og klar økning i Norges engasjement i landet, et
                        sterkere samarbeid med sivilsamfunn og opposisjon – rett og slett en fornyet
                        og betydelig styrket norsk strategi for Hviterussland. 

Det er paradoksalt at utenriksministeren ikke nevnte dette med ett ord, ikke
                        minst fordi Norge og EFTA nå forhandler en frihandelsavtale med Russland,
                        som faktisk vil omfatte Lukasjenkos regime. Norge risikerer å gå et skritt
                        nærmere Hviterussland, samtidig som man i resten av Europa, blant våre
                        venner og allierte, søker å isolere og sanksjonere både politisk og
                        økonomisk. Det samme paradokset gjør seg til en viss grad også gjeldende i
                        vårt forhold både til Russland og Ukraina. Vi kan stå overfor et dilemma
                        hvor våre nye frihandelsavtaler kan leses som bifall og anerkjennelse til en
                        politisk utvikling og et styresett vi ellers ville søkt å motarbeide, og
                        stilt oss kritisk i møte med. I verste fall kan det benyttes politisk til å
                        undergrave andre aktørers – som EUs – politiske press overfor landene. Er
                        dette et dilemma vi er oss bevisst? 

Høyre ønsker og forventer at Norges stemme er like tydelig, for ikke å si
                        enda tydeligere, og vårt engasjement enda sterkere hva gjelder situasjonen i
                        våre nærområder, på vårt eget kontinent og i våre naboland. Norge og andre
                        demokratiske land kan aldri tillate seg å være passive tilskuere til at
                        autoritære styreformer i Europa består. 

 Den økonomiske krisen i flere europeiske land er i ferd med å gli over i en
                        bekymringsfull sosial krise. Vi vet av erfaring av arbeidsledigheten lett
                        biter seg fast når den først har vokst. Alvorligst er ungdomsledigheten. I
                        flere land kan store deler av ungdomsgenerasjonen varig bli satt utenfor
                        arbeidsmarkedet. 

Norge skiller seg ut. Vår sosialdemokratiske samfunnsmodell har vist seg
                        bestandig mot økonomisk ruskevær. Aldri har så mange vært i arbeid som i
                        dag. Få går ledig lenge. Vi har evnet å omstille både økonomi og
                        velferdsordninger. Bærekraften er solid. 

Men vi er ikke beskyttet mot følgene av krisene rundt oss. At vi håndterte
                        problemene gjennom 2008–2009 på en god måte, må ikke få oss til å tro at vi
                        kan klare oss sjøl. Vi må ikke lulle oss inn i den forestilling at vi greier
                        oss – og at vi greier oss aller best alene. Vi er dypt integrert, først og
                        fremst i Europa, men gradvis også sterkere i nye, voksende markeder; i Asia
                        og Latin-Amerika. Denne integrasjonen er en vesentlig del av forklaringen på
                        den sterke veksten vi har hatt, i verdiskaping, i velferdsnivå og i
                        sysselsetting. Men globaliseringen gjør oss også sårbare for at problemene
                        der ute slår inn her hjemme. 

Europautredningen forteller oss hvor viktig EØS-avtalen har vært for denne
                        positive utviklingen – på alle områder. EØS-avtalen er et økonomisk
                        ankerfeste for Norge. Derfor må vi advare mot de angrepene vi nå ser på
                        avtalen. Det stadige kravet om å reservere oss mot ulike deler av det felles
                        regelverket gjenspeiler en forestilling om at vi skal kunne velge og vrake i
                        hvilke regler vi vil følge, og hvilke vi ikke vil følge, av det regelverket
                        27 av våre naboland enes om. 

EØS-avtalens kjerne er at vi er med i det indre marked som fullverdige
                        partnere, et marked med felles regler som gir norsk næringsliv den samme
                        beskyttelse som konkurrentene. Det er dette som utfordres om
                        reservasjonstrangen tar overhånd. Det utfordres ikke fordi EU vil
                        «svarteliste» oss, som noen uttrykker det. Det er ikke det dette handler om.
                        Men hvis vi reserverer oss mot et direktiv – noe vi kan – blir det er hull i
                        avtalen. Det området direktivet regulerer, blir satt ut av kraft. Norske
                        bedrifter mister den beskyttelse og de muligheter det er å konkurrere
                        innenfor et felles regelverk. Det vil svekke avtalens betydning for norsk
                        næringsliv og for norsk økonomi. 

Måten krisen i Europa møtes på, gir grunnlag for optimisme. Skrittvis har
                        EU-landene i fellesskap gjennomført institusjonelle endringer, styrket
                        kontrollen med finansinstitusjonene, etablert lånemekanismer og en ny
                        mellomstatlig avtale for å hjelpe de landene som er verst ute, ut av
                        problemene. Det er rett og slett imponerende hva 27 land har maktet å enes
                        om. Uten et samarbeid som har vart fra 8 til mer enn 50 år, ville dette ikke
                        vært mulig. 

Problemene er store, ja, men de ville vært enda større uten dette
                        samarbeidet. Europa har unngått proteksjonisme. Europa har unngått en
                        konkurranse i devalueringer, med det kaos dette ville gitt på
                        valutamarkedene. Det er naturlig og riktig at vi bidrar, gjennom IMF og
                        gjennom EØS-midlene. Hvordan det går i våre naboland er viktig for oss. 

EØS-avtalen og de andre avtalene vi har med EU, er helt sentrale elementer i
                        vår økonomiske politikk og i vår utenrikspolitikk. De plasserer Norge der vi
                        hører hjemme – i det europeiske og transatlantiske samarbeidet, hvor vi har
                        vært forankret siden vi innså nøytralitetens svakheter. EU-samarbeidet har
                        gradvis fått en sterkere betydning for oss, også i forsvars- og
                        sikkerhetspolitikken – og i utenrikspolitikken. I en tid hvor USA vender seg
                        vestover, mot Asia, er vårt europeiske sikkerhetspolitiske bein av enda
                        større betydning. 

For Arbeiderpartiet er det viktig å ta ivareta denne plasseringen gjennom det
                        brede sett av virkemidler utenriksministeren trakk opp i sin redegjørelse.
                        Det er viktig for vår økonomi. Det er viktig for vår sikkerhet. Det er
                        viktig for å bevare tryggheten i det norske samfunnet i dag og i framtiden. 

Det å styrke norsk næringslivs muligheter i utlandet er blitt en mer sentral
                        del av utenrikspolitikkens oppgaver. Innovasjon Norge, Forskningsrådet og
                        ulike næringsorganisasjoner er viktige partnere. Et annet viktig redskap er
                        EFTA og det nettverk av frihandelsavtaler vi har inngått, sammen med de tre
                        øvrige medlemslandene – 22 avtaler med 31 land. 

Forrige uke var jeg i Indonesia, sammen med kolleger fra de tre andre
                        EFTA-landene, for å promotere forhandlingene som er innledet med dette
                        enorme landet. Landet har 240 millioner innbyggere, hvorav over halvparten
                        er 30 år eller yngre – et demokratisk land med over 6 pst. økonomisk vekst
                        gjennom flere år, med et enormt marked i vekst og med en lovende framtid. 

Indonesia ønsker imidlertid ikke bare en tradisjonell frihandelsavtale. De
                        ønsker en omfattende økonomisk samarbeidsavtale. De trenger bistand til å
                        bygge eksportevne, muligheter for å møte kvalitetskrav på våre markeder osv.
                        Dette reiser nye utfordringer for oss og for EFTA. 

Vi har ikke, som EU, felles institusjoner og felles budsjett for å
                        understøtte slike bredere samarbeidsavtaler. Det må hvert av landene ta
                        ansvaret for. Vi vet at to av våre partnere i EFTA er ganske små og har
                        ditto begrensede ressurser, så det er Norge og Sveits som må ta et
                        hovedansvar for dette. Nå tror jeg dette løser seg i forhold til Indonesia,
                        fordi Norge og Sveits allerede har et bredt samarbeid med dette enorme
                        landet. Men overfor kommende partnerland vil dette kunne reise nye krav til
                        EFTA-samarbeidet, som vi må være innstilt på å møte. 

La meg bare respondere på det som representanten Ine Marie Eriksen Søreide sa
                        om frihandelsavtalene med Russland, Hviterussland og Ukraina: Er vi klar
                        over utfordringene? Svaret er ja, det er man klar over i EFTA-sammenheng. Vi
                        startet med Russland og ble bondefanget av den avtalen Russland inngikk med
                        sine naboland. 

Jeg tar det opp i denne sammenheng fordi det er altfor liten oppmerksomhet om
                        handelspolitikk og om EFTA-samarbeidet i den politiske debatten, også her i
                        salen. 

For ett år siden foregikk den utenrikspolitiske debatten da den folkelige
                        revolusjonen i Egypt nettopp hadde vunnet nye seire. President Mubarak hadde
                        gått av, parlamentet var oppløst, og grunnloven var satt ut av kraft. De
                        militære hadde overtatt ansvaret. Nå, ett år senere, har det egyptiske folk
                        gjort sitt valg. Det muslimske brorskapet – som for ett år siden hevdet de
                        ikke skulle stille til valg – er blitt valgets seierherre. Islamistiske
                        partier har solid flertall og skal overta ansvaret i et demokratisk Egypt og
                        med demokratisk legitimitet. De skal innfri – ikke minst – de unges
                        forventninger om en bedre hverdag, en bedre framtid, bygget på demokrati. 

Det er et valg som kan utfordre oss. Men vi må selvsagt respektere det
                        demokratiske valget. Det setter krav vi ofte hører fra Fremskrittspartiet i
                        relieff, nemlig om ikke å ha kontakt med, ikke snakke med, slike politiske
                        partier. Det er en linje som ikke fører noen steds hen. Det er en linje som
                        ikke gir muligheter til å bidra til å bygge og befeste et gryende demokrati. 

Men vi skal også understreke overfor de nye makthavere i Egypt og andre land
                        hvor folket har gjort opprør mot diktatorene, hva som er demokratiets
                        syretest: respekt for grunnleggende menneskerettigheter, vilje til å møte
                        folks økonomiske og sosiale behov og frie valg når perioden er ute. 

Omveltningene i de arabiske landene er i sin begynnelse. Vi må minne oss selv
                        om at demokrati ikke er noe som kan plantes i et samfunn utenfra. Det
                        irakiske folk møtte ikke amerikanerne med vaiende flagg, banner og
                        demokrati, men med våpen. Demokrati må bygges nedenfra, det må bygges på
                        landets historie og kultur, hvis det skal slå rot og vokse seg robust. Det
                        kan utfordre oss. Men vi må huske på at Vesten i disse landene ikke bare har
                        presentert seg som demokratiske modeller. Vi representerer krefter som
                        støttet diktatorene folket til slutt reiste seg imot. Den stabilitet
                        diktaturet sikret seg, var viktigere for oss enn demokrati og
                        menneskerettigheter. Det er dessverre også slik interessepolitikk kan
                        utfolde seg. Det gjør at de nok ser på oss med noe ambivalens i dag. 

Interessepolitikken utspiller seg også i det dramaet vi må være vitner til i
                        Syria, og forhindrer mer kraftfulle grep fra det internasjonale samfunnet.
                        Det oppløftende er at Den arabiske liga engasjerer seg. Det er viktig at de
                        arabiske landene er i førersetet for å få slutt på regimets overgrep mot
                        egen befolkning. Vår fordømmelse av situasjonen i FN i går var et kraftfullt
                        politisk signal. Jeg tror dessverre ikke at en hjemkallelse av Norges
                        ambassadør i Damaskus er det som får al-Assad til å innse at tiden er ute.
                        Derimot vil det frata oss grunnlaget for å følge begivenhetene på nært hold. 

Midtøsten er stadig det mest eksplosive området. Utviklingen rundt Irans
                        atomvåpenprogram er like truende. Manglende åpenhet skaper usikkerhet.
                        Usikkerhet skaper nervøsitet. Vi får håpe reaksjonene ikke kommer når
                        nervene står på høykant. 

Konflikten mellom Israel og palestinerne er like langt fra sin løsning.
                        Palestinsk forsoning er nødvendig og kan være om hjørnet. Det bør ses som en
                        mulighet, ikke som en trussel. Jeg håper derfor at vi snart er der hvor en
                        anerkjennelse av en palestinsk stat kan være et konstruktivt bidrag til en
                        løsning og starten på de forhandlinger som er nødvendig for å løse
                        utestående konfliktsaker. 

 Finanskrisen fikk helt naturlig en stor plass i den utenrikspolitiske
                        redegjørelsen. Det gjøres et poeng av hvordan Norge bidrar til å dempe
                        effekten av krisen i Europa. Fellesnevneren for de norske bidragene er at de
                        direkte eller indirekte er et resultat av en aktiv petroleumspolitikk. Ved å
                        holde produksjonen av olje og gass på et høyt nivå makter Norge å
                        gjennomføre konkrete tiltak for å støtte Europa. Sammenhengen er åpenbar:
                        Norge uten en offensiv petroleumspolitikk vil være i en helt annen
                        situasjon. Denne dimensjonen, nemlig koblingen mellom innenrikspolitiske
                        valg og utenrikspolitiske muligheter, vektlegges ikke alltid like sterkt når
                        vi diskuterer fremtidig aktivitet på norsk sokkel. 

Utenriksministeren påpekning av faren ved tiltakende proteksjonisme er
                        viktig. Dette er en naturlig oppfølging av den uttalelse Norge var med på
                        ved WTOs ministermøte i fjor. Fremskrittspartiet er positive til at
                        regjeringen internasjonalt velger å slå et slag for frihandel. Vi ser frem
                        til at dette følges opp her hjemme ved konkret handling i form av
                        tollettelser. 

Vi er hittil spart for en global handelskrig, men det er en del farlig
                        politisk retorikk som må slås tilbake. I et krisepreget Europa og et
                        gjeldstynget USA og hos usikre kinesiske ledere ser vi politiske utspill som
                        forsøker å appellere til snevre nasjonale interesser. De langsiktige
                        problemer knyttet til økonomisk nasjonalisme er skremmende. I disse
                        krisetider gjelder det å fremme vekst og handel og bidra til å lette
                        situasjonen for næringslivet. Økonomisk nasjonalisme vil fort bli et redskap
                        for politisk nasjonalisme, som vil rive bena under de siste 20 års innsats
                        for et integrert Europa. Vi ser, ikke minst i Hellas, at befolkningen ser ut
                        til i større grad å vende seg mot ekstreme politiske retninger. Mange
                        europeiske land med politisk og økonomisk kaos vil bli en utfordring for
                        hele kontinentet. 

Vi har tidligere tatt til orde for at EØS-midlene bør vurderes lagt om for å
                        møte finanskrisens utfordringer mer direkte. Vi er kjent med at dette i stor
                        grad vil rokke ved allerede inngåtte avtaler, men i en vanskelig situasjon
                        må man se om det er muligheter for å stimulere europeisk økonomi mer aktivt.
                        Norge bør kommunisere dette til EU. 

Fremme av norske næringsinteresser er poengtert i redegjørelsen, og det
                        støttes av Fremskrittspartiet. Avviklingen av ekstratoll på laks i USA er
                        godt nytt. Vi håper vi kan få en frihandelsavtale med Russland, et marked
                        som er viktig for norsk fisk, og hvor potensialet for økt handel er stort.
                        Et hinder har vært usikkerhet og manglende forutsigbarhet. En
                        frihandelsavtale sammen med russisk WTO-medlemskap vil åpne mange dører for
                        norske næringsinteresser. Fraværet av en ny WTO-avtale gjør at vi må
                        fortsette å søke nye frihandelsavtaler. Vi må passe på at ikke disse
                        avtalene nødvendigvis skal løse alt mulig annet enn å fremme mer handel. Det
                        vil ofte være slik at de land vi vil inngå avtale med, har utfordringer med
                        hensyn til både rettighetsarbeid og fattigdom. Det er viktige utfordringer,
                        men det kan være like naturlig å håndtere disse utenfor rammen av en
                        frihandelsavtale. 

Europa er vårt viktigste marked, og EØS-avtalen sikrer oss adgang til dette
                        markedet for de aller fleste produkter. En god leveregel er at man i usikre
                        tider sitter stille i båten og ikke forsøker seg på brå bevegelser. Den iver
                        som deler av norsk venstreside for tiden viser i sitt forsøk på å velte
                        deler av EØS-avtalen, er uforsiktig omgang med norske interesser. Ja, vi
                        skal ha rett til å reservere oss mot direktiver, men vi skal gjøre det der
                        viktige prinsipielle forhold står på spill, og vi skal selvsagt alltid
                        vurdere konsekvensene opp mot hele avtaleverket. Det politiske spillet som
                        nå foregår rundt vikarbyrådirektivet, som kommer i tillegg til reservasjonen
                        mot postdirektivet, utfordrer vår tilslutning til de fire friheter i det
                        indre marked. Da snakker vi om en nærmest ideologisk kamp. Senterpartiets og
                        SVs mål med dette er kjent, men at fagbevegelsen og deler av Arbeiderpartiet
                        på den samme måten ønsker å være med, er skuffende. Vi ser frem til at den
                        usikkerhet som er skapt, snarest fjernes. 

Kina mangler utenrikspolitisk modenhet, og det gjør det ekstra krevende å
                        føre en kritisk dialog med landet. Allikevel er det viktig at Kina møter
                        kritikk og ikke bare stilltiende aksept. Kina som observatør i Arktisk råd
                        er viktig, fordi vi har mange forhold å diskutere med kineserne.
                        Skipstrafikk er ett eksempel. Kina har planer om å utvide sin isbryterflåte
                        fra ett til seks skip, som er en bekreftelse på at landet har ambisjoner.
                        Men også på andre områder som påvirker mennesker i Arktis, trenger vi et
                        samarbeid. Et konkret eksempel er utslipp av kvikksølv, som har gått ned
                        over nesten hele verden. Unntaket er særlig Kina, hvor utslippene har økt
                        betydelig. Vi opplever nå en økning i helserelaterte problemer hos
                        befolkningen i Arktis som et resultat av kinesisk kvikksølvutslipp. Skal vi
                        kunne ansvarliggjøre Kina på dette området, må vi være rundt samme bord. Det
                        er helt naturlig at Norge som en av åtte arktiske stater har en normal
                        dialog med Kina i forkant av et observatørskap. Dette bør støttes aktivt
                        også av de øvrige arktiske land. Men det er også riktig å understreke at om
                        Kina blir innbudt som observatør, og velger å ta plass, er det jo Kina som
                        tar det første steg til en politisk dialog med Norge. 

Den økte vektleggingen av kunnskap om Russland støttes. Det er et generelt
                        behov for økt kjennskap til vår store nabo i øst. Vi verdsetter også den
                        oppmerksomhet som mange russere viser Norge, i form av flere studenter,
                        turister osv. Foreløpig henger vi etter i denne utvekslingen. Vi trenger
                        flere nordmenn med nettverk i Russland og kunnskap om landet. Dette vil
                        fremme tettere kontakt på alle områder og ikke minst redusere den skepsis og
                        mistenksomhet som noen ganger synes å eksistere i Norge i forholdet til
                        Russland. Men selv om vi skal styrke samarbeidet, skal vi være tydelige på å
                        peke på problemer og støtte dem i det russiske samfunn som strever med å
                        etablere en moderne rettsstat med respekt for grunnleggende rettigheter. Den
                        uro vi har sett i etterkant av det russiske valget, er et uttrykk for at
                        mange russere er frustrerte og utålmodige i forhold til den politiske
                        utviklingen. 

Vi deler utenriksministerens vurderinger i forhold til Syria. Vi forstår
                        behovet for fortsatt diplomatisk nærvær i Damaskus. Det som må vurderes, er
                        om det er naturlig at Norge fortsetter med diplomatiske kontakter med
                        Assad-regimet mens mange andre land velger isolasjon og boikott. Får Norge
                        så mye ut av sin tilstedeværelse at det rettferdiggjør at vi blir i
                        Damaskus? 

I redegjørelsen virker det nærmest som om Norge beklager at EU innfører
                        ytterligere sanksjoner mot Iran. Hvilke andre fredelige alternativer ser
                        utenriksministeren at verden har når det gjelder å få kontroll med Irans
                        atomprogram? Det har ikke vært mangel på dialog. Nesten hver gang Iran har
                        følt seg alvorlig presset, har de forsøkt å avlede presset ved igjen å
                        akseptere nye runder med forhandlinger. Forhandlingene har i liten grad gitt
                        resultater, og pustepausene har blitt brukt av Iran til å komme litt lenger
                        i utviklingen av sitt atomprogram. Hvis det er slik som Iran hevder, at de
                        kun ønsker et fredelig atomprogram til energiformål, har de fått mange
                        muligheter til å realisere dette innenfor akseptable rammer. Iran har
                        dessverre ikke vist slik vilje til å berolige verden. 

En politisk løsning i Afghanistan er den eneste langsiktige løsningen, men
                        hvem som skal inkluderes, og hvordan løsningen skal se ut, er ubesvart. De
                        fremskritt, selv om de er få, som tross alt er etablert i de senere år, må
                        sikres. Dette blir krevende etter at vårt og andre lands direkte militære
                        nærvær endres. Allikevel må slike politiske signaler tydelig gis afghanerne. 

En trygg politisk løsning må ha aktiv støtte og nærmest godkjenning av
                        Pakistan. Men med Pakistans egne politiske problemer, egne
                        terrorutfordringer og åpen konflikt mellom ulike deler av Pakistans
                        maktelite er det vanskelig å se at dette kan leveres på en troverdig måte.
                        Allikevel ligger nøkkelen til politisk stabilitet i Afghanistan i en felles
                        forståelse mellom afghanske aktører, regionen og det internasjonale
                        samfunnet. Dette har blitt påpekt mange ganger, men det er fortsatt en
                        realitet. Løsninger som på kort sikt kan fortone seg som forlokkende, men
                        som mangler den nødvendige, brede støtte, vil kunne eskalere problemet. Den
                        tapende part vil alltid være den vanlige afghaner, særlig kvinner og barn,
                        som alltid er sårbare i konfliktområder, men som i Afghanistan i tillegg
                        møter kulturelle og religiøse utfordringer. 

 Først vil eg takke utanriksministeren for ei god og veldig grundig utgreiing
                        som sveiper med breitt blikk over mange utfordringar i verda i dag. 

«Divided We Stand» var tittelen på ein rapport som OECD la fram for ikkje så
                        lenge sidan, som bekrefta kor omfattande forsking og kunnskap vi etter kvart
                        har om kraftig veksande inntektsforskjellar innan land i så å seie alle
                        vestlege land. World Development Report frå i fjor bekreftar det same
                        biletet, òg med eit breiare globalt utsyn. Fleirtalet av verdas land
                        opplever aukande inntektsforskjellar innan landa. 

Dette er ganske dramatisk i mange av dei landa det gjeld. I USA var det slik
                        at den rikaste prosenten av USAs befolkning hadde om lag 12 pst. av
                        inntektene på den tida Ronald Reagan overtok som president. For nokre få år
                        sidan, i 2010, var den delen oppe i 25 pst. Den rikaste prosenten hadde
                        dobla sin del av inntekta, til å ha ein fjerdedel av all inntekt. Den same
                        utviklinga har vi sett det siste dryge tiåret i Tyskland. Det har vore ein
                        veldig stor inntektsauke for ein liten del på toppen. Felles for både USA og
                        Tyskland er at det siste tiåret har reallønna for medianamerikanaren eller
                        -tyskaren gått ned. Dette er noko av bakgrunnen vi må ha for å forstå den
                        første store økonomiske finanskrisa for nokre år sidan, bl.a. i USA. Mens
                        mange ikkje fekk lønnsvekst – tvert imot fekk dei mindre igjen for pengane
                        sine – fortsette bankane å låne ut. Det var låge renter i mange år.
                        Sikkerheita for å få lån vart redusert. Låna vart omsette mellom
                        finansinstitusjonane, og til slutt sat ein igjen med ein masse lån som folk
                        ikkje kunne betene. Den veldig store inntektsulikskapen har òg andre
                        dramatiske konsekvensar. 

For det første er det òg godt dokumentert over mange år i den same forskinga
                        at inntektsulikskap er svært negativt for folkehelse, for fattigdom, for
                        velferdsnivået og for utdanningsnivået i eit land. Det er ein sterkare
                        samanheng for dei aller rikaste landa mellom inntektsulikskap og den typen
                        indikatorar enn mellom graden av økonomisk vekst og f.eks. folkehelse og
                        utdanningsnivå. 

For det andre har det dramatisk negative konsekvensar for tilliten mellom
                        menneske. Det vi no ser, er korleis tilliten mellom folk og tilliten til
                        styresmakter vert redusert i mange land. Det er bl.a. delar av det vi no kan
                        sjå i Sør-Europa. Den norske samfunnsforskaren Dag Wollebæk har vist korleis
                        mest alle land i Vest-Europa og tidlegare Aust-Europa anten har hatt
                        stagnerande eller fallande tillit mellom menneske det siste tiåret, mens
                        Norden, og ikkje minst Noreg, har klart å oppretthalde ein auke i tilliten
                        mellom menneske. 

For det tredje er det òg negativt for omstillingsevna og veksten, ikkje minst
                        evna til produktivitetsvekst. Mange land i Europa jobbar fleire timar enn
                        oss nordmenn, men nesten ingen land produserer så mykje per arbeidstime,
                        altså har så høg arbeidsproduktivitet. Nøkkelen til framgang i alle
                        økonomiar er at ein kan ha høg produktivitetsvekst, og då betyr alle dei
                        andre faktorane her, som velferd, tillit mellom menneske, god folkehelse
                        osv., svært mykje. 

Så vi har på sett og vis no ei dobbel ulikskapskrise. Vi er alle kjende med
                        den dramatiske globale ulikskapen, trass i at mange menneske vert lyfta ut
                        av fattigdom – som framleis er der. Men vi er òg midt oppe i ei
                        ulikskapskrise som har utvikla seg over tid i den vestlege verda, og derfor
                        er det å gjere som den raud-grøne regjeringa klarte i sin første periode, å
                        redusere forskjellane mellom menneske, ekstremt viktig for Europa. 

Så er det òg ei bekymringsfull utvikling i Europa knytt til den økonomiske
                        krisa som gjeld demokrati. Det å sjå på frå Noreg korleis demokrati
                        frivillig vel å setje inn teknokratar som leiarar, vil eg i alle fall seie
                        vekkjer refleksjon og burde føre til auka debatt i Europa. Det vert så
                        tydeleg for oss korleis dei umiddelbare reaksjonane frå marknaden set
                        standarden for politiske vedtak og politikken i det enkelte land, og korleis
                        enkeltland har stor påverknad – direkte og indirekte – på andre lands
                        politiske vedtak i dag. Det å bringe demokratiet nærmare menneske i Europa
                        er ei utruleg stor utfordring for den verdsdelen som har vore leiande i
                        demokratiutvikling dei siste hundre åra. 

Samtidig skjer det utruleg spennande ting når det gjeld demokrati i to av
                        Europas naboregionar. Det viktigaste som skjedde internasjonalt i fjor, var
                        truleg den arabiske våren og det som kan vere starten på ei omfattande
                        demokratisering i Midtausten. Egypt, ein av verdas eldste kulturar, har
                        eksistert som ein stat i 7 000–8 000 år, men har aldri vore eit demokrati.
                        Det er ei fantastisk utvikling – dramatisk, men fantastisk – at vi no får
                        sjå skritt i den retninga. 

Eg vil nytte sjansen til å rose regjeringa for det ho la fram i FN i går via
                        FN-ambassadør Morten Wetland, noko som eg oppfattar som ein klar og tydeleg
                        politisk bodskap når det gjeld Syria. Eg meiner at Noreg har handtert det på
                        ein god måte. Eg er heilt einig med representanten Hansen i at det no vil
                        vere feil signal så lenge tryggleiken er i orden, å hente ut våre diplomatar
                        frå Syria. 

Eg vil òg rose det som vart sagt i utgreiinga om Palestina, at Noreg no
                        aktivt jobbar for å finne ei løysing. Å setje press på israelske
                        myndigheiter for at dei skal kome til forhandlingsbordet, er svært viktig.
                        Ei tostatsløysing kan gleppe unna som ei realistisk moglegheit dersom vi
                        ikkje får bevegelse framover der. 

Så vil eg når det gjeld demokratisering, òg nemne spørsmålet om Russland, som
                        er svært viktig, der det skal vere val. Eg føreset at Noreg er like tydeleg
                        og klar, og set dei same standardar for å ta opp demokrati- og
                        menneskerettsspørsmål overfor Russland som det vi gjer overfor andre land.
                        Men det som kanskje er spesielt viktig når det gjeld Russland, er at
                        Russland er eit land som til ei viss grad har demokratiske strukturar, men
                        som til dei grader manglar politisk kultur for demokrati, organisasjonsliv
                        og sivilt samfunn – ei forståing for og ei verkeleg tru på at det å ha
                        reelle val er viktig, ei samfunnsmessig tru på at ytringsfridom, pressas
                        rolle som uavhengig, i seg sjølv er viktig, og ei forståing for korleis vi
                        kan støtte det sivile samfunnet og organisasjonar. Politisk kultur veks
                        sjeldan fram frå systemet, det veks fram utanfrå. Så det er ei viktig norsk
                        rolle overfor Russland. 

Så to korte perspektiv til slutt. Makt flyttar austover mot Asia.
                        Utanriksministeren var inne på det i si utgreiing. Eg kunne ønskje at vi i
                        Stortinget og i det norske samfunnet kunne få ein brei debatt om korleis vi
                        som land og som samfunn skal møte den gradvise flyttinga av interesser, makt
                        og ressursar – og truleg både økonomi og tryggleikspolitikk – austover, ei
                        samfunnsmessig mobilisering lik den vi har hatt i generasjonar før når det
                        gjeld USA og Europa, og korleis vi ikkje berre møter det med å tenkje handel
                        og økonomi, men tenkje kulturell forståing, kunnskap og innsikt, at det
                        ikkje berre er Kina, det er Indonesia, det er resten av Aust-Asia, det er
                        Sør-Asia – ei rekkje regionar – som vil vere viktige, og som gradvis vert
                        viktigare, sånn som f.eks. den amerikanske forfattaren Robert Kaplan skriv
                        om i boka «Monsoon», som vel òg utanriksministeren var innom i utgreiinga. 

Heilt til slutt EØS. Er det farleg med EØS-debatt? Opplever vi ein
                        reservasjonshunger? Vel, talet på ferdigstilte reservasjonar frå Noreg i
                        EØS-avtalen er vel framleis null, så i så fall må reservasjonshungeren
                        begynne på ein, viss vi er i nærleiken av det no. Eg meiner at det er eit
                        stort framskritt at vi med datalagringsdirektivet og postdirektivet har kome
                        dit i Noreg at vi kan føre ein vanleg og reell politisk diskusjon om sakene.
                        Begge desse sakene, f.eks. datalagringsdirektivdebatten her i salen, var jo
                        prega av at folk argumenterte for det dei meinte. Dei som stemde for, var
                        for datalagringsdirektivet og argumenterte for det. Eg var mot
                        datalagringsdirektivet og argumenterte mot det. Det er ei normalisering.
                        Vikarbyrådirektivet er ei for viktig sak til å la vere å debattere ho.
                        Direktivet har positive sider ved seg, men det vil òg utfordre mellombelse
                        arbeidsforhold i Noreg, fordi vi i arbeidsmiljølova i dag regulerer
                        bemanning på same måte som vi gjer med mellombelse, etter ein annan
                        paragraf. Dersom det går som juristane i NHO, Virke og Spekter seier, at han
                        må fjernast, kan bemannings- og vikarbyrå verte ei bakdør til meir
                        mellombelse tilsetjingar i norsk arbeidsliv. Det er viktig for demokratiet
                        at vi diskuterer det, og det er viktig for norsk arbeidsliv. 

 Jeg vil takke utenriksministeren for en redegjørelse som synliggjør litt av
                        kompleksiteten og utfordringene vi står overfor i utenrikspolitikken.
                        Tydelighet rundt hvilke verdier som skal være førende for vår
                        utenrikspolitikk, vil gjøre det klart hvilke interesser vi skal følge i
                        utenrikspolitikken. 

Verdiene som ligger i bunnen for regjeringens utenrikspolitikk, har sin
                        forankring her i Stortinget, og de blir formet og videreutviklet gjennom de
                        levende politiske debattene vi har, ikke minst etter redegjørelsene. 

I denne stortingsperioden har den internasjonale politiske scenen vært preget
                        av finanskrisen, en matkrise og en snikende klimakrise. 

Ser vi på historien, har matvarekriser og finanskriser vært den drivende
                        kraft i mange av de historiske hendelsene vi kjenner. En av forklaringene på
                        at den franske revolusjon kom da den kom, var ustabilitet i matvareprisene
                        på 1780-tallet. Senere i europeisk historie vet vi alle hvilke politiske
                        krefter som fikk vind i seilene under den dype økonomiske krisen i
                        mellomkrigstiden. 

Fundamentale kriser som har vært, og dem vi er vitne til nå, har historisk
                        ført til endring av maktforhold. Det skjer også nå – og det påvirker oss
                        både utenrikspolitisk og innenrikspolitisk i sterk grad. Noen av endringene
                        skjer brått og brutalt, slik vi har sett under den arabiske våren, mens
                        andre endringer skjer gradvis, slik det nå foregår i Europa. En grunnverdi i
                        norsk utenrikspolitikk er fremming av folkestyre. 

Demokratiet i Europa er ikke lenger på frammarsj, men utfordres i stedet på
                        flere måter. Spesielt i Sør-Europa strømmer folk til gatene for å bli hørt.
                        Protestene vi har vært vitne til den siste helgen, har endt i regelrette
                        gateslag. Mens protestene er høylytte i gatene, blir det politiske
                        lederskapet tvunget til å underskrive avtaler om at de ikke skal endre
                        politikken etter valget som kommer nå i vår. Det som skjer, er skremmende. 

Fortvilelsen som brer seg i eurosonen, skyldes det dype økonomiske uføret
                        mange europeiske land står i. EU skapte en felles valuta uten å ha like
                        økonomier eller en felles økonomisk politikk. Dermed står man uten gode
                        politiske virkemidler når krisen inntreffer. Enkelte land har gitt fra seg
                        retten til å drive en pengepolitikk, og eurofellesskapet, med sine ulike
                        behov, kan ikke drive en fornuftig pengepolitikk for alle. Før krisen
                        inntraff, dreide euroen europeisk økonomi i favør av motoren Tyskland og i
                        disfavør av de svakere randstatene i sør. Da finanskrisen inntraff, gjorde
                        europeiske stater alt for å redde banker og finansinstitusjoner og syltet
                        statskassene ned i gjeld. I dag har vi en gjeldskrise, og den eneste posten
                        EU kan regulere og kutte, er vanlige folks lønninger, pensjoner og
                        rettigheter til velferd. 

Kuttpolitikken er urettferdig, rammer skjevt og skjer opplagt på tvers av
                        folkeviljen. I tillegg sender den økonomien inn i en nedadgående spiral som
                        gjør vondt verre. Å iverksette Keynes’ prinsipp om at i krisetider fører man
                        en ekspansiv pengepolitikk, i oppgangstider holder man igjen, er utenfor
                        rekkevidde for mange land. På starten av denne stortingsperioden var det
                        Island vi snakket mest om – ikke Hellas. Island er på vei ut av sin krise på
                        grunn av flere faktorer, men jeg vil peke på to: For det første reddet de
                        ikke finansinstitusjonene som brakte landet ut i krisen, og for det andre
                        har Island egen valuta. 

I stedet for å se etter alternativer har EU dreid fokuset i stikk motsatt
                        retning, ved å forsøke å stramme grepet, få til en enda tettere integrasjon
                        i unionen og konsentrere makten rundt Brussel. Dermed har vi en situasjon
                        hvor folk roper på mindre av EU-modellen, og politikerne svarer med mer.
                        Folket roper på mer demokrati, rettferdighet og mulighet til innflytelse, og
                        politikerne svarer med mindre. Det er i ferd med å etablere seg en dyp og
                        farlig kløft mellom de europeiske elitene og folket. 

Den europeiske union har i dag 27 medlemsland med omtrent 500 millioner
                        innbyggere og 80 forskjellige språk. I krisetider blir det særlig tydelig at
                        dette byggverket aldri kan erstatte det limet nasjonalstaten utgjør. 

Folket i EU stiller de enkelte lands regjeringer til ansvar nasjonalt for å
                        håndtere virkningen av finanskrisen. De nasjonale politikerne stilles til
                        ansvar for konsekvensene som rammer enkeltmennesker, familier og
                        lokalsamfunn. For all politikk blir reell på lokalplanet. Men de nasjonale
                        politikerne i eurolandene har gitt fra seg styringsrom. Og en felles valuta
                        uten en felles finanspolitikk er utrolig krevende å håndtere, spesielt
                        innenfor et så omfattende område som eurosonen. EU spenner fra Tysklands
                        sterke industriøkonomi til Hellas, som er på konkursens rand. EU har ikke
                        hatt en felles finanspolitikk, har ikke noen felles offentlig sektor. EU har
                        ikke kraftfulle økonomiske virkemidler til å sette inn i områder som sliter,
                        og som er bundet til en valuta som tar hensyn til land som har en helt annen
                        vekst. 

Vi på nei-siden har hele tiden påpekt at det å ha en felles valuta uten å ha
                        en felles finanspolitikk er et gedigent eksperiment, og nå ser vi
                        resultatene av det. Løsningen nå er at EU gradvis overtar stadig mer makt
                        over hvert enkelt eurolands økonomi, uten folkeavstemninger eller en sterk
                        folkelig forankring. EU-landene føler at de ikke har noe valg. Makt må
                        sentraliseres – selv om problemet i utgangspunktet var at man sentraliserte
                        makt gjennom å innføre euroen. Gjennom det som skjer, tvinges man nærmere et
                        EU med en felles finanspolitikk – et Europas forente stater. 

Folkestyrets vugge må ikke bli dets grav, var en overskrift i den danske
                        avisen Politiken. Historien har vist oss at kriser kan nøre opp under de
                        verste krefter i samfunnet. For Norge er det avgjørende at de løsningene som
                        nå blir valgt i eurosonen, raskest mulig skaper arbeidsplasser for de mange
                        ledige, og at de på sikt styrker folkestyret i Europa, ikke svekker det. For
                        et reelt folkestyre er den beste forutsetning for stabilitet over tid. 

Kriser kan også føre til positiv endring. Mens man i Europa opplever et
                        sterkt press på demokratiet, ser vi en annen utvikling i Midtøsten. Og
                        endringen har kommet innenfra, ved at folket har reist seg og krevd sin rett
                        til å bli hørt. Knapphet på mat og raskt stigende matvarepriser koblet med
                        stor arbeidsledighet var en av de underliggende faktorene bak eksplosjonene
                        i Tunisia og Egypt. Ønsket om folkestyre har vært et av hovedelementene i
                        den arabiske våren. Hva de langsiktige konsekvensene vil bli, er for tidlig
                        å si. Men det er viktig at vi i vår utenrikspolitikk bygger opp under de
                        kreftene som ønsker en demokratisk utvikling. Den arabiske våren har igjen
                        vist oss at ønsket om å leve i frihet og å ha påvirkningsmulighet er
                        universelt, og det vi nå ser, viser hvilken pris noen må betale for å få noe
                        vi i Norge tar helt for gitt. 

Norges militære bidrag i Libya hadde full støtte i Stortinget. Dette viser en
                        linje i vår utenrikspolitikk: at vi som et lite land står politisk samlet om
                        de store valgene vi tar. Det er en styrke og noe av det fineste folkestyret
                        kan oppvise. Vi står samlet om noen hovedinteresser, som at vi alle ønsker
                        et sterkt FN og klare internasjonale regler og menneskerettighetene som
                        rettesnor. 

All politikk rammer til slutt i et lokalsamfunn. Det merket jeg godt i mitt
                        lokalsamfunn, Ilseng. En av de lokale hjørnesteinsbedriftene, som jeg har
                        kjent siden jeg var en neve stor, har sin hovedeksport til Libya.
                        Oppsigelser og permitteringer var resultatet i mitt lokalmiljø av det som
                        skjedde i Libya i fjor. Dette viser at det som skjer i utenrikspolitikken,
                        kan ha konsekvenser for det minste lokalsamfunn. 

Her i salen har vi ulikt syn på nasjonalstatens betydning. Men vi er alle
                        enige om at utviklingen av nasjonalstater og folkestyre har vært avgjørende
                        for den freden og stabiliteten som råder i vår del av verden. Jeg mener at
                        norsk utenrikspolitikk framover må fokusere på å utvide folkestyrets
                        utbredelse i deler av verden som ennå ikke opplever det, mens vi samtidig
                        jobber for å bevare folkestyret som står på spill i deler av Europa. 

 Hovedlinjene i utenriksministerens redegjørelse vil finne bred støtte i denne
                        sal. Det er en styrke når vi som nasjon kan stå samlet bak vårt
                        internasjonale engasjement. Det gjør vi når regjeringen står fast ved
                        hovedlinjer som har blitt fulgt av skiftende regjeringer – i
                        europapolitikken, i menneskerettspolitikken og i arbeidet for internasjonal
                        fred og sikkerhet. 

Jeg kan også bekrefte at Kristelig Folkeparti deler frustrasjonen over at
                        forholdet til Kina ikke er blitt normalisert. Den politiske isfronten burde
                        tint for lengst. Det nærmer seg ironien hvis vi må til Arktis sammen for å
                        oppleve at isfronten smelter. Men i det politiske samkvemmet med Kina ville
                        vi alle ønske en klimaendring velkommen, slik utenriksministeren gjorde i
                        sitt innlegg. 

Utenriksministeren innledet tirsdagens redegjørelse med en oppdatert omtale
                        av den økonomiske krisen i Europa og USA – ikke minst krisen i euroområdet.
                        Det temaet er i ferd med å bli en gjenganger. Jeg skal ikke vie det for stor
                        plass i dag. Krisene i EU vil være med oss i lang tid framover, og de
                        berører oss på flere måter, selv om Norge står i en meget heldig posisjon
                        utenfor EUs pengeunion. 

Jeg deler utenriksministerens tre hovedpoeng: 

Ja, vi må ta vare på vårt forhold til Europa. EØS-avtalen er en
                                bærebjelke i dette samarbeidet. Men vi må også huske at Europa er
                                mer enn EU. 

Ja, vi vil bidra til at Europa kommer seg ut av dagens krisetilstand.
                                Men det må gjøres på en klok måte, og 

ja, finanskrisen får selvsagt utenrikspolitiske ringvirkninger. Det
                                følger logisk av tesen om at «alt henger sammen med alt». 

Når EU-land strever med indre problemer, blir det gjerne mindre kraft til
                        solidaritet ut over EUs grenser. Utenriksministeren påpekte at dette vil
                        kunne lede til endret fokus på globale spørsmål som handel, klima,
                        nedrustning og bærekraftig energitilgang til alle. 

Jeg savnet imidlertid særlig ett område blant de høyt prioriterte spørsmål
                        som utenriksministeren mente ville kunne rammes på denne måten. Det er den
                        internasjonale kampen mot fattigdom – og for utvikling. Det burde vært
                        nevnt, for det er lett å glemme verdens fattige når politikere og folk i
                        mange av verdens rike land får nok med å løse hjemlige problemer. 

Finanskrisene i EU og USA kan lett lede til at utenrikspolitikken blir mer
                        interessefokusert. Dermed blir den mindre opptatt av å bidra til å løse
                        problemer som ikke kobles klart til egeninteresser. 

Det er fare for en dårligere utenrikspolitikk hvis hensynet til globale
                        fellesinteresser og til verdens fattigste må vike for nasjonal
                        interessetenkning. I en tid da det nærmest er mote å snakke om
                        interessebasert utenrikspolitikk, kan det være på sin plass å minne om at
                        utenrikspolitikken forfaller om den bare er interessebasert og ikke også
                        verdibasert, og utenrikspolitikken blir definitivt fattig om den glemmer de
                        fattige. 

Derfor var gårsdagens lansering av regjeringens stortingsmelding om global
                        helse en veldig viktig politisk markering i så måte, hvor helse defineres
                        veldig tydelig som et globalt fellesgode som krever en tenkning om at alle
                        mennesker har rett til grunnleggende helsetjenester til en dekning av sine
                        grunnleggende helsebehov. Jeg ser fram til, som saksordfører for den
                        meldingen, å få gode debatter her i Stortinget i løpet av våren om et veldig
                        viktig spørsmål som i høyeste grad angår de fattige. 

Folkelige opprør har veltet flere gamle autoritære arabiske regimer. Den
                        arabiske våren gir håp om bedre tider, men den videre utvikling er uviss.
                        Norge må støtte utvikling av demokrati, menneskerettigheter og rettsstat i
                        den arabiske regionen. Men varige seire kan bare vinnes gjennom folkenes
                        egen innsats. 

Syria står i en skjebnetime, og det smerter å se regimet i Syria gamble på at
                        Russland og Kina hindrer effektive tiltak fra det internasjonale samfunn.
                        Derfor tør regimet sette inn hærens stridsvogner mot sin egen befolkning.
                        Blodbadet blir en skamplett i landets historie. 

Det hadde sin pris da det internasjonale samfunn med flykrefter stanset
                        herjingene til Gaddafi-regimets militærstyrker i Libya, men det ga folket
                        sjansen til å kaste av seg tyrannens åk. I dag må vi erkjenne at det har sin
                        pris å unnlate å gripe inn i Syria. Verdenssamfunnet må bære ansvaret for
                        sine handlingsvalg i begge tilfeller. 

I arbeidet for menneskerettighetene løfter redegjørelsen fram fire områder.
                        Kristelig Folkeparti er glad for at utenriksministeren nå bekrefter at
                        utenrikstjenesten sterkere og mer systematisk vil engasjere seg for
                        beskyttelse av minoriteter. Det er en milepel at arbeidet for beskyttelse av
                        livssynsminoriteter nå løftes fram som en av de prioriterte oppgaver. 

Kristelig Folkeparti har etterlyst dette i mange år. Vi har kritisert
                        regjeringen for manglende tiltak. Nå bytter vi kritikken med ros, når det
                        faktisk varsles en mer aktiv og systematisk politikk, med
                        kompetanseoppbygging og med aktiv oppfølging i flere internasjonale fora. 

Vi ser redegjørelsens omtale av kopternes situasjon i Egypt og andre kristnes
                        situasjon i Midtøsten og i land som Pakistan som et viktig gjennomslag.
                        Dette har vært underprioritert i norsk menneskerettspolitikk. Kristelig
                        Folkeparti vil gi full støtte til en sterkere innsats for å sikre
                        trosfriheten rundt i verden, ikke minst i Midtøsten. Der finner vi flere av
                        verdens verstingregimer når det gjelder krenkelse av menneskerettighetene
                        generelt, og trosfrihet spesielt. 

Det er lett å nikke gjenkjennende til utenriksministerens korte
                        øyeblikksbilde av utviklingen i konflikten mellom Israel og Palestina. Som
                        han sa: 

«Bildet av en fastlåst situasjon er ytterligere forankret.» 

Jeg må imidlertid konstatere at utenriksministerens analyse av konfliktens
                        kjerne er overraskende ensidig. La meg sitere: 

«Konfliktens grunnleggende kjerne består, okkupasjonen videreføres og
                            fordypes gjennom bosettinger og fordrivelse av palestinere fra eget
                            land.» 

Og der stopper det. 

Ja, jeg er enig i at dette er den ene siden av problemet – kort fortalt. Den
                        andre siden av problemet, som utenriksministeren helt unnlot å nevne, er at
                        mektige palestinske krefter overhodet ikke godtar at staten Israel skal få
                        eksistere. Det kan ikke bli fred av slikt. 

Det er en iøynefallende svakhet ved redegjørelsen at den er så ensidig i
                        beskrivelsen av konfliktens kjerne, for realitetene minnes vi om daglig. 

Hamas-lederen Ismail Hanieh, som også er statsminister i Gaza, var i Irans
                        hovedstad Teheran sist lørdag. Der bekreftet han hva de mener: Hamas vil
                        aldri anerkjenne Israels rett til å eksistere! 

Det synet deler han med andre militante islamistiske organisasjoner som også
                        vil fjerne Israel fra kartet. De pukker på at siden området ble erobret av
                        araberne rundt år 637 etter Kristus, er hver tomme land i dette området en
                        gang for alle blitt islamsk territorium. Punktum! 

I januar feiret det palestinske regjeringspartiet Fatah sitt 47-årsjubileum.
                        Det utgjør i mangt et moderat alternativ til Hamas, men også på
                        Fatah-jubileet dyrket de hatet. Og den fremste muslimske autoritet på
                        palestinsk område, muftien av Jerusalem, ga på møtelederens invitasjon en
                        religiøs legitimering av drap på jøder. Det er virkelig forstemmende! 

Et sant bilde av konfliktens bakgrunn har derfor flere sider: 

Israelerne har opplevd en serie kriger for å fjerne Israel fra kartet,
                        terrorbølger som rammet sivile, boikott fra arabiske land og antisemittisme
                        som har drevet mange på flukt fra arabiske land. 

Palestinerne har opplevd å måtte avgi land til israelerne, mange er drevet på
                        flukt, og de som er blitt igjen, har blitt utsatt for streng militær
                        kontroll og økonomiske sanksjoner på grunn av terroristenes handlinger. 

Det er ikke lett å fremme gjensidig tillit og tro på en rettferdig
                        fredsløsning når vanlige israelere og palestinere opplever slikt fra den
                        annen side i konflikten. 

Vi som ser det hele litt mer på avstand, burde evne å se begge sider av
                        problemet. Det må til for å skjønne hvorfor konflikten har vart så lenge og
                        nærmest har gått i vranglås. Det må til for at Norge skal oppfattes som en
                        konstruktiv bidragsyter til en fredelig og rettferdig løsning. På dette
                        punktet, må jeg medgi, haltet redegjørelsen kraftig denne gangen. 

Kristelig Folkeparti inviterer utenriksministeren her i dag til å benytte
                        sjansen til å rette opp denne ubalansen i løpet av debatten. For øvrig vil
                        andre talere fra Kristelig Folkeparti komme tilbake til konsekvensene av
                        Norges opptreden i FN-systemet når det gjelder palestinske
                        selvstyremyndigheters status. 

 Bakteppet for fjorårets debatt her i Stortinget var den arabiske våren, som
                        er historisk både for Egypt og for de andre landene i den arabiske verden.
                        Her ser vi at folkeviljen kommer gjennom, og at demokratiske skritt blir
                        tatt. De må også få tid til å gjøre den jobben vi i Norge brukte hundre år
                        på, fra vi fikk en demokratisk konstitusjon, til Norge tilfredsstilte alle
                        krav til det man skal ha for å kalle landet for et demokrati. 

Utenriksministeren holdt som vanlig en god, faglig redegjørelse om de
                        utfordringene vi har når det gjelder utenrikspolitiske problemstillinger.
                        Etter fjorårets redegjørelse kritiserte imidlertid vi i Venstre
                        utenriksministeren for å være for passiv med hensyn til utviklinga i Egypt.
                        Essensen av den kritikken vil jeg nok også gjenta i år. 

Generelt oppfatter jeg utenriksministeren som en god diplomat og en god
                        analytiker, men mindre kraftig på det å formidle verdier. Vi i Venstre
                        ønsker oss en mer tydelig, verdibasert utenrikspolitikk fra norsk side, en
                        politikk som er aktiv når det gjelder å kjempe for grunnleggende
                        menneskerettigheter overalt, som ønsker normalisering mellom land, og som
                        ikke bare alltid avventer og ser. Norge kan gå foran med den posisjonen vi
                        har. Det er flott når vi kan stadfeste synet på menneskerettigheter,
                        innsatsen for minoriteter – religiøse som seksuelle – og ytringsfrihet, men
                        samtidig må vi tørre å være konkrete og tørre å påpeke den utenrikspolitiske
                        forskjellen mellom land. 

Situasjonen vi nå ser i Syria, er relevant med tanke på det. Jeg er glad for
                        at utenriksministeren fordømmer det syriske regimet, og jeg er også glad for
                        at han uttrykker sterk beklagelse for Russlands og Kinas veto i FNs
                        sikkerhetsråd. Det skulle egentlig bare mangle! Men jeg mener at Norge også
                        bør utnytte sin posisjon til å legge ytterligere press på Russland. Det er
                        Russland som sitter med nøkkelen til situasjonen i Syria, og jeg mener at
                        utenriksministeren må kunne bruke sin energi til å påvirke et land som vi
                        har gode relasjoner til, i dette spørsmålet. Det er positivt at man
                        oppretter vennegruppe for Syria, men nøkkelen ligger fortsatt i å påvirke
                        Russland. Jeg håper at utenriksministeren tar med seg det. 

Det samme gjelder Kina, sjøl om vår påvirkningskraft ikke er den aller
                        største når det gjelder det regimet. Jeg vil imidlertid advare
                        utenriksministeren mot å beklage noe overfor Kina i etterkant av tildelingen
                        av Nobels fredspris. Det er viktig å opprettholde normale
                        handelsforbindelser, men samtidig holde fast på kritikken når det gjelder de
                        udemokratiske sidene ved det kinesiske regimet, og vår støtte til
                        ytringsfrihetsforkjemperne. Jeg registrerer at Norge holder fast på støtten
                        som gjelder observatørstatus for Kina i Arktisk råd, og at man skal ha en
                        dialog med Kina om det. Jeg vil gjerne uttrykke ønske om at den dialogen
                        faktisk blir brukt aktivt for å presse på også for menneskerettigheter og
                        demokrati. 

Vel så viktig som det utenriksministeren sa i sin redegjørelse, er det han
                        ikke sa noe om. I fjor slo utenriksministeren fast i sin redegjørelse at
                        «hviterussere som kjemper for demokrati og menneskerettigheter, skal oppleve
                        at de har vår støtte». 

I år nevnte ikke utenriksministeren Hviterussland, til tross for at det
                        stadig skjer grove menneskerettighetsbrudd i det landet, som vi opplever som
                        Europas siste diktatur. 

«Menneskerettighetssituasjonen i Hviterussland er blitt kraftig forverret det
                        siste året, og vi er nå klare til å utvide sanksjonene», sa en EU-diplomat
                        til Aftenposten nylig. Samtidig som det skjer fra EUs side, holder Norge og
                        EFTA-statene, sammen med Russland, Kasakhstan og Hviterussland, på å
                        forhandle en frihandelsavtale. EU har lagt forhandlingene om frihandel med
                        Hviterussland på is på grunn av menneskerettighetssituasjonen. Det mener vi
                        i Venstre at Norge også burde ha gjort, som EFTA-medlem. Det er helt
                        uakseptabelt å forhandle med Hviterussland slik situasjonen nå er i det
                        landet. Det holder ikke bare å uttrykke bekymring og uro. Her må
                        utenriksministeren rett og slett sette ned foten. 

Utenriksministeren sa en del om næringssatsing. Jeg merker meg i den
                        forbindelse at utenriksministeren varsler en økt satsing på å fremme norsk
                        næringsliv i utlandet. Det er selvfølgelig helt riktig og viktig. Men
                        samtidig viser eksemplet om Hviterussland oss at det er minst like viktig å
                        ha menneskerettigheter som vår ledestjerne også i næringslivsarbeidet. Blant
                        annet tror jeg det er viktig at man har en solid MR-kompetanse på hver
                        enkelt ambassade. 

Handel er viktig, også i kampen for menneskerettigheter, men det er også
                        viktig å stå opp for de verdiene vi står for når vi skal drive handel. Jeg
                        vil utfordre utenriksministeren til å være tydelig på det og se om vi også
                        kan bidra til norsk næringslivs kompetanse på menneskerettigheter og
                        antikorrupsjon som viktige grunnfaktorer når man driver handel. 

Til slutt har jeg lyst til å nevne Russland, for vi i Venstre er alvorlig
                        bekymret for den innenrikspolitiske utviklinga i Russland akkurat nå. Vi i
                        Venstre har gjennom kontakt med vårt søsterparti Yabloko fått mange drypp om
                        brudd på de demokratiske spillereglene i Russland. 

Det er en politisk oppvåkning som er i ferd med å skje, anført av liberale
                        krefter, og det forutsetter jeg skal få stor støtte fra norsk side. Det er
                        helt avgjørende at Norge bidrar til at vårt naboland har en
                        presidentvalgkamp som følger de demokratiske spillereglene. Jeg ønsker meg
                        en utenriksminister som kan være langt mer tydelig på hvor viktig det er at
                        vår nabo følger de demokratiske spillereglene, enn vi har sett tidligere.
                    

 Først merker jeg meg at det er tilslutning til hovedlinjene i redegjørelsen.
                        Som representanten Høybråten sa: Det er det tradisjon for. Det merker jeg
                        meg også i dag, og det er jeg glad for. Så er det en god debatt om en del
                        temaer som fortjener debatt, og hvor det ikke nødvendigvis finnes fasitsvar.
                        La meg kommentere noen av de spørsmålene som er kommet opp. 

Komiteens leder ber regjeringen – jeg tror jeg oppfattet dette poenget nå –
                        løpende vurdere nærværet i Syria. Det er en slags oppfordring til at vi har
                        beredskap til å vurdere det nærværet. Det kan jeg bare veldig enkelt si at
                        vi har. Jeg tror den viktigste faktoren der er sikkerheten til dem som er
                        der. Det er alltid et ansvar som hviler på regjeringen og
                        utenriksministeren, at det skal være sikkerhet for vårt utsendte personell. 

Lederen stiller spørsmål ved verdien av det diplomatiske arbeidet, om det
                        ikke er begrenset, og at verdien av nærvær sånn sett ikke står mot verdien
                        av å trekke ambassaden ut. Jeg vil bare si at jeg er generelt skeptisk til å
                        bruke nærvær av en ambassade som det viktigste uttrykksmidlet for hva vi
                        mener om det regimet, eller det som skjer i det landet. Generelt opplever vi
                        at det er i vanskelige tider vi trenger diplomatisk nærvær. Jeg kan bare
                        bekrefte for denne sal at de rapportene jeg får fra ambassaden i Damaskus,
                        er av stor betydning når vi danner oss et bilde av det som skjer på den
                        politiske fronten, på den humanitære fronten og på den diplomatiske fronten.
                        Faktisk er det fortsatt slik at det å være nærværende i Damaskus, med de
                        nettverkene som er der, har betydning i så måte. 

Så er Russland omtalt her, slik jeg også gjorde i min redegjørelse – jeg var
                        ganske tydelig på det. Det er jo flere av disse sakene som ble etterlyst i
                        redegjørelsen, som vi har hatt grundige debatter om i Stortinget, både
                        gjennom interpellasjoner og på annen måte. Redegjørelsen var egentlig lang
                        nok som den var, om jeg må få si det sånn. Det kan ikke bli en katalog over
                        alt. 

Jeg mener det er betimelig med et kritisk blikk på utviklingen i Russland.
                        Det har vi, og det har vært gjenstand for debatt i Stortinget. Særlig nå,
                        når vi har et så nært kontaktfellesskap med Russland på så mange områder,
                        med utgangspunkt i det som skjer i nord, er det et viktig forhold. 

Så til noe representanten Eriksen Søreide omtalte, og jeg tror det er riktig
                        å oppfatte det slik at det var fra et seminar hun hadde vært på, der noen
                        skal ha gitt uttrykk for om det russiske systemet, at om de avholdt valg
                        egentlig ikke spilte så stor rolle, fordi valget ville være illegitimt fordi
                        systemet er illegitimt. Og hun lot det henge litt i luften om det også var
                        hennes mening, men det var med referanse til et seminar. Jeg vil distansere
                        meg fra den typen uttalelse. Jeg mener det er en ladet måte å beskrive
                        kritikk av det som skjer i Russland på, å si at det politiske systemet der
                        er illegitimt. 

Vi møter Russland i en lang rekke sammenhenger, i OECC, i Europarådet og i
                        FN, hvor vi holder hverandre ansvarlige for de verdiene og prinsippene man
                        har sluttet seg til gjennom medlemskap. Hvis man skal begynne å trekke
                        legitimiteten til politiske styresett i tvil, ut fra om de følger alle disse
                        reglene, får vi en veldig broket liste i det internasjonale samarbeidet. 

Etter min mening er det viktig å ta utgangspunkt i det som ble sagt ellers i
                        debatten, om at én ting er politisk struktur, en annen hovedutfordring
                        ligger innenfor området politisk kultur. I den sammenheng mener jeg at Norge
                        gjennom et nært samarbeid med Russland, et tett nærvær, har mange måter å
                        komme i inngrep med det sivile samfunn i Russland på, støtte den
                        utviklingen, påpeke det som er av mangler, og understreke de rettighetene
                        som det russiske folk faktisk har. 

Når det gjelder Hviterussland, har vi hatt en omfattende debatt om dette i
                        salen. Norges holdning her er helt klar. Vi har sluttet oss til de tiltak
                        som EU-landene har truffet, og står sammen med dem. Og nå, som leder av det
                        nordiske samarbeidet i Nordisk Ministerråd, arbeider vi tett særlig i
                        forhold til en hovedkanal for støtte til opposisjonen i Hviterussland,
                        nemlig universitetet i Vilnius, det frie europeiske universitetet, som står
                        i en vanskelig finansiell situasjon, og hvor de nordiske landene, på norsk
                        initiativ, har en diskusjon om hvordan vi kan bistå det viktige
                        universitetet. 

Når det gjelder spørsmålet om frihandelsavtale, har det vært vektlagt
                        tidligere at vi ikke har søkt en frihandelsavtale med Hviterussland. Vi har
                        begynt forhandlinger med Russland. Det er viktig for Norge. Komiteens leder
                        var også inne på om det var verdt å bryte av det, fordi en frihandelsavtale
                        kunne legitimere det politiske regimet. Det synes jeg er et ærlig standpunkt
                        å ta, og det er en interessant debatt, men jeg vil mene at det å ha en
                        frihandelsavtale som gjør handel mulig og forutsigbar, ikke kan tas i den
                        sammenheng. Hvis vi skulle trekke tilbake alt arbeid for frihandel med land
                        der vi har ulikt syn på styresettet, ville også det bli en veldig broket
                        liste. 

Hviterussland er ikke et land vi trenger frihandelsavtale med. Men det er
                        Russlands grep, når de altså har valgt å inngå denne avtalen sammen med
                        Kasakhstan og Hviterussland, som har satt oss i denne situasjonen, og som
                        Norge ikke bare er i alene, men også sammen med Sveits og våre andre
                        EFTA-partnere. Det vil være min mening at vi er tjent med å gjennomføre
                        forhandlingene og også bruke det som en kanal for å fremføre den kritikken
                        vi måtte ha. Det har vi gjort, egentlig i forhold til alle de tre landene vi
                        forhandler med. Jeg tror vi kanskje kan få flere kanaler i den sammenheng. 

Venstres leder var opptatt av at vi burde ha solid MR-kompetanse på hver
                        ambassade. Det kan jeg berolige henne med at vi har. Det er en prioritert
                        del av opplæringen i utenrikstjenesten og i alt det som går på
                        retningslinjer for hvordan ambassaden skal opptre, både bilateralt og i
                        multilaterale sammenhenger. Jeg kan også minne om stortingsmeldingen om
                        bedriftenes samfunnsansvar, som vi la fram for et par år siden, som jeg
                        mener lå – og fortsatt ligger – veldig i front i den internasjonale debatten
                        om bedriftenes samfunnsansvar og i den løpende debatten vi har med
                        arbeidslivets organisasjoner i Norge for å innskjerpe det ansvaret
                        bedriftene har for å respektere internasjonale menneskerettigheter og
                        konvensjoner. 

Representanten Høglund var opptatt av Iran, og det er det god grunn til. Han
                        formulerte seg vel slik at det hørtes ut som om utenriksministeren nærmest
                        beklaget EU-sanksjonene, selv om Norge slutter seg til dem. Det er ikke
                        riktig. Men jeg er ikke entusiastisk overfor en utvikling som går i retning
                        av at nærmest all kontakt og dialog er brutt ned, for da blir det nærmest en
                        forutsigbarhet at dette stunder mot konflikt og farlig militær
                        konfrontasjon. Norge har sluttet seg til internasjonale sanksjoner fordi vi
                        under de rådende omstendigheter mener det er det politiske signalet det
                        internasjonale samfunnet kan gi. Men jeg vil fortsatt mene at det er viktig
                        å se etter muligheter for at dette regimet kan engasjeres i en politisk
                        prosess – ut av den konfrontasjonen som kommer. Hva Norge kan gjøre fra
                        eller til i den sammenhengen, er egentlig sekundært. Men jeg støtter derfor
                        Catherine Ashton og EU-landenes vedtak om hele tiden å vektlegge at
                        forhandlingsbordet er åpent. 

Representanten Høybråten mente det var manglende balanse i min orientering om
                        Midtøsten. Det er jeg uenig i. Vi kan gjerne utdype det. Vi har hatt
                        debatter om det tidligere. Jeg vil bare lese en kort setning fra min
                        redegjørelse, hvor jeg sier: 

«Vi forventer av enhver palestinsk regjering at den respekterer allerede
                            inngåtte avtaler, herunder Oslo-avtalen, som forpliktet partene til å
                            finne en fredelig løsning på konflikten og anerkjenne Israel.» 

Det er en ladet setning, for i Oslo-avtalen ligger gjensidig anerkjennelse
                        allerede inkludert. Der ligger forpliktelsen om å forhandle utestående
                        sluttstatusspørsmål. Der ligger også forpliktelsen til å bruke politikk,
                        ikke vold. Jeg mener fortsatt at kjernen i konflikten er okkupasjonen. Men
                        en løsning av kjernen i dette krever betydelig medvirkning fra begge parter.
                        Så jeg står inne for den redegjørelsen som er gitt på dette området. 

Når det gjelder stormuftiens uttalelser, har jeg sagt i en annen sammenheng –
                        og jeg kan gjenta det her – at Norge tok klart avstand fra dem. Det gjorde
                        vi direkte – ut fra uttalelsene. Han mener selv at han er blitt tolket ut av
                        den sammenhengen han ga sin uttalelse i. Det får vi ta til etterretning. Men
                        vi har overfor president Abbas, palestinernes president, gitt uttrykk for
                        vårt syn. Han har tatt det videre, også direkte til muftien, og vi har bedt
                        om at det skjer en oppretting av de utsagnene. Det kommer mange kraftige
                        utsagn fra forskjellig hold i denne konflikten, og jeg er helt enig med
                        representanten Høybråten i at dette gjør konflikten – mistenksomheten –
                        dypere, og gjør det vanskeligere å finne løsninger. 

Til sist vil jeg bare understreke – som det ble gjort av flere talere –
                        betydningen av EØS-avtalen for Norge i den tiden vi nå er inne i. Den krisen
                        som har rammet Europa, har sitt utgangspunkt i statsfinansielle forhold, med
                        for høy gjeld og for store lån. I en sånn sammenheng er det egentlig
                        oppsiktsvekkende at Europa fortsatt holder et marked ganske funksjonelt. Det
                        har ikke blitt påtagende proteksjonisme i EU-markedet. Det har WTO slått
                        fast når de har observert det. Det skyldes jo at regelverket langt på vei er
                        felles, og at det er overvåkningsmekanismer til å følge det.
                        Europautredningen «Utenfor 

&

 Innenfor», NOU-en som kom nylig, viser
                        at få land har hatt en større fordel av denne forutsigbarheten,
                        langsiktigheten og regelverkslikeverdigheten som EØS-avtalen gir. Derfor
                        mener jeg at Norge har vært tjent med denne avtalen. 265 av 287 vedtak i
                        denne sal om EØS-avtalens regler har vært enstemmige. Jeg mener at i den
                        tiden vi nå har, er det desto viktigere å understreke at vi slår ring om
                        avtalen og de åpenbare fordelene den gir for Norge, selv om denne avtalen –
                        som alle andre avtaler – har sider vi kunne ønsket annerledes. 

 Det blir replikkordskifte. 

 Representanten Høybråten kom med klar kritikk når det gjaldt en eventuelt
                        manglende balanse i Midtøsten-spørsmålet. Det har utenriksministeren svart
                        på. 

Men det kunne vært interessant å høre hvordan utenriksministeren opplever at
                        Israel ser på norsk balanse i dette spørsmålet. Opplever begge parter –
                        særlig Israel – at Norge har den nødvendige objektivitet og balanse for å
                        fremstå som en nøytral part i forhandlingene? 

 La meg først si at Norge er ikke nøytralt. Vi inntar klare holdninger, vi
                        støtter FN-vedtak, vi støtter internasjonale prinsipper som ikke kan kalles
                        nøytrale. For meg er definisjonen på nøytralitet den internasjonale Røde
                        Kors-komiteen, ikke Norge. Men vi ønsker å ha adgang og kontakt og respekt i
                        begge leirer. Det oppfatter jeg at vi har. Jeg tror ikke jeg skal gå til den
                        ene eller den andre part og høre hvorvidt de mener at vi er balanserte. Det
                        viktige for oss er å ha tilgang og respekt for det vi står for. Det opplever
                        jeg at jeg har når jeg opptil flere ganger i året er i Israel, hvor jeg
                        møter hele lederskapet og opposisjonen og får anledning til å utveksle
                        synspunkter, og hvor det alltid er ganske klar tale – begge veier. Det som
                        er viktig for Norge nå, er å holde fast på det oppdraget vi har med å lede
                        giverlandsgruppen, som skal ha sitt neste møte i Brussel i slutten av mars,
                        og sørge for at stillstand i den politiske prosessen og en mer spent
                        situasjon ikke fører til at arbeidet med å sikre de palestinske
                        institusjonene – noe som er bra for Israel, og bra for palestinerne –
                        stopper opp. Da merker vi, interessant nok, at mange av de kontaktene vi har
                        på israelsk side, særlig på forsvarssiden, er opptatt av at dette arbeidet
                        går videre og ikke stopper opp, for de ser tydeligere enn noen at dette også
                        er av betydning for israelsk sikkerhet. 

Så jeg oppfatter at det viktige for Norge er å ha et bredt nettverk og å ha
                        en realistisk forventning til hva vi kan bidra med. Det er altså ikke å være
                        nøytral, det er å være tydelig i det vi står for, finne de veiene vi kan for
                        å fremme de synspunktene og i størst mulig grad få gjennomslag for dem. Det
                        får vi aldri alene. Det får vi når vi kan arbeide med andre grupper land,
                        som de nordiske, de europeiske – og andre grupper land i verden. 

 Syria er medlem av en rekke internasjonale organisasjoner og
                        FN-underorganisasjoner. Det er reist en sak i en underkomité i UNESCO om
                        Syrias medlemskap der. Jeg skal for så vidt ikke gå inn i detaljene her. Men
                        det prinsipielle er: Vil Norge støtte eventuelle initiativ som kommer opp
                        for å isolere og ekskludere Syria fra det gode internasjonale selskap, som
                        en reaksjon på president al-Assads og det syriske regimets overgrep mot egen
                        befolkning? 

 Jeg er ikke kjent med dette som ble nevnt når det gjelder UNESCO. Jeg mener
                        jo at fordelen med at Syria er medlem av disse organene, er at de møter
                        bredsiden av kritikk når de stiller opp der. Jeg vil vel være ganske
                        tilbakeholden med å tenke at en linje her skal være eksklusjon av
                        særorganisasjoner som eventuelt skal befatte seg med helse eller utdanning,
                        eller andre forhold som følge av politiske, dramatiske tilstander på
                        hjemmebane. 

Hva som skjer i regionale organisasjoner som har hatt for vane å ekskludere
                        medlemmer som ikke lever opp til standarder som de regionale organisasjonene
                        har satt, er en noe annen sak. Men på generelt grunnlag vil jeg mene at
                        fordelen vi har av å kunne møte Syria i FN, møte Syria i
                        Menneskerettighetsrådet, holde deres representanter ansvarlig, sende klare
                        budskap, er en hovedvei vi bør følge. 

 Jeg tolket som sagt utenriksministerens redegjørelse på tirsdag og for så
                        vidt avslutningen av innlegget hans her i dag som at han kanskje begynner å
                        bli litt betenkt over den EØS-skepsisen som begynner å bre seg langt inn i
                        Arbeiderpartiets egne rekker og langt inn i fagbevegelsen. 

Som jeg antydet i mitt innlegg, ser vi en klar tendens til at sterke krefter
                        i regjeringa nå driver et slags «brinkmanship» mot EØS-avtalen, der det
                        kommer stadige trusler om bruk av reservasjonsretten, der man stadig truer
                        med bruk av dissens i regjeringa, osv. 

Spørsmålet er om utenriksministeren anser at de signalene som nå kommer fra
                        regjeringa – en regjering som har som sitt formelle styringsgrunnlag å styre
                        på bakgrunn av EØS-avtalen – er egnet til å underbygge tilliten til
                        EØS-avtalen. 

 Jeg er veldig for den avtalen. Jeg er for dette direktivet det også snakkes
                        om, og jeg er imot bruk av reservasjonsretten mot det. Men jeg er jo enig
                        med andre representanter her som sier at det har ikke vært noen flom av
                        reservasjoner. Det har faktisk vært én markering, på postdirektivet, som
                        ennå ligger ganske stille i prosessen. Det er vel egentlig slik at debatten
                        om reservasjon ikke svekker EØS-avtalen, for det er jo en del av avtalens
                        mulighet. Så jeg kan ikke se at det i utgangspunktet er noe som svekker
                        avtalens gyldighet og betydning. 

Det jeg er veldig skeptisk til, og uenig i, er når man vil si opp
                        EØS-avtalen, eller når man opptrer på en måte som er slik at den egentlige
                        hensikt er å svekke den. Det er blitt sagt veldig klart. Jeg har vært på Nei
                        til EUs landsmøte for noen år siden, som sa at la oss gå etter direktiver
                        med hensikt å svekke avtalen. Det er et legitimt mål. Jeg er veldig uenig i
                        det, for jeg mener avtalen er viktig for Norge, og det er noe vi er nødt til
                        å slå ring rundt. Men debatter og uenigheter og dem som argumenterer for
                        reservasjon, har jeg faktisk respekt for. 

 I redegjørelsen sier utenriksministeren følgende: 

«Norge beklager den situasjonen som nå preger de politiske forbindelsene.
                            Vi er godt kjent med kinesiske myndigheters holdning, vi merker oss
                            deres syn på både fredsprisen og prisvinneren og har tatt dette til
                            etterretning. Vi ønsker fra vår side å komme videre – sammen med
                            kinesiske myndigheter. Vi ønsker ikke å se at slik nedfrysing skal
                            forekomme i fremtiden.» 

Utenriksministeren sier videre: 

«Vi strekker ut en åpen hånd og vektlegger at begge stater har et felles
                            ansvar for å komme videre i gjensidig respekt og til nytte for begge
                            land. Denne tilnærmingen ligger fast, og vi er rede til å ta vårt
                            ansvar.» 

Mener utenriksministeren at Norge har et ansvar for hva som skjedde i
                        forholdet til Kina og de forverrede diplomatiske relasjoner vi har med Kina,
                        eller sier utenriksministeren med dette at Norge kun har et ansvar for å
                        være med på å bedre forholdet til Kina? 

 Jeg takker for den nye fremføringen av dette gode avsnittet i redegjørelsen.
                        Det ble ikke dårligere av å bli lest en gang til! 

Vi har vært tydelige på den norske regjerings rolle og Nobelkomiteens rolle
                        når det gjelder å forklare sammenhengen med hvordan pristildelinger skjer.
                        Jeg mener det har vært et norsk ansvar å forklare det. Det er f.eks. ikke
                        slik at den norske utenriksminister deler alle oppfatninger som kommer om
                        den prisen i den norske debatten. Det er ikke slik at Nobelkomiteens ulike
                        representanter, som uttaler seg om prisen, uttaler seg på vegne av den
                        norske regjering, norske myndigheter. Det kan være fremlegginger og
                        vektlegginger i det som vi har andre syn på, og som er en annen del av norsk
                        utenrikspolitikk, med tanke på det som skjer i Kina. Men det har vært viktig
                        for oss å si at når en slik konflikt oppstår, er det klokt å gi begge parter
                        ansvar for å komme videre. Det gjør vi på en måte som jeg mener bevarer
                        integriteten som denne komiteen har i det norske samfunnet, samtidig som det
                        også bevarer den norske regjerings integritet. Vi står for det vi har av
                        holdninger, og så får andre holdninger som er kommet fram i den debatten –
                        holdninger som ikke jeg nødvendigvis deler – stå for deres regning. 

 Til debatten om ensidighet eller ikke: Når det gjelder Midtøsten, må jeg bare
                        si at jeg har ikke angrepet utenriksministeren for ensidighet i hans
                        anvisning av løsninger på Midtøsten-konflikten i redegjørelsen denne gangen,
                        men hans analyse av kjernen i konflikten. Hvis jeg ved en ny lesning eller
                        en ny forelesning om utenriksministerens redegjørelse kan finne balanse i
                        hans beskrivelse av kjernen i konflikten, ville jeg være glad. Men jeg har
                        altså ikke funnet det. 

Mitt spørsmål til utenriksministeren går på Hviterussland. I Aftenposten den
                        5. februar i år ble det sagt at menneskerettigheter ikke har vært et tema i
                        forhandlingene med Hviterussland og de andre som vi i denne sammenheng
                        forhandler om frihandel med. Det overrasket meg, for det har Stortinget
                        alltid vært opptatt av i forbindelse med disse frihandelsavtalene at ble
                        ivaretatt. Kan utenriksministeren avkrefte at så er tilfellet, og berolige
                        Stortinget med at dette vil bli et tema hvis det ikke allerede har vært det?
                    

 Til det første: Jeg behøver aldri forelese for representanten Høybråten, for
                        vi snakker om sakene, og vi finner stort sett fram til de områdene der vi er
                        enige, og der vi måtte være uenige, også om Midtøsten. 

De frihandelsavtalene EFTA inngår, skal vektlegge at handel er viktigere
                        utover handel, at de også er knyttet opp til mål for samfunnet, utvikling og
                        arbeid og menneskerettigheter. Så det betyr at også i disse forhandlingene
                        skal de temaene komme opp. Det kan jeg bekrefte. Det er viktig å sette
                        handel i en sammenheng med at handel er viktig utover handel i seg selv. Den
                        skal bidra til noe, og den skal sette visse samfunnsmål. Det er ikke noen
                        tvil om at det ofte blir blant de mest følsomme temaene i forhandlinger med
                        stater som har andre syn på menneskerettigheter enn det vi har. Men desto
                        viktigere er det at vi kommer også til de kapitlene. Der kan jeg bare
                        understreke at vi også må ta noen debatter på egen hånd, internt i EFTA,
                        hvor det kan være ulike syn på hvor sterkt man skal vektlegge de
                        spørsmålene, og med de partene vi forhandler med. Men det hører hjemme også
                        her. 

 Det hadde vært veldig fristende å følge opp Hviterussland, men jeg er med i
                        en liberal kampanje i alle europeiske parlamenter akkurat denne uken, så
                        derfor skal jeg spørre om noe helt annet. 

Venstre har et liberalt søsterparti i Armenia, et land som beskrives som et
                        styrt demokrati – altså ikke noe demokrati i det hele tatt. Vårt
                        søsterparti, AMN, rapporterer gjennom den europeiske paraplyorganisasjonen
                        vår, ELDR, om omfattende brudd på menneskerettigheter. I etterkant av valget
                        i 2008 ble de fredelige protestene organisert av opposisjonen brutalt slått
                        ned på. 

I mai er det igjen valg i Armenia. Det alle vi liberalere spør om, i samme
                        uke, i alle europeiske parlament, er på hvilken måte utenriksministrene ser
                        for seg at landene kan bidra til at det kommende valget i Armenia blir
                        gjennomført på en fri og rettferdig måte, i tråd med demokratiske
                        prinsipper. 

Marit Nybakk hadde her overtatt presidentplassen.
                    

 Det er en fordel at dette er land som er medlem av organisasjoner i vår
                        region, som har viktige prinsipper de har sluttet seg til. Det er en veldig
                        viktig kanal når vi tar opp disse spørsmålene. Det gjorde jeg da jeg var i
                        Armenia i oktober. Jeg hadde anledning til å snakke med den sittende
                        president og også med opposisjonen, og det var viktig å si til begge parter
                        at landene rundt som vil bistå Armenia i dets vei til å få til utvikling og
                        et videre demokrati, holder landet ansvarlig for hvordan det respekterer
                        disse fundamentale rettighetene. Det har vi tatt opp gjennom et eget
                        bilateralt utenriksministerbesøk til Armenia. Vi tok det opp da den armenske
                        utenriksministeren var i Norge, og vi bruker de multilaterale kanalene vi
                        har for å få til det. 

Så ligger Armenia i en spent region. De har vanskelige forhold til mange av
                        sine naboer, og det er noe som ofte blir brukt som en begrunnelse for
                        hvorfor politikken ikke utvikler seg som den bør. Vi forsøker å gi styrke
                        til at de likevel bør utvikle reformene, for det kommer til å styrke landet
                        og landets egen integritet, selv om regionen er vanskelig. Så jeg kan
                        bekrefte at vi tar opp disse spørsmålene der vi har anledning til det. 

 Replikkordskiftet er omme. 

 Jeg ønsker å trekke noen forsvars- og sikkerhetspolitiske perspektiver på den
                        dype krisen i Europa, som en rekke talere har vært innom i denne debatten.
                        Som mange har påpekt, er de økonomiske trendene vi nå ser, utgangspunktet
                        for omfattende sosial uro. Dette handler jo nettopp om mennesker og ikke
                        bare om tall. Mennesker blir fortvilet, og mennesker søker etter andre
                        løsninger. Vi ser en alvorlig krise i den politiske legitimiteten i flere
                        europeiske land, og vi ser en utvikling av en dyp tillitskrise. Det er et
                        åpent spørsmål om de mange fornuftige tiltak som søkes for å løse krisen,
                        rekker å få effekt før denne tillitskrisen er blitt så dyp at den
                        undergraver mange av de institusjonene som i sin tid må til for å løse
                        krisen. 

Dette er blitt et tema som nå også opptar forsvarsministre. På det
                        forsvarsministermøtet som nylig fant sted i NATO, var det et helt annet
                        alvor og et helt annet fokus på Europas egen krise enn man er vant til i de
                        kretser. Inntil nylig var jo normen at man snakket om hvordan vi eventuelt
                        kunne bidra til å hjelpe til andre steder, med utgangspunkt at i denne delen
                        av verden er sikkerheten oppnådd en gang for alle. Det spørsmålet som
                        stilles nå, er om det faktisk er riktig. 

Dette er en krise som rammer mange av våre nærmeste allierte. Den rammer dem
                        på en ganske dyp måte. Det har direkte konsekvenser for forsvarspolitikken.
                        Veldig mange av våre land, med unntak av Tyrkia, Norge og ett eller to
                        andre, kutter nå kraftig i sine forsvarsbudsjetter. Det er en betydelig
                        risiko for at man ikke bare kutter, men at man kutter ukoordinert, slik at
                        den samlede reduksjonen i forsvarsevne blir enda større enn de tallmessige
                        kuttene tilsier. Det er nemlig veldig lett å få til hvis man bevarer baser,
                        men fjerner operativ evne – altså det motsatte av hva vi i mange år har
                        forsøkt å få til, og også lyktes med her i landet. 

Det vil i sin tur føre til en redusert evne til kollektivt forsvar. Men det
                        vil også føre til en utfordring mot det som gjennom mange generasjoner og
                        mange tiår har bidratt til å binde alliansen sammen. Jeg tror at når
                        historien en gang skal skrives om hva NATO bidro til, vil man fortsatt legge
                        størst vekt på at man unngikk den tredje verdenskrig – og at man kunne bidra
                        til å overkomme den kalde krigen, for så å rekke ut en hånd til tidligere
                        motstandere, som så kunne bli allierte. Men det nest viktigste bidraget
                        alliansen har stilt opp med, er evnen til å tenke sammen om forsvar og på
                        den måten forsvare oss alle mot en renasjonalisering av forsvars- og
                        sikkerhetspolitikken, i hvert fall blant de land som er med i eller partnere
                        til alliansen. Det tror jeg fortsatt alliansen vil gjøre, men det er igjen
                        viktig å stille spørsmål om i hvilken grad vi har evne til det. 

Vi har sett en reell reduksjon i alliansens evne til å levere på alliansens
                        kjerneområde, artikkel 5-forsvar, ikke minst det konvensjonelle artikkel
                        5-forsvaret. Norge har, sammen med en del andre medlemsland, i flere år vært
                        opptatt av å løfte den evnen, løfte fokuset på alliansens kjerneoppgaver,
                        ikke bare i geografisk forstand – altså når det gjelder de tilstøtende
                        områdene, enten det er Østersjøen, Middelhavet eller Nordområdene – men også
                        det opprinnelige fokus for alliansen, altså evnen til kollektivt forsvar som
                        gjennom å være der avskrekker andre fra å utfordre vår sikkerhet. Det er
                        faktisk noen mørke skyer over dette, selv om det er en økende forståelse for
                        at dette må være et hovedfokus. 

Alt dette inspirerer selvfølgelig meg til å bidra til at vi holder skikkelig
                        orden i eget hus, at vi har orden på våre egne budsjetter, men aller mest at
                        vi bruker dem slik at vi stadig får mer forsvar ut av hver krone. Det
                        arbeider vi meget intenst med nå. Vi arbeider med ny langtidsplan for
                        Forsvaret, som jeg kommer tilbake til Stortinget med om ikke lenge. 

Men dette har også en annen dimensjon, og det er hele problematikken rundt
                        det som med det nye moteuttrykket «Smart Defence» dreier seg om å gjøre mer
                        sammen, finne felles løsninger både på nye utfordringer, noe som vi nettopp
                        gjorde ved å investere i et felles dronesystem, «Allied Ground Surveillance»
                        og ved å møte gamle utfordringer på en ny måte gjennom et tettere samarbeid. 

De nordiske landene har gått i front. Det er stor interesse og respekt i NATO
                        for det vi har fått til de siste årene i Norden i så måte. Vi må også ta
                        høyde for – dette har det blitt referert til både i utenriksministerens
                        redegjørelse og i flere kommentarer – at vår største og viktigste allierte,
                        USA, nå retter blikket en annen vei. Det gjør de med god grunn, for sett fra
                        Washington er utviklingstrekkene i Asia og rundt Stillehavet blitt enda
                        viktigere enn de en gang var, og på mange måter er det helt logisk at de nå
                        tar en slags dominans i tenkningen om sikkerhetspolitikk. Jeg har lyst til å
                        understreke at det ikke bare er i amerikanernes verden at Asia blir viktig.
                        Siden det altså er den samme verden, blir Asia også viktigere i vår verden.
                        Dette må vi også forholde oss til. Men det har naturligvis noen
                        implikasjoner for hvilken evne amerikanerne har til å bidra her i Europa.
                        Noen europeere bekymrer seg for at amerikanerne reduserer sitt fysiske
                        fotavtrykk, reduserer antallet baser i Europa, slik at europeerne derved må
                        bidra med mer selv. For vår del kan denne endringen faktisk ha en positiv
                        sum, fordi amerikanerne sier at de vil erstatte et statisk nærvær med et økt
                        dynamisk nærvær – med andre ord forstått som et økt øvelsesnærvær i Europa.
                        Få steder i Europa egner seg bedre til å øve enn nettopp i Norge, ikke minst
                        i norske nordområder, og det er en stor interesse for dette. 

Det skjer også en grunnleggende sikkerhetspolitisk nyorientering i USA, som
                        jeg tror vil smitte over på andre NATO-land. Man sier veldig tydelig at det
                        fokuset som har vært på de lange, hærtunge landoperasjonene med
                        nasjonsbyggingsformål, som vi har sett i Irak og Afghanistan, nå er på vei
                        ut, og man har fått et nytt fokus på havene – derav sjø- og
                        luftstridskrefter, god etterretning og tiltak i cyberdomenet. Dette mener
                        jeg er riktig og klokt og dessuten i veldig stor grad i tråd med tenkning
                        som vi i flere år har stått for her i Norge, i våre egne prioriteringer. 

Men det er klart at dette tegner et annet bilde enn det vi trodde var
                        fremtidsbildet for bare noen få år siden. Det er veldig viktig at vi – i
                        vårt eget arbeid med hvordan vi setter sammen vårt forsvar – husker på at
                        Forsvaret består av mer enn basevalg og hvor man skal legge den enkelte
                        kapasitet. Vi må også huske på hvorfor vi har dette forsvaret, og det har vi
                        enkelt oppsummert slik: Vi skal bygge en krigsforebyggende terskel, både
                        alene og sammen med våre allierte gjennom artikkel 5. Vi skal kunne bidra
                        til den i vårt territorium og i våre alliertes territorium. Dessuten skal vi
                        nå ha et internasjonalt medansvar, men rekkefølgen på disse to er at
                        artikkel 5 og forsvaret av eget og alliert territorium kommer først. Det
                        internasjonale medansvaret er avledet av det. 

Dette betyr at de utfordringene vi har pekt på lenge, både når det gjelder å
                        ha en god og fremsynt utenriks- og sikkerhetspolitikk og når det gjelder å
                        organisere Forsvaret i tråd med den, blir enda viktigere i en tid preget av
                        krise hos våre allierte. Og vårt ansvar for å ta del i debatten sammen med
                        våre allierte – ikke minst i NATO, men også i nordisk og annen sammenheng –
                        om hvordan vi kan møte flere utfordringer sammen og på den måten flytte
                        penger, ikke ut av forsvarsbudsjettene, men til mer operativ evne, blir
                        viktigere enn noensinne. Slik kan vårt og våre alliertes forsvar bli en god
                        brikke i en fornuftig og forebyggende utenriks- og sikkerhetspolitikk. 

 Det blir replikkordskifte. 

 Forsvarsministeren tegner et bilde hvor vi får en redusert evne til
                        kollektivt forsvar på det europeiske kontinent. Det er et alvorlig bilde,
                        for vi vet hvor vanskelig det er å bygge opp igjen kapasitet når den først
                        forsvinner, og Norge er jo et land som i stor grad har basert seg på denne
                        evne. 

Hvilke konsekvenser ser forsvarsministeren med dette for Norge, og hva kan
                        forsvarsministeren varsle at Norge eventuelt må gjøre annerledes for å møte
                        og kompensere for dette tapet? 

 Jeg takker representanten Høglund for spørsmålet og vil begynne med å vise
                        til et helt konkret initiativ som jeg tok på det forrige
                        forsvarsministermøtet. Det var å tilby vårt operative hovedkvarter på Reitan
                        som et pilotprosjekt for å se på hvordan nasjonale operative hovedkvarter
                        kan kobles tettere på NATOs kommandostruktur. Det ble godt mottatt av våre
                        allierte og ble også lagt til grunn for oppfølging. Dette dreier seg om å
                        utnytte ressurser som allerede eksisterer nasjonalt, bedre i NATO-rammen. 

Den andre konsekvensen er at vi hele tiden må tenke på at i tillegg til å
                        basere oss på artikkel 5-støtten vi vil få for andre når krisen blir stor
                        nok, må vi ha en relevant og tilstedeværende evne til å møte en trussel
                        inntil den når det nivået at man er nødt til å utløse artikkel 5-garantien.
                        Dette krever nettopp en videre omstilling av Forsvaret i den retning vi nå
                        har arbeidet med i flere år. 

 Afghanistan var også en del av redegjørelsen. Vårt militære nærvær der skal
                        endres, og det er utfordringer på mange plan. En av utfordringene er
                        Pakistan. Det har kommet rapporter i den senere tid som bekrefter det som
                        tidligere har vært rapportert, at pakistansk etterretning understøtter
                        Taliban-krefter også inne i Afghanistan, eller særlig i Afghanistan. På
                        hvilken måte møter man denne utfordringen i en NATO-ramme? 

 Jeg tror Norge var et av de landene som tidligst fokuserte på at man
                        vanskelig kunne forstå utfordringen i Afghanistan isolert fra regionen. En
                        rekke tiltak, ikke minst på utenriksministerens felt, har jo dreid seg om å
                        få en bedre regional dialog om utfordringene – herunder naturligvis dialog
                        med den aller viktigste naboen, Pakistan. Det er ingen hemmelighet at
                        miljøer i Pakistan engasjerer seg på ulike sider av konflikten i
                        Afghanistan, og at det er en del av bildet. Det beviser jo bare at man må
                        finne løsninger som pakistanske politiske og andre krefter er med i, og det
                        vil jeg si at NATO-alliansen er betydelig mer oppmerksom på nå enn man
                        kanskje var da denne operasjonen i sin tid startet. 

 Jeg takker også forsvarsministeren for en slags miniredegjørelse. Jeg deler
                        fullt ut de perspektivene som kommer der. Vi har fra Høyres side også i dag
                        et møte med den konservative gruppen i Nordisk råd, nettopp om sikkerhets-
                        og forsvarspolitikk, som er en god arena for å diskutere også det nordiske
                        perspektivet. 

Men det har i den senere tid kommet signaler fra USA, Frankrike og andre land
                        om at selv om tidsplanen for tilbaketrekning fra Afghanistan ligger fast,
                        har det vært noen ønsker om å forsere tilbaketrekningen. Noen snakker da om
                        sommeren 2013 som et mulig mål for dette. Samtidig har det kommet tilsagn om
                        at man reduserer noe på antallet sikkerhetsstyrker som man driver opplæring
                        av i Afghanistan akkurat nå. Utfordringen er jo at dette kan bidra til at
                        man nå i sluttfasen faktisk underminerer noen av de resultatene man har
                        oppnådd både sikkerhetsmessig og militært, og så å si slipper ballen for
                        tidlig. Hva kan Norge gjøre for å bidra til at man holder oppmerksomheten
                        oppe nå helt i sluttfasen? 

 Jeg deler fullstendig representanten Eriksen Søreides bekymring for dette.
                        Det var noen utspill ved opptakten til forrige NATO-møte som kunne gi
                        inntrykk av, i hvert fall i media, at noen hadde tenkt å forlate Afghanistan
                        før. Dette ble – på en god måte, mener jeg – sortert ut i møtet ved en
                        felles understrekning av at vi står løpet ut, vi står på
                        Lisboa-forpliktelsene, men at vi i denne perioden vil skifte fra et
                        hovedfokus på å lede operasjoner til et hovedfokus på å støtte
                        afghanskledete operasjoner. Det er viktig å kjenne sin besøkelsestid for når
                        det skiftet skjer. Jeg tror det er riktig at det skiftet skjer i løpet av
                        2013, men hele tiden med et blikk på at vi skal være der sammen ut 2014, og
                        at afghanerne både får budskapet om at tiden er inne til å ta mer ansvar
                        selv, og får tryggheten for at vi ikke reiser dagen etter at denne
                        transisjonen finner sted. 

 Med bakgrunn i NATOs vedtatte strategiske konsept, nærområdeprinsippet og
                        forsvarsministerens klare redegjørelse her er det en risiko for at Norge
                        blir stående alene om å utøve nærområdeovervåking og kontroll – med det
                        bakteppet som ble gitt nå nettopp? Vi ser at kineserne har en ambisjon om å
                        doble sitt forsvarsbudsjett innen 2015, Russland øker 20 pst. pr år, Europa
                        kutter tilsvarende. USA skal kutte 487 mrd. dollar i en tiårsperiode. 

Vil vi være i den situasjon, som statsråden her tydelig presenterer, at
                        alliansen ikke vil være i stand til å utøve det som er forutsetningen i hele
                        konseptet? Står vi foran en alenetilværelse i å utøve overvåking, myndighet
                        og tilstedeværelse? 

 Dette er jo et spørsmål både om evne og om vilje. Som jeg sa i innlegget, er
                        jeg bekymret for reduksjonen i NATOs kollektive evne – som altså ikke er
                        jevnt fordelt, men større i noen kapasiteter enn i andre. Når det gjelder
                        viljen, mener jeg den står ved lag. 

Det er også viktig å understreke at parallelt med de økonomiske utfordringene
                        mange allierte nå ser, er det en økende interesse for Arktis, for havene
                        generelt, for framvoksende stormakter, som representanten nettopp nevnte.
                        Derfor ser jeg for meg at vi har et betydelig potensial for å videreutvikle
                        og faktisk øke våre alliertes interesse også for våre nærområder. 

Helt konkret har jeg invitert med meg både min kanadiske kollega og min
                        nederlandske kollega til Cold Response-øvelsen som vi skal gjennomføre i
                        mars, i to ulike besøk. Det er et ledd i et arbeid som både
                        utenriksministeren og jeg gjør for å vise fram de utfordringene og
                        mulighetene vi har, til våre nære partnere. 

 Det var en interessant redegjørelse, for å kalle den det, om de økonomiske
                        utfordringene som ikke minst NATO står overfor. Noen av oss har akkurat vært
                        på et parlamentarikermøte i NATO-sammenheng, og våre amerikanske kolleger
                        festet seg da ved at mens man fra amerikansk hold for ti år siden sto for 63
                        pst. av alliansens samlede utgifter, står man nå for 77 pst. Det er vel
                        heller ingen tvil om at aksjonen i Libya pekte i retning av at noen av
                        stormaktene på europeisk side kanskje ikke sitter på de kapasiteter man
                        burde ha, når man først er veldig sterk tilhenger av den type aksjoner. 

Mitt spørsmål er: I det store sikkerhetspolitiske bildet – tror
                        forsvarsministeren dette vil få noen betydning i forhold til balansen mellom
                        USA på den ene side og Europa på den annen side? 

 Representanten Syversen stiller et meget betimelig spørsmål. Nå vil nok,
                        nesten beklageligvis, balansen endre seg fordi amerikanerne står foran
                        betydelige kutt. Men det betyr altså at vi kanskje får bedre balanse, men på
                        et lavere nivå. Det gjør jo ikke saken spesielt mye bedre. 

Det vi lærte fra Libya, var at en rekke NATO-land – ikke minst mindre
                        NATO-land som Norge og Danmark – i stor grad hadde evne til å bidra i den
                        operative situasjonen. Men det infrastrukturelle, kommandomessige
                        ledelsesapparatet som må ligge bak en slik operasjon, krever et betydelig
                        amerikansk fotavtrykk, og hvis ikke det er til stede, har Europa mindre evne
                        enn det mange kanskje trodde. Det er en av grunnene til at vi nå skal tenke
                        «Smart Defence», gjøre mer sammen og nettopp se på disse tingene som binder
                        oss sammen. Det er ikke å kjøpe flere stridsmidler som er hovedutfordringen,
                        men det er å få dem til å virke sammen på en god og fornuftig måte som er
                        NATOs store utfordring nå. 

 I oktober 2010 rett før NATO-toppmøtet i Lisboa ba jeg utenriksministeren om
                        en løypemelding i forhold til arbeidet med NATOs strategiske konsept, sett i
                        lys av ønsket om å redusere betydelig kjernefysiske våpen samt Norges
                        konkrete bidrag i den prosessen. I sin redegjørelse på tirsdag sa
                        utenriksministeren at Norge merker økt tilslutning blant NATO-land til
                        ønsket om å redusere kjernevåpnenes betydning, men at særlig Russland er en
                        utfordring i den sammenheng. 

Det jeg ønsker å utfordre forsvarsministeren på, er hvilket konkret
                        påvirkningsarbeid Norge gjør med hensyn til disse problemstillingene fram
                        mot NATO-toppmøtet i Chicago i mai. 

 For det første er vår linje hele tiden at vi skal ha en åpen dør og en vilje
                        til dialog med Russland, men uten å gi Russland noen vetorett over NATOs
                        beslutninger. Det er et viktig prinsipp, og det står vi på, begge delene av
                        den linjen, selv i tider hvor vi kan innrømme at utfordringene er ganske
                        store med tanke på å finne fram til en felles forståelse i Chicago av det vi
                        hadde en initiell forståelse av i Lisboa for et par år siden. 

For det andre har vi fått gjennomslag for at det i strategisk konsept står at
                        NATO slutter seg til visjonen om en atomvåpenfri verden – det er det første
                        gang NATO sier – som en meget langsiktig visjon, men at man skal se sitt
                        eget arbeid på det feltet som kompatibelt med det som skjer i
                        Ikke-spredningsavtalen, NPT. 

Så har jeg lyst til å dele den litt positive erfaringen at en av våre beste
                        allierte i arbeidet for å redusere atomvåpens betydning nå er amerikanerne,
                        og at det kanskje er andre allierte som er mer krevende når det gjelder å få
                        fokus på akkurat den siden av arbeidet i NATO. 

 Replikkordskiftet er omme. 

 Siden vi hadde tilsvarende debatt for omtrent et år siden, har det skjedd
                        dramatiske ting i Europa. Det har vært et vanskelig år, og det er en
                        vanskelig situasjon i mange land i Europa. 

Jeg har aller først lyst til å dvele litt ved det bildet som vi i Norge ofte
                        får av situasjonen i Europa. Til min store forundring har det i stor grad
                        satt seg et bilde i Norge: at grekerne er late mennesker, de jobber lite,
                        pensjonerer seg tidlig og har seg sjøl å takke for elendigheten de har
                        havnet opp i. Det siste er nok delvis riktig, men med litt innblikk i gresk
                        hverdagsliv trur jeg vi vil avdekke en ganske annen situasjon enn den
                        tabloide varianten her hjemme. Grekerne er hardt arbeidende mennesker, mange
                        av dem har flere jobber og står på i en svært vanskelig hverdag. 

Jeg er en av mange tusen nordmenn som ofte er i Spania, tilbringer mye tid i
                        Spania. Der er det en svært vanskelig situasjon, hverdagen til folk er blitt
                        dramatisk forverret, ungdomsarbeidsledigheten var på rekordhøye 48 pst. –
                        altså arbeidsledigheten blant mennesker under 25 år – og nå har den økt
                        ytterligere og er på ca. 50 pst. Det er så dramatisk, det er vanskelig for
                        oss her hjemme i Norge å forestille oss det. 

Er det så viktig for oss det som skjer i Europa – i Hellas, i Spania, i andre
                        land? Vi er ikke i EU, og vi har ikke euro. Er det egentlig så viktig? Ja,
                        når europeerne får problemer, får vi også problemer. Når europeerne kjøper
                        færre biler, blir det mindre å gjøre på Raufoss. Og når europeerne får
                        dårligere råd, kjøper de færre Stressless-er fra Ekornes. Det er i vår
                        interesse at det er orden i Europa – Norge er avhengig av Europa. 

I dette bildet blir noe av tidas debatt om EØS-avtalen noe vanskelig for meg
                        å forstå. EØS-avtalen er for Norge svært viktig og helt avgjørende for norsk
                        næringsliv. Jeg er faktisk delvis enig med komitélederen i hennes replikk
                        til utenriksministeren. Jeg er faktisk litt bekymret over holdninger som
                        etter hvert sprer seg i Norge om EØS-avtalen, at den liksom bare er å si
                        opp. Jeg mener det hadde vært en katastrofe for Norge og norsk næringsliv
                        hvis vi ikke hadde hatt EØS-avtalen. 

Det får meg også inn på den svært dagsaktuelle debatten om
                        vikarbyrådirektivet. For meg er det en svært vanskelig debatt å forstå. Jeg
                        har med interesse lest oppslaget om Unge Høyre i dagens Aftenposten, hvor et
                        Unge Høyre-medlem sier: 

«Det er overraskende at NHO, Frp og Høyre går ut og hyller et forslag som
                            gjør det dyrere for virksomheter å ansette uerfaren arbeidskraft.» 

Ja, det er slik høyresiden i Europa debatterer. Jeg var på samme møte i helga
                        som representanten Syversen var på, presidenten var der også, og jeg
                        benyttet anledningen til å snakke med parlamentarikere fra europeiske land –
                        partifeller av meg – som sier: I våre land er det høyresiden som er imot
                        tjenestedirektivet – unnskyld, president: vikarbyrådirektivet. Vi må se
                        sammenhengene i det vi gjør, og det vi debatterer hjemme i Norge. 

Jeg skal straks forlate Stortinget, ikke fordi denne debatten ikke er viktig,
                        men jeg skal gjøre noe enda viktigere: Jeg skal på helsestasjonen med min 15
                        måneder gamle datter og ta vaksine. Norske barn er heldige som får ta del i
                        det norske vaksinasjonsprogrammet – til sammen åtte ganger fra de er tre
                        måneder til de går i 10. klasse. Alle verdens barn burde vært like heldige
                        som datteren min. Jeg er derfor glad for at det er satt fart i arbeidet med
                        å øke vaksineringen av verdens barn, og vil her trekke fram den globale
                        vaksinealliansen, GAVI, for deres strålende arbeid med styreleder Dagfinn
                        Høybråten i spissen. 

 Jeg synes utenriksministerens redegjørelse er god hva angår både Europa og
                        EØS, og til dels svært god når det gjelder viktigheten av Europa og EØS for
                        Norge og norsk økonomi. Vår samhandel med Europa er betydelig. EØS er – uten
                        et medlemskap – kjernen i nettopp den samhandelen. Jeg håper bare at
                        regjeringspartienes medlemmer like tydelig forstår og ønsker å forstå det
                        tydelige budskapet utenriksministeren serverte. 

Men jeg ønsker å bruke min tilmålte tid på å snakke om områder jeg mener var
                        langt svakere i utenriksministerens redegjørelse, spesielt knyttet til
                        demokrati og demokratisk utvikling og menneskerettigheter. 

Samtidig vil jeg gi utenriksministeren ros for det kraftfulle arbeidet Norge
                        er med på i arbeidet mot dødsstraff og religionsfrihet. Det er utmerket, og
                        det har Høyres krystallklare støtte. Men jeg ønsker å konsentrere meg om
                        Syria og Burma, selv om det var svært fristende også å ha Hviterussland,
                        Ukraina og Kina i tankene. 

Situasjonen i Syria er som en borgerkrig å regne. Der er minimum 7 000
                        mennesker drept så langt i konflikten. Det er et regime som ikke skyr noen
                        midler for å kue egen befolkning, som per i dag bruker tunge våpen mot
                        sivile mål, og hvor det er strid i tettbebygde strøk som er normen. Våre to
                        soleklare mål må være å få slutt på volden og at president al-Assad må gå
                        av. Fram til det skjer, mener jeg at det er tre tiltak som må iverksettes,
                        og som vi må bidra til å iverksette. Det første er en enhetlig, eller i det
                        minste en samarbeidende, opposisjon i Syria, det andre er at det må
                        etableres trygge områder i Syria, og det siste er at det må være en større
                        grad av internasjonal innblanding. 

Den 4. februar hadde FNs sikkerhetsråd en mild resolusjonstekst oppe til
                        behandling. FNs sikkerhetsråd ønsket gjennom resolusjonen å ta avstand fra
                        voldsbruken og ga klar beskjed om at feilene forut for konflikten ligger hos
                        Assad-regimet, og at president Bashar al-Assad må gå av. Resolusjonen ble
                        møtt av veto fra både Russland og Kina. 

Russlands ønske om en sterk allianse med Syria går tilbake til den kalde
                        krigen. Det går faktisk fire tiår tilbake. Russland har per i dag en
                        marinebase i Tartus, Syria. Det er en formidabel russisk våpeneksport til
                        Syria. For bare kort tid siden ble jagerfly for 550 mill. amerikanske dollar
                        solgt til regimet. Det var mens regimet var i den konflikten det er i i dag
                        – med egne innbyggere. Russland sier samtidig at de er usikre på
                        alternativet til et Assad-regime, og at de mener det kan være verre enn
                        dagens. Jeg vil klart imøtegå nettopp det. 

Jeg mener for det første at den russiske våpeneksporten til Russland er
                        moralsk forkastelig, og at den burde ha vært rammet av internasjonale
                        sanksjoner. Dessverre er ikke de på plass. Det man nå har sett, er at man
                        med russisk hjelp får utviklet volden enda tydeligere. For å bruke Qatars
                        statsministers ord: Den syriske voldsmaskinen ruller videre. Og med mine ord
                        på slutten: med sterk russisk hjelp og bistand. 

Syria er, som jeg sa, avhengig av en mer enhetlig opposisjon. Sunnimuslimer,
                        kristne og kurdere må jobbe sammen, ikke bare nå under opprøret, men også
                        når opprøret er over og kronet med seier. Samtidig må man være tydelig
                        overfor alawittene på at man ikke ønsker hevn. Tyrkia ønsker seg – og kan –
                        spille en betydelig rolle. Dersom det skal komme på plass sikre områder, må
                        de være på grensen til Tyrkia, og Tyrkia må, sammen med Den arabiske liga,
                        ha ansvaret for å beskytte sivile som er i områdene. Norge må støtte Tyrkia
                        og Den arabiske liga for å få det til. Vi må fortsette vår fordømmelse av
                        regimet slik vi gjør, og vi må fortsette den kraftfulle fordømmelsen av
                        Russland, ikke bare for deres holdning, men for deres innblanding i
                        konflikten, som gjør konflikten verre og ikke bedre. 

 Bosted i nord, verden som arbeidsplass, solide røtter i Senterpartiet – det
                        er faktisk et veldig fint utgangspunkt. 

Jeg må aller først bare berømme representanten Høglund, som i dag satte
                        problemet med miljøgifter på kartet. 

Men det er ikke bare Kina som har ansvar for kvikksølvutslipp, det er også
                        knyttet til klimaendringene, som vil gi drastiske endringer i eksponeringen. 

Jeg vil ta utgangspunkt i arktiske forhold og klima i første omgang. Arktis
                        er i dag utsatt for noen av de raskeste og mest ekstreme klimaendringer på
                        jorda. Det påvirker hele planeten, men det har også store konsekvenser for
                        helsen til de fire millioner menneskene som bor i Arktis. 

Vi har en forpliktelse som nasjon. Det er bare et par generasjoner siden vi
                        var et fattig land. Nå stiller vi med solide ressurser som må gi oss en
                        internasjonal forpliktelse. 

Jeg vil først peke på forholdene for urfolk og vanlige folk som bor i
                        arktiske områder. Vi snakker i klimadebatten vår mest om utslipp og om
                        hvordan vi kan ordne dette internasjonalt og globalt. Men hva slags
                        konsekvenser har dette for folk som bor der? Det er en redusert og endret
                        mattilgang for urfolk og vanlige folk i disse områdene som ikke er så kjent,
                        for det kommer ikke så godt fram i media. Både reinsdyr – karibu, som det
                        heter på den andre siden av Atlanteren – og ferksvannsfisk utryddes. Det
                        forsvinner isbjørn, det forsvinner sel. Alt dette medfører at mattilgangen
                        for folk i nord blir helt annerledes. Det medfører at de må importere vårt
                        vestlige kosthold. Og hva medfører det? Det medfører at vi får en helt annen
                        sykdomssituasjon for folk. Vi får mer kreftsykdom, vi får mer hjerte- og
                        karsykdom, vi får sykelig overvekt, vi får diabetes. Alt dette er ting som
                        faktisk har en stor konsekvens for vår situasjon når det gjelder fred og
                        mellommenneskelig samkvem. 

Når vi snakker om infrastruktur i Sibir, er det ting som bør komme fram i
                        debatten. Dette har med vårt forhold til Russland å gjøre. I Jakutia er det
                        byer der over halvparten av bygningene er ødelagt på grunn av at
                        permafrosten endrer seg. I Anderma, f.eks., er 90 pst. av bygningene i ferd
                        med å synke på grunn av permafrosten. Det er stor fare for ulykker og
                        infeksjonssykdommer, og endringer av miljøgiftsituasjonen gjør at barns
                        oppvekst – det kommer vi tilbake til i forbindelse med vår melding om global
                        helse, som nå kommer – faktisk er truet av dette endrede mønsteret. Det er
                        de som er mest sårbare. 

Hva medfører denne totalsituasjonen for helse? Jo, det er at vi får en mental
                        helse som forverres akutt og kronisk for folk som bor i nord. Hva betyr det
                        at folk får mentale problemer, det er alkoholmisbruk, mishandling? 

På Grønland opplever vi nå at halvparten av befolkningen har opplevd vold, og
                        at 25 pst. av kvinnene har opplevd seksuell vold, mens vi nå finner olje
                        utenfor kysten deres. Hva betyr dette? Jo, vi må ta hensyn til en
                        bærekraftig utvikling for folk som bor der, når vi skal ta vare på
                        naturressursene. 

Jeg er veldig glad for at Høybråten tok tak i den globale helsemeldingen, som
                        vi skal diskutere senere. Vaksineprogrammer er bra, men det er faktisk sånn
                        at vaksinene og vaksineprogrammene nå også påvirkes av klimaendringen. Vi
                        har studier som viser at effekten av vaksiner endrer seg når også
                        miljøgiftsituasjonen endrer seg. Vi må tenke helhetlig her. Jeg skal ikke gå
                        inn i diskusjonen om den globale helsemeldingen nå, men vi som arbeider
                        rundt dette, er veldig glad for at diskusjonen kommer. 

Til slutt vil jeg trekke meg tilbake til nord: Utfordringen vår for en
                        bærekraftig utvikling, når en nær sagt svømmer i olje, gass og mineraler, er
                        at vi ikke må ikke delta i en overkjøring av urfolket i nord. Vi må bidra
                        sammen til en bærekraftig utvikling. Vi har en kultur og tradisjon som er et
                        nødvendig korrektiv for de andre nasjonene som er med. Det betyr i første
                        omgang, når vi ikke tar forsvarsdebatten nå, at vi må ha en tydelig
                        tilstedeværelse. Det gjelder i form av bosetting, infrastruktur og forsvar. 

Helt til slutt: Min bekymring for Russland er ikke at det er de som blir
                        problemet, hvis vi oppfører oss. Derimot er jeg mer bekymret for de andre
                        aktørene som nå kan komme inn i bildet, som Kina og de andre asiatiske
                        makter med økende økonomi. 

 I Dagsrevyen i går kunne vi se reportasjen om Spyros. Spyros er en ung mann i
                        Hellas, høyskoleutdannet og får nå kuttet lønnen for tredje gang – denne
                        gangen med 22 pst. Men han er likevel heldig fordi han har jobb. I et land
                        der ledigheten øker med over 7 pst. på ett år, har han mistet drømmen. Ja,
                        han har til og med mistet troen på at han kan drømme – den har politikerne
                        tatt fra han, sier han. 

En del lenger øst fortsetter det som enkelte nå kaller en borgerkrig, i
                        Syria. Ifølge FNs tall er 5 400 mennesker drept, mange regelrett henrettet,
                        av al-Assads brutale regime. 

For å fortsette sveipingen litt rundt i verden: Vi hørte i dag at
                        mediesensuren i Kina øker, mens i nabolandet Myanmar kan vi glede oss over
                        en veldig positiv utvikling. 

Kvinner, barn og funksjonshemmede møter diskriminering verden over. I
                        Afghanistan er 2012 og 2013 kritiske år for å sikre at de resultatene som er
                        oppnådd, ikke forsvinner, og at vi klarer å planlegge både tilbaketrekkingen
                        av militære styrker og fortsatt utviklingshjelp på en god måte. 

I Norge vil vi snart få vår borger nr. 5 millioner. Sannsynligvis vil det
                        være en arbeidsinnvandrer fra et eller annet europeisk land. 

Siv Jensen mente tirsdag at den arabiske våren i stedet burde kalles den
                        arabiske vinter. For det første: Med Fremskrittspartiets utenriksbudsjett
                        ville det ikke vært veldig mye ressurser å bidra med til fredsbygging og
                        stabilitet, men la nå akkurat det ligge. Poenget er at det er viktig ikke å
                        ha urealistiske forhåpninger til hvordan varig fred og et stabilt demokrati
                        bygges i Nord-Afrika og Midtøsten. Sett fra vårt trygge Norge er det lett å
                        overvurdere positiv utvikling. Jeg har lyst til å minne om hvordan f.eks.
                        Europa utviklet seg etter 2. verdenskrig med et todelt Europa, der øst lå
                        ufritt og isolert, og der Berlinmuren kunne eksistere i 40 år. 

Jeg er uenig med Senterpartiet og Nei til EU om at utviklingen av Europa og
                        det europeiske samarbeidet etterpå har vært et eliteprosjekt. Det som
                        skjedde i perioden fra 1990 og framover, økte integreringen og samarbeidet
                        internt i Europa, og det ble vesentlig tettere basert på et politisk og
                        folkelig ønske om fred, stabilitet, solidaritet og økonomisk framgang for
                        alle. 

La nå også Nord-Afrika få tid til å finne sin vei uten at vi dømmer
                        utviklingen nord og ned basert på kanskje urealistiske og naive
                        forestillinger, men også krav om at det skal skje på kort tid. Norge bør
                        være en støtte og en samarbeidspartner, hvis de vil, på deres premisser og
                        hvis vi kan gjøre en forskjell. 

Norges utvikling de siste 120 årene – arbeiderklassens kamp for sosiale
                        rettigheter og utviklingen av den norske modellen – har gitt oss innbyggere
                        frihet. I verdenssammenheng er Norges situasjon unik. Vi tilhører en liten,
                        eksklusiv klubb av nasjoner der politiske valg gjør at vi klarer oss rimelig
                        godt. 

I USA er det fortsatt sånn at mister du jobben, mister du alt. Middelklassen
                        i USA har ikke lenger råd til å sende ungene sine på college. Blir du
                        arbeidsledig og syk samtidig og ikke har forsikring, kan du være riktig ille
                        ute. «Working poor» er et begrep i USA, men også i Storbritannia – selv om
                        folk har jobb, er de like fullt fattige. Forskjellene øker i disse landene. 

Finanskrisen fører til fattigdom, sosial uro, framvekst av høyrepopulisme,
                        høyreekstremisme og krav om nasjonal styring på bekostning av internasjonalt
                        samarbeid. Vi ser det også i Norge. Vi hører disse stemmene i Norge, i
                        Europa og i andre deler av verden. For Arbeiderpartiet er det viktig å
                        advare mot en slik utvikling. Svarene på de utfordringene vi står overfor,
                        enten det er fredsskaping, finanskrise eller klimaproblemer, er mer
                        internasjonalt samarbeid – ikke mindre. 

 I en slik debatt blir det ofte til at man mer peker på uenighet enn det som
                        samler, så for at det ikke skal bli stående at det kun er uenighet i
                        debatten når jeg tar ordet nå, gjør jeg det klart at vi fra Kristelig
                        Folkeparti er enig i store deler av denne redegjørelsen. Men som det er
                        varslet, har vi andre synspunkter når det gjelder utenriksministeren og
                        regjeringens beskrivelse av situasjonen i Midtøsten. 

Utenriksministeren snakket om konfliktens grunnleggende kjerne –
                        okkupasjonen. Jeg er overbevist om at det er et moment til som må inn hvis
                        vi skal snakke om konfliktens kjerne, og det er en uvilje hos svært mange på
                        palestinsk side, og arabisk side for den del, til i det hele tatt å
                        anerkjenne at staten Israel skal eksistere. Dette uttrykte også
                        representanten Høybråten ved å si noen ord om hva som ble sagt – ikke på et
                        hvilket som helst møte, men på et viktig møte – ved markeringen av Fatahs
                        47-årsjubilieum for kort tid siden. Muftien, og jeg minner om at han er den
                        palestinske selvstyremyndighetens høyeste religiøse leder og er utnevnt av
                        Mahmoud Abbas, kom med de ordene som representanten Høybråten refererte. Jeg
                        tilføyer at ordstyreren startet dette møtet med å si følgende: 

«Vår krig med etterkommerne av aper og griser (dvs. jødene) er en
                            religions- og troskrig.» 

Så fikk sjeiken ordet, mufti Muhammad Hussein: 

«For 47 år siden startet revolusjonen. Hvilken revolusjon? Den moderne
                            revolusjonen i det palestinske folks historie. Faktisk er Palestina i
                            sin helhet en revolusjon, siden (Kalif) Umar kom (for å erobre Jerusalem
                            i 637 e. Kr.), som fortsetter i dag, og inntil verdens ende.» 

Ved Fatahs jubileum har Ismail Haniyeh vært i kompaniskap med Ahmedinedjad I
                        Iran og fortalt at for dem er det aldri noe som kommer til å hete staten
                        Israel: 

«… på vegne av alle verdens frihetssøkende mennesker sier jeg at vi aldri
                            vil anerkjenne Israel.» 

Jeg må også si at noe som skuffet meg da den palestinske statsministeren,
                        Fayyad, var her i høst, var da vår egen utenriksminister brukte
                        torturmetaforer for å beskrive den økonomiske situasjonen på de palestinske
                        områdene ved å snakke om waterboarding mot økonomien. Jeg synes dette
                        overhodet ikke er noe positivt bidrag fra norsk side i konflikten. 

Så til det siste som jeg ønsker å ta opp med utenriksministeren. Det er hva
                        Norge gjorde under UNESCOs generalkonferanse i høst. Jeg står her med talen
                        som statsråd Kristin Halvorsen holdt på Norges vegne, og hvor hun sier: 

«Norway would argue that these issues» – altså medlemskap for Palestina –
                            «should be dealt with in New York first and before turning to
                            specialised agencies or UN bodies.» 

Så stemmer, på tross av Kristins Halvorsens ord i generaldebatten, Norge for
                        å ta opp Palestina som medlem av UNESCO. Jeg har lyst til å utfordre
                        regjeringen på hva som skjedde de dagene, timene eller hva vi snakker om
                        mellom denne talen – fra en SV-leder til overmål, som ber om at man ikke
                        skal gå til opptak av Palestina – og til at utenriksministeren åpenbart har
                        intervenert og sørget for at Norge stemmer for. Og hva har konsekvensen
                        vært? UNESCO ligger nå med brukket rygg, kan ikke gjennomføre noen av sine
                        programmer slik de skal være, og folk, som har vært der i ti–tolv år, blir
                        oppsagt. Hele organisasjonen er i realiteten ødelagt, slik det nå er i
                        UNESCO. Og jeg spør: Er det denne fremgangsmåten man vil benytte i andre
                        sammenhenger når dette spørsmålet i FN-organer kommer på tale? 

 Jeg takker for en god og interessant redegjørelse og også en interessant
                        debatt så langt i dag. 

Det er ingen tvil om at Afghanistan-spørsmålet vil komme til å stå høyt på
                        den internasjonale politiske agendaen også i tiden som kommer.
                        Utenriksministeren har redegjort tydelig for at det kommer en ny
                        redegjørelse om spørsmålet i Stortinget i månedsskiftet mai/juni. 

Likevel er vi i en situasjon der tiden innhenter oss, og hvor det nesten ser
                        ut som det kommer til å bli trangt ved utgangsporten fra Afghanistan. Den
                        ene ISAF-nasjonen etter den andre proklamerer at man ønsker å komme seg
                        raskere ut enn tidligere planlagt. Man har som budskap: samlet inn og samlet
                        ut av Afghanistan. 

Det ble sagt i redegjørelsen at Norge forlater Faryab før sommeren 2013.
                        Bakteppet er selvfølgelig også den økonomiske situasjonen blant
                        NATO-landene, i hele alliansen, som bærer preg av å være i ulage, for å si
                        det mildt, noe som ble ærlig og meget tydelig poengtert i
                        forsvarsministerens tale her tidligere i dag – en beskrivelse av at
                        alliansen nesten ikke er i stand til å gjennomføre sine kjerneoppgaver. Det
                        vil stille det naturlige spørsmålet: Hva skjer når ISAF, når alliansen
                        slipper den militære ballen i Afghanistan? Hvordan skal vi være i stand til
                        å overføre sikkerhetsansvaret til afghanske sikkerhetsmyndigheter på en
                        robust måte? Utenriksministeren har redegjort for givermøtet som var i Bonn,
                        men jeg er bekymret for at selv om det henvises til positive utsikter i
                        politiske møter med Taliban, har vi etter den siste tids hendelser blant
                        afghanere, som jobber for franske partnere, og også norske partnere, sett
                        hvordan dette kan ende i et blodbad hvis vi ikke får en overgang som er
                        kontrollert og robust, slik som alle ønsker. Dette blir en overgang fra en
                        militær til en sivil oppgave, og vil komme til å bli det sentrale spørsmålet
                        fremover. Jeg tror vi alle sammen ser frem til den redegjørelsen som kommer
                        i månedsskiftet mai/juni, der spørsmålet til oss alle vil være om vi rett og
                        slett, bokstavelig talt, slipper ballen for tidlig. 

Jeg er helt enig i det som Kristelig Folkepartis representanter Høybråten og
                        Syversen har uttrykt når det gjelder Midtøsten. Jeg tror ikke kjernen i
                        konflikten er begrepet «okkupasjon». Kjernen i konflikten er begrepet
                        «sikkerhet». Det holder ikke i år etter år at vi lener oss på å si at vi går
                        i takt med FN-systemet. Hvis dette videreføres, kommer vi til å se at flere
                        av FNs organisasjoner vil være mindre økonomisk i stand til å utøve sin
                        oppgave. Det er klart at når støtten til palestinernes UNESCO-medlemskap vil
                        provosere – i den grad det kommer til å gjøre det – en del av våre tidligere
                        og nåværende samarbeidspartnere, vil dette få økonomiske konsekvenser også
                        for FN-organisasjonen. 

Når vi lytter til hva man sier og hva man gjør fra Irans side, med
                        terroranslag nå nettopp i Tbilisi og i New Delhi, og når vi samtidig hører –
                        og vi har ingen grunn til ikke å tro på Hamas-ledere, herunder også
                        Fatah-ledere – at de aldri under noen omstendighet kommer til å godkjenne
                        staten Israel, må dette i større grad også oppta den norske regjering. Jeg
                        synes vi i større grad må være i stand til å stille sterkere krav i
                        forbindelse med våre gigantiske pengebidrag til palestinerne i denne
                        konflikten. Hvis vi ikke stiller strengere krav til også å ha en
                        sikkerhetsløsning som kan gi en fremtidig anerkjennelse og beskyttelse av
                        staten Israel, vil dette komme til å forbli en kruttønne som vi aldri ser en
                        politisk løsning på, og hvor de norske gigantiske pengebidrag indirekte
                        nesten kan bidra til å holde konflikten gående. 

 Dette er en debatt som jeg har sett veldig fram til, for det er jo sånn at
                        det offentlige ordskiftet i Norge ofte kan bli litt navlebeskuende når man
                        løfter blikket og ser ut mot verden. Det er jo det vi gjør her i dag. For
                        selv om Norge er et lite land, er vi samtidig en del av en stor verden, og
                        det er en verden som står overfor veldig mange utfordringer, og da er
                        naturligvis spørsmålet: Hva er det vi best kan bidra med for å løse disse
                        utfordringene? 

I den utenrikspolitiske redegjørelsen var ministeren innom de fleste viktige
                        temaene som vi står overfor i verden i dag, og det er et av dem jeg ønsker å
                        si noen ord om, nemlig konflikten mellom Israel og Palestina og deres vei
                        mot fred. For det er dessverre sånn, som utenriksministeren sa, at partene
                        på mange måter virker lenger fra en fredelig løsning nå enn det de gjorde
                        tidligere. Det betyr, etter min mening, at det er viktigere nå enn tidligere
                        at Norge bidrar til å sørge for at veien mot fred havner på riktig spor
                        igjen. 

Dette er en vanskelig konflikt som har etterlatt dype sår på begge sider. Men
                        jeg synes det er viktig ikke å miste fokus på stridens kjerne, og det er at
                        Israel er en okkupasjonsmakt som stadig fordriver palestinere bort fra eget
                        land ved å tillate ulovlige bosettinger. Dette, kombinert med okkupasjonen
                        hindrer innførsel av helt nødvendige varer og tjenester for å bygge opp
                        infrastrukturen og opprettholde egen økonomi, gjør det hele til en fortvilt
                        situasjon for veldig mange. Denne vedvarende situasjonen har ført til at
                        flere palestinere har snudd ryggen til diplomatiet, de har snudd ryggen til
                        forhandlingslinjen og sluttet seg til bevegelser som ikke følger de
                        demokratiske spillereglene. Enkelte vil bruke dette som et argument for å
                        kutte i vårt engasjement i fredsprosessen og mer eller mindre la
                        palestinerne seile sin egen sjø inntil de har ordnet opp i eget anliggende. 

Dette er en tankegang som jeg mener er grunnleggende feil. Det faktum at det
                        palestinske folket er splittet, er utvilsomt den faktoren som gjør
                        fredsprosessen betraktelig mer fastlåst. Jeg mener, tvert imot, at en sånn
                        situasjon taler for å øke vårt engasjement. Palestinerne må få vite at de
                        ikke står i dette alene. Bare så det er sagt: Jeg mener selvfølgelig, på lik
                        linje med alle andre, at ingenting kan unnskylde voldshandlinger mot sivile
                        fra noen part i en konflikt, heller ikke palestinerne. Men det kan ikke bety
                        at vi skal snu ryggen til en befolkning i nød hver gang ekstremister tar
                        loven i egne hender. Derfor syntes jeg det var veldig godt å høre at
                        ministeren i sin redegjørelse la vekt på at vi skal fortsette med å bidra i
                        forhandlingene mellom Israel og de palestinske selvstyremyndighetene, og at
                        Norge som nasjon er klar for å anerkjenne Palestina som stat. Det tror jeg
                        er et viktig signal å sende til Midtøsten. Jeg tror det kan bidra til å gi
                        palestinerne den selvtilliten de trenger for å skape forsoning innad. For
                        det er ingen tvil om at et av de viktigste bidragene til fred på dette
                        stadiet, er at palestinerne ikke forblir splittet. 

Det er sånn med denne saken som med alle andre saker som blir tatt opp i
                        denne salen, at det handler om mennesker. Menneskene som lever i disse
                        okkuperte områdene, har ikke gode liv. Jeg synes ikke vi kan sitte her og
                        trekke på skuldrene av det, og jeg føler meg enda mer trygg på at vi kommer
                        til å gjøre det vi kan for å bedre palestinernes situasjon, etter å ha hørt
                        ministerens redegjørelse. 

 Først vil jeg takke for en spennende og innholdsrik redegjørelse, med mye
                        konsentrert informasjon på mange felt og fra mange land. 

Jeg holder meg i dette innlegget til nordområdene og regjeringens viktigste
                        strategiske område. Norge er en stormakt i energipolitisk forstand, og den
                        utviklingen som har vært den siste tiden i Barentshavet, forsterker det
                        bildet. 

Regionen er ikke bare rik på olje og gass, men også på store, uutnyttede
                        områder for vindkraftproduksjon og på store mineralforekomster. Alle disse
                        områdene krever et bedre utbygd linjenett for tilførsel av elektrisitet,
                        både ut og inn av området. Dette er store og tidkrevende utbyggingssaker,
                        men allikevel er det viktig at staten og Statnett forserer arbeidet med
                        linjeutbygging i den grad det er praktisk mulig. Det er vedtatt utbygging
                        fra Balsfjord til Hammerfest, men det er avgjørende for videre
                        næringsutvikling at linjen også bygges fra Hammerfest til Varangerbotn. Uten
                        en slik utbygging vil halve Finnmark fremdeles ha en for dårlig tilgang. Vi
                        har store muligheter for å utveksle strøm også med våre naboland Finland og
                        Russland, men da må kapasiteten bygges ut. 

Vi får nå en visumfri sone mellom Sør-Varanger og tilsvarende område på
                        russisk side. Det vil bety økt utveksling, økt folk-til-folk-samarbeid og
                        muligheter for økt næringsutvikling på begge sider av grensen. Det blir
                        spennende å følge dette arbeidet på nært hold. Vi har hatt en jevn øking av
                        grensepasseringer over Storskog, og med dette grepet gjøres passeringen mye
                        enklere for dem som bor i grenseområdet. Jeg registrerer at befolkningen i
                        Sør-Varanger ser fram til denne nyvinningen. 

Enighet om delelinjen kan ikke bejubles høyt nok. Det var en diplomatisk og
                        politisk seier, der man har ryddet opp etter 40 års uvisse. På dette området
                        må jeg si at en kan bruke det folkelige uttrykket «godt jobba» – både
                        overfor utenriksministeren og overfor statsministeren. 

Vi har i den senere tid fått melding om økt radioaktivitet i lufta over
                        Finnmark. Det var ikke innenfor faregrensen, men det er helt tydelig at det
                        ennå er noe som må forbedres i varslingsrutinene mellom våre to land. Det er
                        ikke kjekt for finnmarkingene når atomdrevne ubåter brenner i
                        Murmanskfjorden. Jeg føler meg overbevist om at utenriksministeren følger
                        opp alle slik episoder og bidrar til å forbedre rutiner. Grenseområdet på
                        russisk side er sterkt industrialisert – for å si det litt forsiktig – med
                        høye utslipp av svovel. Murmanskfjorden huser også en stor del av den
                        russiske atomdrevne ubåtflåten. Her er det mange diplomatiske oppgaver for å
                        sikre forutsigbarhet og trygge og korrekte varslingsrutiner. 

Økt bruk av Nordøstpassasjen og utvidede isfrie områder gjør at risikoen for
                        oljesøl og andre typer ulykker øker. En felles avtale blant de arktiske
                        landene om søk og redning er et langt skritt framover. Nå kommer det en ny
                        avtale knyttet til felles innsats ved oljesøl. Dette er viktige felles
                        utfordringer, hvor de involverte land har felles interesser, men hvor vi som
                        er kystnasjoner, selvsagt har størst interesser. Forskning på oljesøl i
                        islagte områder bør styrkes, slik at den nåværende og framtidige aktivitet
                        trygges. 

Arbeidet i Arktisk råd er viktig for nasjonen Norge, og jeg ser fram til
                        fortsettelsen, både i rådet og i Utenriksdepartementet. 

Så til diskusjonen som foregår om vikarbyrådirektivet. I fiskeindustrien i
                        Finnmark så vi i fjor noen meget stygge eksempler på sosial dumping. Vår
                        flotte eksportnæring, fiskeri og havbruk, kan ikke være skjemmet av sosial
                        dumping og uverdige lønnsvilkår for vikarer innleid fra EØS-land. Jeg har
                        selv sett eksempler i min egen kommune på hvorfor vi bør innlemme
                        vikarbyrådirektivet. Det gir anstendige lønns- og arbeidsvilkår for
                        arbeidstakere også i Norge, og det kan vi ikke lukke øynene for. 

 Jeg ønsker å bruke min taletid på å kommentere situasjonen i Myanmar – eller
                        Burma. 

Utenriksministeren peker på de klare tegn på positiv utvikling som vi har
                        sett den senere tid, som er svært lovende for befolkningen i Myanmar.
                        Samtidig vet vi at politiske fanger er frigitt med klare betingelser om at
                        de, dersom de begår de samme fornærmelser mot regimet, vil måtte sone ferdig
                        den straffen de allerede er dømt til. Vi vet at det inntil nylig har
                        foregått og fortsatt foregår grove overgrep mot etniske minoriteter fra
                        regimet, og vi vet heller ikke om regimet faktisk er villig til å gi fra seg
                        makten den dagen folket benytter sin frihet. Likevel er det ingen tvil:
                        Myanmar er inne i en utvikling som knapt noen av oss hadde våget å håpe på
                        for bare få måneder siden. Det lover svært godt, og tegnene er klare,
                        tegnene er tydelige: Her går det med relativt raske steg i riktig retning. 

Da er spørsmålet: Hvordan kan Norge og det internasjonale samfunn bidra til
                        at utviklingen mot demokrati og menneskerettigheter fortsetter, lengst
                        mulig? Svaret på det er ved fortsatt å bruke gulrot og pisk, og det er et
                        spørsmål om dosering og timing av de virkemidlene vi har. 

Det er to viktige forhold vi da må ha in mente. For det første må vi anta at
                        referansene for president Thein Sein og regimet når man driver denne
                        prosessen framover, ikke nødvendigvis er norske og skandinaviske
                        demokratier, men at det heller kanskje er naboer og venner i ASEAN-området,
                        med andre ord land som er tilstrekkelig åpne til at man kan handle med
                        omverdenen og ha normale forbindelser til omverdenen, men som likevel begår
                        grove brudd på menneskerettighetene hver eneste dag. 

For det andre må vi ta inn over oss at store deler av det internasjonale
                        samfunnet nærmer seg Myanmar med store, tunge geopolitiske interesser og
                        økonomiske interesser, som driver de store internasjonale aktørene i deres
                        forhold til Myanmar. Begge disse to forholdene peker i retning av at man nå
                        relativt raskt kan se at situasjonen stabiliserer seg, og dermed må det
                        internasjonale samfunnet slippe trykket når utviklingen har kommet dit hen
                        at man er på et sted noenlunde i nærheten av flere av de andre nabolandene i
                        området, der naboland og land med store interesser kan gå inn, handle og ha
                        både økonomiske og geopolitiske fortjenester av det. Utenriksministeren
                        nevner også at valget 1. april er en viktig test som kan utløse fjerning av
                        sanksjoner på nytt, og at det er den rådende holdningen i EU og i USA. 

Ja, vi må også sammenligne vår virkemiddelbruk og vår politikk overfor
                        nabolandene i ASEAN og tilsvarende land andre steder i verden med tanke på
                        brudd på menneskerettighetene. Samtidig er det én viktig forskjell på de
                        andre landene og Myanmar, der vi er nå, og det er at Myanmar er i bevegelse.
                        Nå er det en prosess i gang som gir oss en historisk mulighet til å drive
                        denne utviklingen framover. Da er det viktig at vi ikke slipper taket for
                        tidlig, for målet må være frihet, demokrati og menneskerettigheter for det
                        burmesiske folk. 

Med hensyn til spørsmålet om videre lettelse av sanksjoner peker
                        utenriksministeren på rådende holdninger i EU og USA. Samtidig peker han på
                        at Norge har fått en særskilt rolle i forholdet til Myanmar på grunn av de
                        disposisjonene vi har gjort. Da er det viktig at vi benytter den rollen til
                        å jobbe for demokrati og menneskerettigheter, og ikke slipper taket av
                        hensyn til de tyngre interessene som andre kan være drevet av. 

 Nå når det nærmer seg slutten av debatten, syns jeg det kan være på sin plass
                        å takke for det som jeg syns har vært en god debatt, og for mange viktige,
                        overordnede og til dels også litt detaljerte temaer som er viktige. Det var
                        også nyttig, etter min oppfatning, å ha forsvarsministeren til stede,
                        nettopp fordi han så tydelig snakker om NATO, NATOs betydning for Norge, som
                        det som er hjørnesteinen i vår utenriks- og sikkerhetspolitiske forankring. 

Jeg syns at debatten i stor grad har bekreftet enigheten om de lange linjene.
                        Det er det tradisjon for – lang tradisjon for i Norge. Samtidig har man også
                        fått trukket opp noen temaer, noen områder, der enkeltpartier eller partier
                        samlet, ønsker å se en tydeligere norsk markering – eller det man er uenig
                        om. 

La meg bare først si at jeg syns utenriksministeren har en nokså urimelig
                        tolkning av min gjengivelse av det som ble sagt på det seminaret i går.
                        Representanten Bård Vegar Solhjell – som ikke er her nå lenger – var også
                        til stede på det seminaret. Hele poenget var altså, som jeg understreket, at
                        disse russiske MR-aktivistene og forskerne var opptatt av at helt uavhengig
                        av hvem som sitter på toppen av pyramiden, er problemet selve pyramiden.
                        Altså om du skifter ut toppen og setter inn en ny, vil det likevel være et
                        problem med systemet – så det er systemet som mangler legitimitet. Det
                        tillot jeg meg å gjengi, fordi jeg mener at røsten til aktive
                        opposisjonelle, til MR-forkjempere i Russland, er viktig å videreformidle. 

Når det så gjelder spørsmålet om frihandelsavtaler, tror jeg kanskje ikke
                        utenriksministeren var helt oppmerksom da jeg snakket. Jeg tok ikke til orde
                        for at Norge skulle avbryte forhandlingene, men jeg pekte på et helt reelt
                        dilemma, nemlig at vi står i en situasjon der vi kan bidra til å legitimere
                        en politisk linje som står i motstrid til det både vi og våre allierte søker
                        å oppnå politisk. Det kan være fristende å spørre hvorfor regjeringspartiene
                        ikke var med en samlet opposisjon på en ganske krass merknad om
                        menneskerettigheter i næringskomiteen da vi behandlet frihandelsavtalen med
                        Ukraina, der vi også pekte på den alvorlige bekymringen for utviklingen i
                        Ukraina. Vi understreket at en gjensidig åpning overfor Norge og EFTA
                        gjennom en frihandelsavtale gjør det særlig viktig for Ukraina å vise at
                        landets forpliktelser i forhold til demokrati, menneskerettigheter og
                        rettssikkerhet tas på det største alvor, og ikke minst at man forutsetter at
                        gjennom implementeringen av denne frihandelsavtalen søker man aktivt å
                        redusere muligheten for og omfanget av bl.a. korrupsjon og lite
                        gjennomsiktighet. Merknadene var egentlig en måte å uttrykke nettopp dette
                        dilemmaet på. 

Så til slutt til spørsmålet om EU og EØS. Først må jeg da få takke for en
                        ubetinget støtte fra representanten Sverre Myrli til min replikk i stad. Men
                        jeg tror nok den gir uttrykk for noe mer, nemlig den enigheten det er blant
                        i alle fall enkelte av partiene i denne sal om viktigheten av EØS-avtalen.
                        Svein Roald Hansen sa i sitt innlegg at han advarte mot angrepene på
                        EØS-avtalen, og Morten Høglund nevnte i sin innledning at det var et høyt
                        spill med norske interesser – det, jeg hadde nær sagt, «brinkmanship», eller
                        for å låne et ord fra representanten Dagfinn Høybråten i en tidligere
                        debatt, denne spekkhoggingen mot EØS-avtalen som han så fra enkelte hold. 

Det er viktig å understreke nok en gang den betydningen EØS-avtalen har – og
                        har hatt – for norsk næringsliv, for norsk velferd og for muligheten til å
                        utvikle Norge i takt med det som skjer i Europa. Det er vårt kontinent, og
                        vi må være – og skal være – opptatt av utviklingen på vårt eget kontinent.
                        Derfor er det så viktig at vi deltar så aktivt. Derfor er Høyre av den
                        oppfatning at vi bør søke fullt medlemskap når den muligheten byr seg. Men
                        inntil vi gjør det, så er og blir EØS-avtalen vår livline til Europa. Den
                        skal vi ta godt vare på. Fra Høyres side skal vi i alle fall hjelpe
                        utenriksministeren så godt vi kan, og hindre at den livlinen blir brutt.
                    

 Jeg vil også takke for en god og bred debatt, som har befestet en bred
                        enighet – og utdypet noen nyanser på noen punkter – og kanskje litt større
                        uenighet på enkelte punkter, for ikke å devaluere det noen har påpekt. 

Representanten Bård Vegar Solhjell reiste spørsmålet om vi ikke skal kunne
                        diskutere både EØS-avtalen og enkelte direktiver spesielt. Det skal vi
                        selvsagt gjøre. Men nå har vi fått en utredning om EØS-avtalen som er
                        kunnskapsbasert og forskningsbasert, og jeg tror det hadde vært en fordel om
                        debatten hadde basert seg på den samme kunnskap og innsikt – både i salen og
                        utenfor. Jeg mener at når det brukes uttrykk som at man ikke tror EU
                        svartelister oss om vi skulle bruke reservasjonsmuligheten, er man utenfor
                        det jeg vil kalle en saklig debatt – da er man over i det vi holdt på med da
                        vi diskuterte EU-medlemskap. Det handler ikke om det, som jeg sa i mitt
                        innlegg, det handler om en realitet, at det blir et hull i avtalen. Da må vi
                        ikke bare diskutere hvilke følger et direktiv får i Norge. Vi må også
                        diskutere hvilke følger en reservasjon får for Norge og norske bedrifter –
                        norske personer – i det europeiske indre marked. Den helheten må være med. 

Solhjell var bekymret for EFTA-domstolen når det gjaldt vikarbyrådirektivet.
                        Jeg er ikke bekymret for det, slik som direktivet er utformet. Jeg er
                        derimot veldig bekymret for hva et annet flertall i denne sal kan finne på å
                        gjøre med arbeidsmiljøloven. Når vi implementerer direktivet, vil
                        hovedprinsippet om likebehandling av innleide og fast ansatte når det
                        gjelder arbeidsvilkår og lønn, ikke kunne fjernes av et flertall her i
                        salen. Da er man beskyttet av den europeiske lovgivningen. Og skulle nå
                        arbeidsgiver prøve seg på ikke å respektere det, kan man gå til ESA, og man
                        kan gå til EFTA-domstolen og få medhold. Det er et perspektiv i dette
                        direktivet som er helt ute av debatten, og som jeg mener er kjernen og et
                        viktig grunnlag for å implementere direktivet. 

Et annet eksempel: Representanten Slagsvold Vedum snakker om krise i Europa
                        og bruker uttrykk som at det eneste EU kan kutte i nå, er lønninger og
                        pensjoner i Hellas. EU kutter ingenting i Hellas. Hellas har levd over evne
                        og lånt til opp over pipa, og det er det bare greske politikere som har
                        ansvaret for – ingen andre. Det er de som skal låne Hellas mer penger – som
                        de etter all sannsynlighet ikke kan betale tilbake – som krever at Hellas
                        fører en økonomisk politikk som gjør det troverdig at de kan betale lånet
                        sitt. EU bistår Hellas på den veien. Det er brutalt det de må igjennom av
                        kur, men det er altså ikke EUs ansvar eller EUs skyld. 

Så vil jeg bare si at den problemstilingen Bård Vegar Solhjell reiste, om
                        hvordan vi skal forholde oss til den gradvise flyttingen av interesser
                        østover, ikke bare handelsmessig, men også rent samfunnsmessig, er en veldig
                        interessant utfordring, som er viktig for vår evne til å følge med i den
                        forflytningen. 

Det har vært en debatt om frihandelsavtaleforhandlingene med Russland, som
                        begynte som en forhandling med Russland, men som har blitt en forhandling
                        med tollunionen Russland, Kasakhstan og Hviterussland. Bare et
                        tilleggselement til det utenriksministeren sa: EFTA har hatt som
                        forutsetning at vi ikke inngår frihandelsavtaler – iverksetter dem ikke –
                        med land som ikke er medlem av WTO. Nå er Russland blitt medlem av WTO.
                        Kasakhstan kan muligens bli det innen vi er ferdig med forhandlingene, men
                        Hviterussland har en lang vei å gå – for ikke å si en ganske krevende mur å
                        klatre over. De må ha gjennomført reformer. Så jeg tror ikke det blir
                        iverksetting av noen frihandelsavtale med Hviterussland, selv om vi skulle
                        sluttføre forhandlingene med Russland og Kasakhstan og iverksette. 

Bare til Hans Olav Syversen, som repeterte det Dagfinn Høybråten sa om
                        muftiens uttalelse på Fatahs jubileum. Det har utenriksministeren reagert
                        på, det er tatt avstand fra. Fra Arbeiderpartiets side er det helt klart at
                        anerkjennelse av Israel fra palestinernes side er en forutsetning for en
                        fredelig løsning. Vi forutsetter også at en samlingsregjering på palestinsk
                        side legger til grunn respekt for Israels sikkerhetsbehov og Israels
                        eksistens. 

 Først vil jeg få takke for den debatten som har funnet sted i salen. Jeg har
                        sittet og hørt på en stund, og jeg vil si at det har vært en meget
                        interessant og veldig god debatt. Jeg synes også utenriksministerens
                        redegjørelse var meget interessant og god. 

Jeg vil prøve å dra opp et par saker som viser at selv om den redegjørelsen
                        som er holdt, er en utenrikspolitisk redegjørelse, er det helt åpenbart fra
                        Norges side at både næringspolitikken og utenrikspolitikken griper inn i
                        hverandre på svært mange felt. 

Jeg vil begynne med EØS. Man har nettopp fått seg forelagt en evaluering av
                        EØS-avtalen – hvordan denne avtalen har gjort seg gjeldende overfor Norge,
                        hvordan den har gitt både positive og negative effekter. Jeg har vært på
                        flere av presentasjonene – både av Sejersted og av Sverdrup – i denne saken.
                        Det var særlig interessant – det var vel forrige mandag i Brussel vi fikk
                        oss forelagt denne rapporten – at vi, bl.a. i lys av det vi er med på, ble
                        omtalt som det som kalles for «non-voting members» i EU. Når vi ser på
                        antallet direktiver vi har implementert, når vi ser på hvor involvert vi er
                        i disse prosessene, uten å være med og stemme, tror jeg nok at det er en
                        riktig vurdering. Men det som bekymrer meg litt, er hvorvidt vi som organ,
                        som Stortinget, egentlig er klar over i hvor stort omfang vi faktisk er med. 

Flere stortingsgrupper, bl.a. Fremskrittspartiets, har fått seg forelagt
                        rapporten og fått den presentert. Jeg håper alle stortingsgrupper gjør det
                        samme, men jeg vil også oppfordre komiteene til å ta dette på største alvor.
                        Jeg er svært glad for at jeg fikk med meg næringskomiteen i dag til å
                        invitere til å lage et seminar om denne evalueringen for å prøve å sette seg
                        inn i disse tingene og hva dette innebærer for oss, og i hvor stor grad vi
                        er involvert i og ikke minst blir påvirket av EØS-avtalen. Jeg utfordrer
                        også de andre komiteene til å gjøre det samme, for vi må ta disse tingene på
                        alvor. Jeg tror at jo mer opplyst vi blir, jo mer vi setter oss inn i dette,
                        jo mer forståelse får vi også av hvor viktig denne avtalen er for norsk
                        næringsliv og norske bedrifter som er avhengig av eksport. 

Videre vil jeg komme litt inn på de pågående frihandelsforhandlingene med
                        Indonesia. Sist uke var enkelte av den norske parlamentarikerdelegasjonen
                        til EFTA/EØS i Indonesia og diskuterte og ble informert om dette. Det jeg
                        tror vi er nødt til å få en gjennomgang av fra regjeringens side, er hvor
                        vidtomfattende disse frihandelsavtalene både er og kan bli i framtiden. Jeg
                        er selvfølgelig fullt ut klar over at i utgangspunktet er det
                        næringsministeren som har ansvar for frihandelsavtalene. Men når vi ser
                        f.eks. fra Indonesias side at handelsministeren i et møte med delegasjonen
                        klokkeklart påpekte at en ren frihandelsavtale med EFTA, som gikk på kun det
                        frihandelsavtalemessige, var helt utelukket, og at andre ting også måtte
                        komme inn i bildet for at det skulle komme på plass, gjennom
                        kapasitetsoppbygging i landet, er det åpenbart – i hvert fall for
                        undertegnede – at dette ikke lenger er en sak bare for næringsministeren,
                        men må involvere både utenriksministeren, Stortinget og andre organ med mye
                        bredere penn. Jeg tror at hvis disse tingene nå skal bli mer og mer aktuelt
                        i de avtalene som EFTA gjør, må vi også på dette punktet være med og sette
                        ned en del stolper. For det er klart at hvis man i frihandelsavtalene skal
                        legge inn stadig nye ting, bør man ha diskutert dette på bredere basis.
                        Representanten Morten Høglund var også inne på dette i sitt innlegg. Det kan
                        hende en del av disse tingene ikke skal gjøres gjennom frihandelsavtalen,
                        men eventuelt gjennom bilaterale og andre avtaler. 

Jeg håper utenriksministeren vil se på disse tingene og vurdere hvordan man
                        skal gripe fatt i dette i tiden som kommer. 

 Først vil jeg takke utenriksministeren for en innholdsrik, god og interessant
                        redegjørelse. 

Jeg vil særlig rette fokus mot utviklingen vi nå ser i det nordiske
                        samarbeidet. Det er et sterkt kulturelt fellesskap mellom de nordiske land.
                        Dette gode fellesskapet må styrkes ytterligere, og jeg er opptatt av at det
                        arbeidet som skjer bl.a. i Nordisk Råd og i Nordisk Ministerråd, må styrkes.
                        Det pågår bl.a. her et arbeid med å fjerne grensehindringene mellom de
                        nordiske landene, og her synes jeg at det går veldig sakte. Det er lite
                        fremgang, selv om heldigvis Norge også her er en aktiv pådriver. 

Utenriksministeren nevnte i sitt innlegg at Norge har formannskapet i Nordisk
                        Ministerråd i 2012, der hovedfokuset er de utfordringene som velferdsstaten
                        står overfor i Norden. Formannskapsprogrammet er tredelt og omfatter: 

arbeid og bærekraftig velferd 

grønn vekst, kunnskap og innovasjon 

nordisk samhørighet 

I kapitlet om arbeid og bærekraftig velferd heter det: 

«Kunnskap og utdanning er i seg selv velferdsgoder, og helt avgjørende
                            for at den enkelte skal kunne forfølge sine mål og realisere sine
                            evner.» 

Her ligger store utfordringer, og frafall i skolen har utviklet seg til å bli
                        et stort samfunnsproblem. Det er et paradoks at ungdom i Europa «lengter
                        etter» utdanning og arbeid, mens mange ungdommer i Norge av ulike grunner
                        dropper ut av skolen. 

Kristelig Folkeparti har i sitt arbeid med nordområdemeldingen vist til
                        eksempler på denne utfordringen med frafall i skolen og etterspør en
                        kunnskapsstrategi som gjør samfunnene i nord bedre rustet til å gripe
                        mulighetene og møte de omveltningene som store nasjonale og internasjonale
                        selskaper skaper i sitt kjølvann. Frafallet i videregående skole for gutter
                        i Finnmark er på 70 pst. Flere ungdommer må motiveres til å fullføre
                        videregående skole og skaffe seg videre utdanning som er relevant for arbeid
                        innenfor olje- og gass-, mineral-, fornybar energi-, fiskeri- eller
                        reiselivsnæringen. Nord-Norge har en stor mulighet, men også en stor
                        utfordring i å sikre at lokal ungdom utdannes og rustes til å nyte godt av
                        ringvirkningene som økt fremtidig næringsaktivitet i nord vil medføre.
                        Næringsorganisasjonene, som OLF og NHO, har lenge uttrykt bekymring over
                        mangel på lokal kompetent arbeidskraft. 

Tidlig innsats og praktisk variert opplæring på alle nivåer i
                        utdanningssystemet bidrar til å forebygge frafall. Derfor er det positivt at
                        Norge i formannskapsperioden i Ministerrådet setter fokus på å forebygge
                        utenforskap, som kan starte allerede i barnehagen, og vil ta initiativ til
                        at tilbudet til barn i førskolealder blir satt høyere på dagsordenen i det
                        nordiske samarbeidet. 

I en situasjon der Europa sliter økonomisk og vi opplever usikkerhet og uro,
                        er det nordiske samarbeidet viktigere enn noen gang. Norden er satt under
                        press. Norge har nå formannskapet i Ministerrådet, og samarbeidsminister
                        Rigmor Aasrud gjør en utmerket jobb som pådriver i dette arbeidet. Så håper
                        jeg også at utenriksministeren vil ha fullt fokus på det nordiske
                        samarbeidet generelt og også det viktige arbeidet som skjer innenfor rammen
                        av Nordisk Råd og Nordisk Ministerråd. 

Øyvind Korsberg hadde her overtatt
                        presidentplassen. 

 Det gleder meg at både menneskerettigheter og respekt for demokratiet har
                        fått en sentral plass i denne debatten. Jeg ønsker å bruke mitt siste
                        innlegg på å snakke litt om Burma og den utviklingen – den meget hurtige
                        utviklingen – som man nå har vært vitne til i Burma, spesielt fra august i
                        fjor. 

Jeg deler fullt ut den gleden utenriksministeren knytter til utviklingen i
                        Burma. Det er usedvanlig hurtige endringer – langt hurtigere endringer enn
                        det man kunne håpe på og trodd i forkant. Det er nå – la meg gjøre en
                        opplisting – en rekke ting som har skjedd: Mange, men langt fra alle,
                        politiske fanger er løslatt, og Aung San Suu Kyi, opposisjonens uformelle
                        overhode og leder, er løslatt fra sin husarrest. Hennes parti, National
                        League for Democracy, NLD, får og vil stille ved suppleringsvalget nå i
                        april. Det er inngått våpenhviler med flere etniske grupper. 

Den 30. september i fjor ble parlamentet i Burma informert om at arbeidet med
                        det enorme vannkraftprosjektet i Irrawaddy-elven, på 6 000 MW, er
                        midlertidig stanset – i hvert fall ut denne perioden, som vil si ut 2015.
                        Det er svært gledelig, all den tid dette prosjektet ville ha fordrevet 10
                        000 mennesker, de fleste fra Kachin-befolkningen – og eksporten skulle gått
                        til Kina. Så det man har oppnådd ved denne endringen, var å løsrive seg litt
                        fra kinesernes hold og kontroll over landet. Man satte egen befolkning
                        høyere, det er noe helt nytt med dagens militærjunta. Man satte også miljøet
                        på dagsordenen, det er også forholdsvis nytt i burmesisk sammenheng med
                        militærdiktaturet. Men mye gjenstår – og det synes jeg i noen grad mangler i
                        utenriksministerens redegjørelse. Landet er fortsatt et diktatur. Det er en
                        rekke politiske fanger som er frigitt, men det er langt flere som er i
                        fengsel. De som har blitt frigitt – svært mange av dem – har fått klar
                        beskjed om at dersom det begås lignende såkalte lovbrudd, vil de måtte sone
                        ikke bare sin gjenværende straff, men også få nye straffer på toppen av det
                        hele. Det er ikke respekt for alminnelige menneskerettigheter i Burma, selv
                        med disse endringene. Media er fremdeles – og vil være, slik det ser ut, i
                        lang tid – i regimets hender. 

Jeg vil trekke fram at kanskje noen av de verste problemene er knyttet til de
                        etniske minoritetene. Halvparten av landets befolkning er burmesere, mens
                        den andre halvparten er ulike etniske minoriteter. Noen av de minoritetene
                        som har hatt det verst, har normalt bodd ved grensen til Thailand. Der er
                        det nå våpenhvile, og det gleder jeg meg stort over. Samtidig er det de som
                        nå har de største problemene, på grensen vestover. Jeg hadde besøk av bl.a.
                        en representant fra en av de etniske minoritetene i uken som var, og han
                        fortalte noe som jeg vil karakterisere som et folkemord, at en hel
                        befolkning står i fare for enten assimilering i det samfunnet som er, bli
                        presset ut av landet, eller stå uten rettigheter – og dermed er eneste
                        mulighet nå en væpnet oppstand. Han sa at for denne befolkningen var det
                        ganske kort tid dersom de skulle overleve som selvstendig stamme. Det er jo
                        et argument som jeg mener det er viktig å ha med seg videre. 

Verdens øyne er nå fokusert på suppleringsvalget som finner sted i april.
                        Dersom vi får en ren valgkamp og et rent valg, er dette en svært viktig
                        milepæl for en bedre framtid for Burma. Jeg mener det er viktig at vi
                        støtter den prosessen som foregår. Jeg vil berømme flere, inklusiv
                        utenriksministeren, for den dialogen som har funnet sted, spesielt den
                        senere tid. Jeg mener at man har vært for tidlig ute med ros, men nå er det
                        svært viktig å gi gulrøtter med tanke på det som skjer. Man trenger
                        lettelser av sanksjoner dersom burmeserne viser at de er det verdig, og vi
                        trenger mer diplomatisk kontakt. Burma trenger også medlemskap i
                        internasjonale fora, men kun dersom Burma er det verdig. 

 Jeg synes det har vært en innholdsrik og god debatt med mange gode innlegg. 

Min gode kollega, Svein Roald Hansen, klarte ikke å la være å komme innom
                        mitt innlegg i sitt sluttinnlegg, og jeg har noen kommentarer til det – for
                        det klarer ikke jeg å la være å ha heller. Jeg vil vise til en uttalelse fra
                        representanten Hansen om krisen på Island. Svein Roald Hansen sa: 

«Når islendingene får fast grunn under føttene, vil de konkludere med at
                            den islandske krona ikke er bærekraftig.» 

I samme artikkel var påstanden at Island ville søke medlemskap i 2011, og at
                        Norge ville følge raskt etter. Den påstanden har nok falt på sin egen
                        urimelighet. Man har sett, i den finanskrisen man har vært inne i nå, at
                        Island har hatt en helt annen handlefrihet enn mange andre europeiske land
                        som har vært inne i en helt grunnleggende økonomisk krise. Nettopp det at
                        islendingene har hatt en egen valuta, har gjort at de har kunnet innføre
                        kapitalkontroll, har gjort at de har kunnet devaluere og fått en helt annen
                        konkurransekraft, og at de har reist seg på en helt annen måte enn man har
                        kunnet i mange andre europeiske land. Så ser vi nå, i 2012, at det har vært
                        en fordel for Island å ha egen valuta – ikke en ulempe. Den handlefriheten,
                        tyder alt på, vil islendingene fortsatt ha, og det er ingenting som tyder på
                        at Norge vil gi den fra seg. 

Det som er den store utfordringen, og det forundrer meg at ikke de sterkeste
                        eurotilhengerne ser det, er at et land som Hellas, som er på konkursens
                        rand, og et land som Tyskland, der det går så det griner, har veldig ulike
                        utfordringer når det gjelder sin valuta. Når valutaen er tilpasset farten i
                        Tyskland, er ikke det et gode for et land som holder på å gå konkurs, som
                        Hellas. I USA har man også et stort kontinent med felles valuta, men der har
                        man store, sterke føderale budsjetter som også finansierer offentlige
                        utgifter, og man har kraft i de føderale budsjettene til å sette inn tiltak
                        i områder og delstater som sliter. Det har man ikke i EU. 

Det som er mitt poeng i innlegget, og det som er Senterpartiets poeng, er at
                        når man innfører en felles valuta uten at man har en felles finanspolitikk,
                        gjør man seg selv veldig sårbar i krisetid, og det ser vi nå. Derfor går
                        denne utviklingen i EU mot mer og mer føderal styring, mer og mer føderal
                        kontroll og mer mot et Europas forente stater. Hadde det vært et stort
                        folkelig ønske, en stor folkelig vilje eller et felles språk, kunne det vært
                        et demokratisk prosjekt – hvis det var det som var ønskelig. Men det er ikke
                        det man har ønsket, og det vil bare være elitene som kan delta i et slikt
                        demokratisk ordskifte. Vi har 80 ulike språk innenfor EU-sonen, og det er
                        ikke noe som tilsier at vi ikke kommer til å ha mange ulike språk innenfor
                        EU-sonen også i framtiden. 

Så det forundrer meg at de sterkeste ja-tilhengerne her i salen ikke ser
                        hvilke grunnleggende demokratiske problemer EU-sonen står overfor, ikke
                        minst fordi de innførte euroen uten at det var politisk støtte for det. 

Man har nå kommet i en tvangstrøye som gjør at man må sentralisere enda mer
                        makt, selv om en stor folkeopinion ikke ønsker det. Heldigvis har det norske
                        folk sagt nei to ganger, og det kan vi takke dem for. 

 Den økonomiske situasjonen i EU er utfordrende. Finanskomiteen har reist og
                        besøkt både Tyskland og Italia. Fremskrittspartiet har hatt møter med
                        ambassadører fra flere av de andre EU-landene for å høre hvordan situasjonen
                        er. 

Dette berører Norge i stor grad. EU er vårt største eksportmarked, så både
                        som kunde og som naboer bør vi være opptatt av å bidra til at de kommer ut
                        av en vanskelig situasjon. Jeg synes vi skal ha respekt for deres
                        utfordringer. 

I en del debatter i Stortinget og i samfunnsdebatten skapes det et inntrykk
                        når f.eks. statsministeren går ut og sier: Hvis alle land hadde gjort som
                        Norge, hadde ikke dette oppstått. Det sa han da han besøkte Sauda for et par
                        år siden. I budsjettdebatten i november fikk en inntrykk av at de kan takke
                        seg selv i EU, for de har trodd på en dynamisk skattepolitikk der de bare
                        ved å kutte skattesatsene ville få økte skatteinntekter. Ingen av de landene
                        vi har besøkt, har ført en slik politikk. I den grad det har vært endringer
                        i skattenivået, har det vært en liten økning i årene før finanskrisen, ikke
                        en nedgang. Ved å lage et slikt svart-hvitt bilde og når man harselerer med
                        landenes økonomiske politikk, synes jeg ikke vi yter den respekten vi skal
                        overfor våre naboland som har problemer. 

Gjeldskrisen skyldes bl.a. tiltak som vi også støtter i Norge – en
                        motkonjunkturpolitikk – der enkelte land har måttet låne penger for å kunne
                        føre en motkonjunkturpolitikk, fordi de ikke har store oljeinntekter. Keynes
                        står sterkt i regjeringen, så de burde ha respekt når enkelte land fører en
                        slik politikk. Men i noen land skyldes det at de har hatt for store
                        offentlige sektorer, de har gitt seg selv for gode velferdsordninger. Ser en
                        f.eks. på Hellas, ser en at bare 20 pst. av befolkningen over 55 år står i
                        arbeid, mens det samme tallet i Norge er mer eller mindre rundt 65 pst. Da
                        er det åpenbart for mange folk som lever på offentlige midler uten å bidra,
                        og det må de gjøre noe med – men jeg prøver ikke å unnskylde dem. 

Dårlig skatteinngang er et problem, mer enn skattenivået. Det at folk ikke
                        betaler sin skatt, er et større problem for Italia enn at skattenivået er
                        for lavt. Prosentvis har Italia sterkere skattetrykk på inntekter enn det en
                        har i Norge. Problemet er bare at det er veldig mange av dem som faktisk
                        tjener penger, som heller kjøper Ferrari enn å gå til skatteinnkreveren for
                        å betale sin andel. Slike ting må de også rydde opp i. Men jeg tror vi skal
                        gjøre denne debatten mer kompleks enn bare å late som at hvis de bare hadde
                        gjort som Norge, hadde alt blitt bra. 

Vi skal også ha respekt for at EU-prosjektet er ganske komplisert når det
                        gjelder innføring av euroen. Det er omfattende når så mange land går fra å
                        ha ulike valutaer til å prøve å gjøre noe i fellesskap, fordi de hadde som
                        mål å bedre næringslivets produksjon og dermed velferden i landet. Det førte
                        til at de fikk en felles valuta, og at de fikk et ganske felles rentenivå,
                        mens de hadde ulik finanspolitikk. Det er en del land som har lånt for mye,
                        fordi de tidligere hadde dyrere lån. Da de plutselig fikk billige lån,
                        klarte de ikke å begrense hvordan de blåste opp offentlig sektor i form av
                        velferdsordninger og i form av andre goder. Når man ikke klarer å knytte
                        risikoen til det enkelte land, gjennom rentesetting, får en ikke priset
                        risikoen riktig. Nå skjer det riktignok, fordi en har blitt oppmerksom på
                        dette. Da får det ekstreme utslag, som enkelte land nå må betale mye for. 

Det er altså i vår interesse at EU kommer seg ut av denne situasjonen. Derfor
                        er også Fremskrittspartiet positive til at Norge bidrar med IMF-lån, så
                        lenge vi ikke tar en for stor andel i forhold til det andre land gjør. Vi
                        skal ha respekt når USA, Japan og andre land setter seg litt på bakbena i
                        denne forbindelsen. Vi skal ikke ta unødvendig stor risiko for å hjelpe
                        andre land, men vi skal prøve å bidra til at flest mulig er med på å dele
                        risikoen. 

Vi må også ta en diskusjon rundt oljefondet, som bør få et bredere
                        investeringsgrunnlag enn det det har i dag. Aksjeandelen er for høy. Det
                        gjør at vi tar for høy risiko, og den europeiske andelen er for høy. Det
                        betyr at vi også investerer for mye i høyrisikoaksjer i områder som har
                        høyrisiko i økonomien. 

Norges Banks regelverk for kapitaldekning i bankene må også være på linje med
                        det som skjer i EU. Det er viktig og riktig at Basel III-reglene blir
                        innført, men vi må unngå at Finanstilsynet stiller ytterligere, strenge krav
                        til Norge enn de gjør til konkurrentene. Det gjør at svenske og danske
                        banker kan operere i Norge og vinne på pris over norske banker, uten at det
                        betyr at risikoen for norsk økonomi blir lavere. 

Vi må også bruke det handlingsrommet som norsk økonomi gir, til å investere i
                        infrastruktur i tider som dette. Det er betydelig ledig kapasitet i mange av
                        våre naboland, og da kan vi få løst en del av våre infrastrukturoppgaver
                        uten at det koster skattebetalerne i Norge spesielt mye, noe som gjør at
                        andre land kan få sin økonomiske aktivitet godt i gang. 

 Svein Roald Hansen har hatt ordet to ganger tidligere og får ordet til en
                        kort merknad, begrenset til 1 minutt. 

 Jeg har ikke forsøkt å benekte utfordringene med å innføre en felles valuta i
                        tolv og etter hvert kanskje 27 land knyttet til deres evne til å føre en
                        ansvarlig økonomisk politikk. Det er jo det som har skjedd, at man ikke har
                        overholdt grensene i stabilitetspakten. Og som andre har nevnt: Euroen har
                        uten tvil gitt Hellas adgang til billigere lån enn landet ellers ville ha
                        fått. Så her har også markedet sviktet, som ikke tidligere så disse store
                        ubalansene i ly av euroen og rimeligere lån. 

Men det jeg slo ned på i Slagsvold Vedums første innlegg, var det uttrykket
                        han brukte om at EU kutter i Hellas. Det er greske politikeres ansvar at det
                        de har lånt, er uforsvarlig, og at de ikke har ført en ansvarlig økonomisk
                        politikk. Nå må de ha lån, og da forlanger de som skal gi dem lån, at de er
                        i stand til å betale tilbake det lånet Det er smertefullt, men det er ikke
                        EUs skyld. 

 Igjen takk for en god debatt. Det kom noen spørsmål etter mitt innlegg som
                        jeg ønsker å kommentere kort. 

Først til representanten Ingalill Olsen, som var opptatt av situasjonen i
                        nordområdet på miljøsiden. Hun var også opptatt av situasjonen i Russland.
                        Når det brenner i en ubåt, er vi urolige. Det er ekstra grunn til å være
                        urolig etter det vi har hørt de siste dagene fra offisielle russiske
                        talsmenn, at det kan ha vært våpen om bord i den ubåten, mens det tidligere
                        hardnakket ble hevdet at det ikke var det. Jeg har derfor i dag instruert
                        den norske ambassaden i Moskva om å rette en konkret forespørsel til
                        russiske myndigheter for å få svar på dette, slik at vi følger opp det som
                        vi mener er den helt klare forpliktelsen i varslingsavtalen mellom Norge og
                        Russland av 1993, om å ha full åpenhet om slike saker når det skjer en
                        krise. 

Så vil jeg takke for debatten om situasjonen i Myanmar, Burma. Jeg vil også
                        takke representanten Håbrekke, som er leder av Burma-komiteen her i
                        Stortinget, og som jeg har hatt nyttig kontakt med underveis. De to
                        representantene Skovholt Gitmark og Håbrekke påpekte mange av de
                        utfordringene vi står overfor når det gjelder utviklingen videre. Men det
                        begge så, og som jeg tror vi alle ser, er at noe er satt i gang. Vi må prøve
                        det som jeg hører mine kolleger nå sier, å låse inne det framskrittet, slik
                        at det ikke blir tilbakeskritt. Og så er listen lang over hvor Myanmar kan
                        trå feil innenfor demokrati, kapasitetsbygging, gjennomføring,
                        implementering av lovverket som nå er vedtatt, og håndteringen av de veldig
                        dramatiske etniske konfliktene. Men det jeg tror vi observerer, er at det
                        kan knapt bli verre enn det var, slik at vi er på en eller annen riktig
                        kurs. Da er spørsmålet: Har vi noe ansvar for å medvirke til den kursen? Så
                        kan vi godt bruke begreper som «pisk» og «gulrot» – gjerne for meg. Jeg tror
                        vi skjønner hva vi mener, men det handler jo om å gi oppmuntringer om den
                        riktige utviklingen og gi frarådninger om den gale utviklingen. Vi ser fram
                        til tett kontakt med Stortinget om det. 

Så lyttet jeg til representanten Syversen, som fremførte synspunkter som jeg
                        mener er legitime. Mye av kritikken av uttalelser er jeg enig i. Det har jeg
                        sagt tidligere. Men hvis det var et uttrykk for å vise hvordan man skal ha
                        en balansert tilnærming – det var kanskje ikke hensikten med innlegget – var
                        det en ren ensidig gjennomgang av én side av saken. Greit nok! Det var
                        Norges holdning at de palestinske selvstyremyndighetene burde ha gått med
                        sin resolusjon til FNs generalforsamling, ikke til FNs sikkerhetsråd – det
                        har jeg vært åpen på – i fjor høst. Det var også vårt råd at de burde
                        forfølge saken i FN i New York og ikke ta den til særorganisasjonene. Det
                        var det statsråd Halvorsen sa på vegne av Norge da hun uttalte seg i UNESCO.
                        Når de allikevel gikk til UNESCO, ville ikke vi frasi dem retten til å gjøre
                        det. Det er verdt å si at et stort flertall av UNESCOs medlemsland, meget
                        stort, stemte for det medlemskapet – et flertall i verden, et flertall i
                        Europa og et flertall i Norden stemte for. Så det var det selskapet Norge
                        var med i. Og når UNESCO nå har økonomiske problemer, vil jeg ta avstand fra
                        påstanden om at de ligger med «brukket rygg» og er en «ødelagt»
                        organisasjon. Og gi nå for all del ikke palestinerne ansvaret for det, for
                        det er på grunn av noe representanten ikke påpekte, nemlig amerikansk
                        lovgivning om å kutte støtten til UNESCO som følge av at et land blir
                        opptatt av flertallet av medlemmene der. Det kunne også være grunn til å
                        stille enkelte kritiske spørsmål til det. 23 pst. av budsjettet blir altså
                        kuttet, og det er selvfølgelig dramatisk for en organisasjon. Men jeg mener
                        vi ikke skal spille det opp ved å si at de ligger med «brukket rygg».
                        Palestinerne er ønsket velkommen av flertallet av UNESCOs medlemsland, og så
                        må man finne en måte å utvikle det samarbeidet på. 

Til representanten Nesvik: Jeg mener han påpekte noe veldig interessant når
                        det gjelder besøket i Indonesia. Jeg har hørt andre representanter som
                        deltok i det besøket, si det samme, nemlig at de oppdaget omfanget av
                        forholdet til det veldig viktige landet i Asia. 

Representanten Bård Vegar Solhjell var opptatt av at vi nå også må få større
                        forståelse i den regionen, og hva det betyr at Norge får flere kontakter den
                        veien. 

Frihandelsavtalen skal jo på mange måter regulere forhold som er ganske
                        standard i frihandelsavtaler, enten det er avtaler med Colombia, Indonesia,
                        eller dem vi har nevnt i salen i dag. Det er ikke usannsynlig at
                        frihandelsavtalene kommer til å endre sin karakter hva gjelder innhold, men
                        jeg tror de kommer til å ha et ganske standard WTO-inspirert regelverk i det
                        bilaterale. Men det er helt riktig at vi nå har et omfang i vårt samarbeid
                        med Indonesia, fra skogsatsing til frihandel til omfattende politisk dialog,
                        bl.a. en menneskerettighetsdialog som er svært interessant, som gjør det
                        aktuelt å se på det samlede avtaleverket for hvordan vi samarbeider med
                        dette veldig viktige landet i denne regionen, ikke minst med tanke på
                        spørsmål som knytter seg til Myanmar, hvor jo Indonesia er en viktig stat i
                        ASEAN, og hvor Myanmar skal ha formannskapet i 2014. 

 Flere har ikke bedt om ordet til sak nr. 2. 





                    

 Presidenten vil foreslå at utenriksministerens utenrikspolitiske
                            redegjørelse i Stortingets møte 14. februar 2012 vedlegges protokollen.
                            – Det anses vedtatt. 


                    
                    

 Etter ønske fra komiteen vil presidenten foreslå at taletiden begrenses til
                        40 minutter og fordeles med inntil 5 minutter til hvert parti og inntil 5
                        minutter til medlem av regjeringen. 

Videre vil presidenten foreslå at det gis anledning til replikkordskifte på
                        inntil tre replikker med svar etter innlegg fra medlem av regjeringen
                        innenfor den fordelte taletid. 

Videre blir det foreslått at de som måtte tegne seg på talerlisten utover den
                        fordelte taletid, får en taletid på inntil 3 minutter. 

– Det anses vedtatt. 

 (ordfører for saken): Først av alt har jeg lyst til å takke representantene
                        for at de har fremmet denne saken, etter engasjement fra dem som berøres av
                        den. 

Selv om innstillingen fra komiteen er delt, synes jeg det er viktig at saken
                        løftes. Jeg tror det er tid for å løfte saken og løfte debatten. 

Dialogen med alle partiene i komiteen har også vist at det er mange som har
                        tanker om dette, og at det er mange som gjerne vil diskutere det. Ikke minst
                        har dialogen med de berørte organisasjonene, Opplysningsvesenets fond og KS,
                        som representanter for boligeierne, og Kirkens organisasjoner, i forhold til
                        menigheter og ansatte, vist at alle har et engasjement i forhold til dette. 

Forslagene i saken er også rimelig like, selv om det nok er litt forskjell i
                        framdriften. 

Det er viktig å se på hva som er intensjonen med boligordningen. Det synes
                        jeg en skal minne om, først av alt. Det viktigste er nok at dette ble
                        innført for å sikre menighetene gode tjenester og tilgjengelighet til prest.
                        Det andre var å sikre søkere til prestestillingene og sikre prestene
                        mulighet til å skifte tjenestested på en god og enkel måte. 

Erfaringene er nok litt forskjellige, men også i rapporten fra boligutvalget
                        i Presteforeningen sies det at dette ikke lenger fungerer etter intensjonen. 

Det har vært en spennende sak å arbeide med, som involverer mange. Det som
                        går igjen, er at alle antyder at det trengs en endring. Det er forskjellige
                        begrunnelser for endringen, og alle som jeg har hatt kontakt med, har
                        utfordringer og betenkeligheter. Det er først og fremst fordi en ikke vet
                        hva som er alternativet. 

Hvordan skal en så oppfylle intensjonene som lå bak boligordningen? Da går
                        det an å se på hvem som søker og ikke søker, og hvor de søker, og det viser
                        seg i dag at det er én gruppe prester som søker der det er bolig, og en
                        annen gruppe som søker der det ikke er bolig. Det fungerer altså ikke etter
                        intensjonen – at prester fritt og greit skal kunne skifte mellom stillinger.
                        Dette gir en utfordring. 

Det er stadig flere prester som søker fritak. Det er en utfordring for
                        prestene som skal i tjeneste, og ikke minst er det en utfordring for dem som
                        er boligeiere. 

Ved en endring av boligordningen er det noen ting som blir helt avgjørende å
                        ha orden på før en setter i gang noe nytt. For det første skal en altså
                        fortsatt sikre rekruttering. En må forholde seg til spørsmålet om nærheten
                        til presten. Må, eller skal, presten bo i tjenesteområdet? Mange av disse
                        boligene er verdifulle kulturminner, som skal forvaltes og tas vare på, og
                        alternativet er ofte ikke så enkelt, fordi de gjerne er lokalisert helt
                        inntil kirkebygg og i så tett tilknytning at det ikke er så lett å løsrive
                        dem. Det er prester som bor i boliger i dag, og de vil jo da trenge
                        overgangsordninger. Ikke minst vil det utløse skattemessige utfordringer for
                        dem som skal bo i boliger. I det øyeblikket boplikten forsvinner, utløser
                        det helt andre ordninger. 

Men, som sagt, alle har samme grunnholdning: Noen endringer må gjøres. Det
                        fungerer ikke etter intensjonene, og da må vi tørre å gripe fatt i det. 

Fremskrittspartiet vil fjerne boplikten for menighetspresten omgående. Når
                        Høyre ikke har villet gå med på det, er det fordi en føler at det er
                        utfordringer som ikke er avklart. Derfor har en hatt et annet forslag. 

Flertallet vil avvente hva Presteforeningen sier, og det er flott, for det er
                        viktig å ha respekt for de ansatte. Men når vi husker at hovedintensjonen er
                        menighetenes beste, og hva som kan sikre gode tjenester i menigheten, er det
                        også viktig å ta det med. Høyre har derfor foreslått – og hadde håpet at vi
                        kunne samle oss om det – å sette i gang en prosess som involverer alle
                        berørte parter. 

Jeg er sikker på at saken uansett setter i gang en prosess og vil takke for
                        gode innspill fra alle som jeg har snakket med i forbindelse med saken. Så
                        håper jeg at Presteforeningen gir det nødvendige signalet. Jeg anser dette
                        nesten som en førstegangsbehandling, eller oppstarten på en prosess. Jeg
                        håper regjeringspartiene og statsråden vil følge opp. Hvis ikke vil uansett
                        Høyre, sammen med Fremskrittspartiet, passe på at saken ikke stopper med
                        dette. 

Til slutt tar jeg opp forslaget fra Høyre i saken. 

 Representanten Svein Harberg har tatt opp det forslaget han refererte til.
                    

 Først vil jeg takke saksordføreren, som har gjort en veldig grundig og god
                        jobb i forbindelse med saken om oppheving av boplikten. Han hadde en
                        usedvanlig god framstilling av saken. Det synes jeg absolutt er verdt å
                        nevne. 

Diskusjonen om oppheving av boplikten er langt fra av ny dato. Boplikten har
                        vært et tema og en gjenganger på Presteforeningens generalforsamling flere
                        ganger, uten at man har kommet fram til hvordan dette skal løses. 

Litt historie vil jeg også ta med: Boplikten skriver seg altså tilbake til
                        middelalderen, da driften av prestegårdene utgjorde hovedinntekten til
                        prestene. Det var to hovedårsaker til at en hadde boplikt: Prestegården var
                        tjenestebosted med kontor og en samlingsplass for kirkelig arbeid. Det
                        skulle sikre rekruttering. I dag er det kirkelig fellesråd i den respektive
                        kommune som har ansvaret for kirkekontoret. Presten har også fått tilnærmet
                        lik arbeidstid og lønn som andre arbeidstakere. I mange tilfeller er faktisk
                        boplikten grunnen til at prester takker nei til å ta tjeneste. 

For noen er det en fordel at det står en bolig og venter på den nytilsatte
                        presten. Dette kan løses ved at kommunene er behjelpelige med å skaffe den
                        lokale presten bolig dersom denne ønsker det. Boplikten er en antikvarisk
                        ordning som har gått ut på dato for lenge siden, og som er til hinder for at
                        presten får bo i egen bolig. Noen prester opplever at boplikten er en
                        tyngende plikt som griper altfor langt inn i prestefamiliens privatliv. 

Et eksempel på hvordan boplikten oppleves, er beskrevet slik: 

«Eg set i stova vår – vår stove! Vi har flytta i eige hus for første
                            gong, i ein alder av 60+. Vi har kome heim, heim til Skår! I 27 år har
                            vi budd i prestegarden i Masfjorden, og vi har hatt det så flott der!
                            Men sjølv om det var vår heim så var det ikkje vår heim likevel. I alle
                            år har ein snikande tanke lagt på lur, kva om noko skjer med presten?
                            Kvar skal vi flytta dersom familien har tre mnd. på seg å flytta ut på?
                            Heldigvis har det gått bra for oss, og vi har fått ei «styrt» flytting.
                        

Buplikta for prestar er spesiell, på godt og vondt. Vi har fått bu i ein
                            stasleg gamal prestebustad med historie, kultur og mange kvadratmeter og
                            det har vore på mange måtar eit privilegium. Minuset for oss som
                            prestefamilie har vore usikkerhet om framtid, at draumen om eige reir
                            først kan realiserast når vi nesten er pensjonistar.» 

Dette viser at boplikten ikke bare er et gode. 

Det er enighet i komiteen om at det er flere forhold ved dagens
                        bopliktordning som bør vurderes. Dessverre er det ikke politisk vilje til å
                        ta tak i det gamle systemet, noe som medfører stor usikkerhet for
                        prestefamilier, og som betyr at de prestene som har egen bolig, eller som
                        ønsker å skaffe seg en, må leie den ut. Flertallet vil heller vente til
                        Presteforeningen har behandlet saken, og avvente og vektlegge innspill fra
                        tjenestemannsorganisasjonene før en gjør noe med saken. Dersom alle partier
                        mener at det må skje endringer i boplikten, synes jeg ikke det er urimelig
                        om det i dag blir gitt signaler om hvordan en ser for seg en framtidig
                        ordning, slik at generalforsamlingen kan ta det med i debatten de skal ha
                        ganske snart. 

Fremskrittspartiet mener det er, og bør være, i kommunens interesse å være
                        behjelpelig med å skaffe den lokale presten bolig dersom denne ønsker det.
                        Fremskrittspartiet mener også at dagens bopliktordning ikke er i tråd med de
                        krav og forutsetninger som ligger til grunn for dagens prestetjeneste eller
                        arbeidsgiverpolitikk. Derfor bør den avvikles, slik det har skjedd med
                        boplikt for andre grupper, som fylkesmenn og ansatte i Forsvaret. 

«My Home is My Castle», sier de i England. Det sier vi også her i Norge, og
                        da er det fryktelig synd på alle prestene som ikke får muligheten til å
                        skaffe seg eget bo på grunn av at vi har en antikvarisk ordning, som i
                        realiteten er gått ut på dato for mange år siden. Så også prestene bør få
                        muligheten til å si: «My Home is My Castle.» 

Med dette fremmer Fremskrittspartiet sitt forslag i saken og ber om at
                        stemmegivningen legges opp slik at Fremskrittspartiet subsidiært kan støtte
                        Høyres forslag i saken. 

 Representanten Bente Thorsen har tatt opp det forslaget hun refererte til.
                    

 Buplikta var historisk ein del av prestane si lønn. Ho er definert både i
                        lovverket og i Tenesteordning for prestar. 

Eg tillet meg litt historikk: 

Først i 1955 vart prestane i Den norske kyrkja statslønte. Fram til då var
                        prestegarden ein nødvendig del av prestane si lønn. Buplikta vart ikkje
                        oppheva, sjølv om det å disponere prestegarden ikkje lenger var
                        hovudinntekta til prestane. Den geistlege lønningslov av 1957, § 9, inneheld
                        ein heimel om buplikt for prestane. Denne heimelen vart erstatta av ein ny –
                        § 33 – i lov om Den norske kirke, av 7. juni 1996, som med omsyn til
                        innhaldet er på linje med lønningslova frå 1957. Men vi skal merke oss at i
                        den lova står det ikkje noko om buplikt. 

Buplikta er regulert i § 19 i Tjenesteordning for menighetsprester, som er
                        fastsett ved kronprinsregentens resolusjon av 19. oktober 1990, i medhald av
                        Grunnlova § 16. Dette viser at tenestebustadordninga har vore, og er, ein
                        del av prestane sine normale tilsetjingsvilkår. Ut frå denne ordninga har
                        prestane ikkje berre plikt, men også ein rett til å bu i den tenestebustaden
                        som er lagd til stillinga. 

Dette betyr at oppheving av § 33 ikkje fjernar buplikta, men berre kommunen
                        si plikt til å stille bustad til disposisjon for prestane. Dette vil i sin
                        tur føre til store økonomiske og administrative konsekvensar for staten. 

Det har vore einigheit om buplikta og buplikta sine intensjonar. Det
                        overordna formålet med buplikta har vore behovet for 

å ha presten busett innanfor soknet sine grenser ut frå nærleik,
                                tryggleik, synlegheit og virke i lokalmiljøet 

ved tenestebudstadordninga å bidra til rekruttering til
                                prestestillingar i heile landet 

å bidra til mobilitet i presteskapet 

Samfunnet og lokalsamfunna er i stadig endring. Dette må vi ta inn over oss.
                        Nye ordningar må ofte tilpassast desse endringane. Slik er det kanskje også
                        for prestane og ordningane deira. 

For andre yrkesgrupper i landet vårt er buplikta i all hovudsak oppheva. Slik
                        sett er det nok på høg tid å sjå på om ordninga for prestane verkeleg
                        fungerer etter intensjonane, og kva som eventuelt bør vidareførast. Etter
                        mitt syn bør det, i tråd med utviklinga elles i samfunnet, utviklast ein
                        praksis som er god både for presten og for soknet. 

Det vert for enkelt å behandle spørsmålet om buplikt utan å ta omsyn til dei
                        store geografiske forskjellane knytte til bustadmarknaden, bustadprisar,
                        bustadstandard og rekruttering til presteyrket. Difor vert det feil å vere
                        heilt for eller heilt imot bupliktprinsippet før fleire sider av denne saka
                        er grundigare utgreidde. 

Vi er kjende med at Presteforeningen skal behandle spørsmålet om buplikt på
                        generalforsamlinga si no til våren. I Arbeidarpartiet finn vi det naturleg å
                        avvente denne generalforsamlinga. Vi vil gjerne høyre og sjå innspel frå
                        tenestemannsorganisasjonane før vi tek endeleg stilling i denne saka. 

Vi er glade for at Kristeleg Folkeparti og Venstre støttar regjeringspartia i
                        dette synet. 

Eg synest det er noko underleg at Framstegspartiet, eit parti som vanlegvis
                        er oppteke av å halde seg inne med Kyrkja, foreslår eit så radikalt tiltak
                        som å fjerne heile bupliktordninga over natta, utan at dette vert drøfta med
                        dei dette gjeld – prestane i Den norske kyrkja. 

Heilt til slutt vil eg takke saksordføraren for godt samarbeid. Vi får nok
                        fleire moglegheiter til å snakke saman i denne saka. 

 Jeg vil også takke forslagsstillerne for å minne oss om en interessant
                        debatt. Jeg sier minne om, fordi dette jo er en debatt som er på gang, og
                        som vi nå gjennom ordskiftet her i dag gir våre bidrag til. Det meste er jo
                        allerede sagt. Her har det vært god saksordførerpresentasjon og veldig mange
                        gode innlegg å bli klok av. 

En tilleggsbegrunnelse for at denne debatten kommer opp, eller rettere sagt
                        er i gang, er at i forbindelse med hele denne stat–kirke-debatten – dette at
                        vi gradvis skal skille stat og kirke fra hverandre – må ikke minst Kirken
                        selv på en offensiv måte ta tak i dette som arbeidsgiver og se på hvordan en
                        på en best mulig måte på alle mulige områder kan legge til rette for sine
                        «arbeidstakere», for å bruke det begrepet. Nettopp ut fra den begrunnelsen,
                        ut fra denne arbeidsgiverbegrunnelsen, syns jeg det er så veldig viktig det
                        som ligger i forslaget fra flertallet her, og som absolutt også ligger i
                        forslaget fra Høyre: Dette må en kjøre en prosess på, det er en prosess, og
                        det skulle bare mangle at vi ikke kjører en god prosess på dette. 

Det er nemlig slik, som flere har sagt – og der er jeg også litt overrasket
                        over Fremskrittspartiet – at her er det ulike oppfatninger ute blant dem som
                        nyter godt av/blir rammet av nåværende ordning, av veldig forståelige
                        årsaker. I den grad jeg skal si noe om hva jeg tror kommer til å bli
                        løsninga her, er det det at jeg både tror og håper at den nye ordninga vil
                        bli en fleksibel ordning, der de som skal nyte godt av en slik bolig, har
                        muligheter til å legge inn sine ønsker og tanker omkring dette. Så tror jeg
                        ikke minst det enkelte sogn og den enkelte kommune også vil opptre litt
                        ulikt her, bl.a. ut fra hvordan en på best mulig måte kan rekruttere folk
                        til prestestillinger, og ut fra hensynet til hvordan en i det hele tatt kan
                        stå fram som en mest mulig attraktiv arbeidsgiver. 

Så jeg ser fram til en spennende debatt videre, både i seg selv og som en del
                        av den store debatten som vi skal ha i årene framover. 

 Jeg har også lyst til å slutte meg til dem som har takket for at debatten
                        holdes varm. Jeg tror det er veldig viktig at vi har sånne saker oppe til
                        diskusjon med jevne mellomrom. 

Ordningen med boplikt for menighetsprester har en lang historie. Boplikten
                        var historisk sett en del av godtgjørelsen til prestene. Presteboligen var
                        derfor ofte et gårdsbruk med stor bygning og med arbeid for flere knyttet
                        til selve gårdsdriften. 

I boken Norske prestegarder skriver Jan E. Horgen: 

«Midt i bygda lå den der, prestegarden. En gard blant de største i bygda,
                            med store hus, med artsrik hage, med åkrer og enger som ofte, men ikke
                            alltid, var blant de mest veldrevne. Alle i bygda visste hvor presten
                            bodde. Alle hadde ærend dit en gang i blant. Vegen til prestegarden fikk
                            aldri gro til. Dit søkte ikke bare bygdefolk for kirkelige eller
                            verdslige anliggender. Også vegfarende søkte dit for nattely eller litt
                            lengre opphold. Prestegarden var små sentra der mange veger og mange
                            folk møttes.» 

Hovedbegrunnelsen for ordningen har vært nærhet, trygghet, synlighet og virke
                        i lokalmiljøet. Boplikten har fungert som et viktig redskap for å sikre
                        rekruttering til prestestillinger i hele landet. 

I gammel Tjenesteordning for menighetsprester var det lagt inn en bestemmelse
                        om at presten ikke kunne bo utenfor prestegjeldet uten samtykke fra
                        departementet. Gjennom en slik bestemmelse sikret en at presten bodde i
                        prestegjeldet/soknet, noe som har vært sentralt i begrunnelsen for å ha
                        tjenestebolig for prester. 

I ny tjenesteordning er dette endret til at presten ikke kan bo utenfor
                        tjenestedistriktet, altså prostiet, uten at departementet gir sitt samtykke.
                        Ordningen bidrar til å opprettholde mobilitet i presteskapet. Tanken er at
                        bytte av stilling er lettere når en kan gå fra et leieforhold til et annet
                        framfor å måtte lete etter og leie bolig selv, eller alternativt kjøpe og
                        selge bolig i forbindelse med flytting. 

Historisk sett er det altså menighetens eller arbeidsgivers behov som står i
                        sentrum. 

Det er åpenbart ikke alle av fortidens begrunnelser som er gyldige for de
                        menighetsprestene som fortsatt er bundet av boplikten i sin menighet.
                        Samtidig er det fortsatt argumenter som taler for en ordning som sikrer
                        presten bolig på tjenestestedet. 

I dagens samfunn er det verken behov for gårdsbruk eller store bygninger for
                        å tjene sin menighet. Presten har fått eget kontor, og ingen forventer at
                        han skal slå opp dørene til store stuer for soknebarna eller vegfarende som
                        trenger nattely. 

Det som i sin tid var regnet som det viktigste virkemiddelet for å sikre
                        prestedekning, kan i dag ha stikk motsatt virkning: Det kan virke som en
                        barriere for rekruttering. 

Manglende vedlikehold, store og trekkfulle hus med dertil store
                        fyringsutgifter er nevnt som noen av årsakene til at prester kvier seg for å
                        takke ja til en stilling. 

Mens arbeidstakere i andre yrker fritt kan legge seg opp egenkapital gjennom
                        å eie sin egen bolig, har ikke prestene den samme anledning til å få sitt
                        eget. Sånn sett er boplikten en binding som begrenser presten og hans/hennes
                        families økonomiske frihet også for framtida. Dersom en prest etter flere
                        års prestetjeneste ønsker å skifte beite, vil vedkommende starte langt etter
                        de andre som ellers er på boligmarkedet. I en situasjon der f.eks. presten
                        dør, vil plutselig resten av familien også være i en svært vanskelig
                        situasjon. 

Boplikten har vært gjenstand for diskusjon internt i Kirken flere ganger. Et
                        utvalg nedsatt av representantskapet i Presteforeningen har sett på dagens
                        boligordning. Boligordningen skal, etter det jeg har hørt, opp på
                        generalforsamlingen til Presteforeningen denne våren. Som ved tilsvarende
                        undersøkelser tidligere er prestene sjøl delt i spørsmålet om ordningen er
                        et gode eller ikke. Hvis de kunne velge fritt, svarer imidlertid 72 pst. at
                        de ville foretrukket å bo i egen bolig. Likevel ser vi også at det kan være
                        mange fordeler med at kommunene har plikt til å tilby egnet bolig til
                        presten eller prosten. 

For Senterpartiet er hensynet til rekruttering og det å sikre prestedekningen
                        i landet avgjørende viktig. En ordning som er etablert bl.a. for å ivareta
                        disse hensynene, viser seg altså i enkelte tilfeller å kunne stå i vegen for
                        sitt eget formål. 

Senterpartiet er for å fjerne boplikten på sikt. Men vi ser samtidig at en
                        avvikling av ordningen reiser en lang rekke spørsmål – som for øvrig også
                        saksordføreren har redegjort for – som må vurderes, og som innebærer at en
                        rekke hensyn må ivaretas. I denne saken er det viktig at de berørte partene
                        sjøl har hånden på rattet. Så skal vi vurdere videre de forslagene som
                        eventuelt kommer. 

Jeg viser i den forbindelse til innstillingen og merknadene som berører
                        dette. 

 Som vi hører her i salen, og som mange har vært igjennom, har det over lang
                        tid vært enighet om boplikten og intensjonene med den. Mange har sagt noe om
                        hvilke kriterier som har vært viktige, og hva som har vært bra med
                        boplikten. La meg nevne tre: 

Det ene er menighetens behov. Det har ligget inne som en klar forutsetning.
                        Det å ha en prest som er nær og til stede, betyr mye for mange. Presten er
                        ofte til stede i de næreste seremoniene kirkemedlemmene har i forbindelse
                        med bryllup og i forbindelse med begravelse. Da er det å ha nærhet og
                        kjennskap viktig for mange. 

Det å forstå det lokalsamfunnet du virker i som prest, er viktig. Nå har
                        Prostereformen og en del endringer gjort at avstanden til den helt nære
                        lokale menighet er blitt større, men spørsmålet er jo om en fjerning av
                        boplikten fører til en ytterligere avstand. 

Andre argumenter har vært at vi må ha prester i hele landet. Om dette
                        fungerer positivt eller negativt, ja derom strides de lærde – eller de
                        geistlige, kan vi nesten si i denne sammenhengen. Det er ikke tvil om at det
                        å ha en mobilitet fra boligområder med dyre boliger til boligområder med
                        billigere boliger vil være vanskelig. Hvis du starter tjenestegjerningen din
                        på et sted med lave boligpriser, uten boplikt og bolig til stede, vil det å
                        flytte til et større pressområde kanskje være vanskelig. Så kan man jo se at
                        innen flere yrkesgrupper flytter man mindre i dag enn det man gjorde før.
                        Noen har vært inne på Forsvaret som en del av det. 

Det å bytte stilling, ikke bare det å gå fra prest til prestegjeld, men også
                        å gå fra prest til et annet yrke vil være en utfordring. 

Jeg tror den store mangelen ved boplikten har vært at hensynet til presten og
                        prestens familie ikke har vært nevnt som de gode intensjonene med den. Det
                        tror jeg har vært en av årsakene til at Presteforeningen gjentatte ganger
                        har vært opptatt av å ta opp denne diskusjonen. Helt fra generalforsamlingen
                        i 2000 – vi hadde dette oppe også i 2006 og skal ha det opp i 2012 – hadde
                        mange trodd at ved disse veikryssene ville prestene ha gått for å oppheve
                        boplikten. Det er et signal til oss at prestene med et ganske overveiende
                        flertall flere ganger har understreket at de ønsker å beholde denne
                        boplikten. 

Så understreker mange, og det gjør mange her også, at det også handler om
                        botilfredsheten. De som er fornøyd med boplikten, er ofte de som er fornøyd
                        med boligen de bor i. De som er misfornøyd med boplikten, er de som er
                        misfornøyd med nivået på den boligen de bor i. Det kan handle om
                        vedlikehold. Da tenker jeg: Hvis det er dårlig vedlikehold som er
                        utfordringen, kan det hende at det går an å løse dette ved å utføre et bedre
                        vedlikehold i stedet for å ta vekk boplikten. Vi må svare på de spørsmålene
                        som presten og prestefamilien faktisk har. 

I 2012 har Presteforeningen igjen hatt en lang utredning. Jeg hører at flere
                        har hentet sine innlegg fra den utredningen og gått gjennom mye av det som
                        Boligutvalget nå har lagt fram for generalforsamlingen. Jeg tror det er
                        utrolig viktig at vi venter på det. Jeg er, som flere, forundret over at
                        Fremskrittspartiet er klar for å avvikle denne ordningen i dag. Jeg må også
                        si at innspillet om at vi kunne være et høringsorgan til Presteforeningens
                        generalforsamling, er en underlig måte å tenke på i denne sal. Vi er ikke et
                        høringsorgan, vi er et beslutningsorgan. Det er som regel omvendt, nemlig at
                        det er prestene, de ansatte, Kirken som kommer med høringsresultatet til
                        oss, og vi må ta beslutningene. Sånn burde det ha vært i denne prosessen
                        også. 

Så har flere vært inne på det med lønn. Jeg har prøvd å lete etter hva
                        representantene egentlig sier. Det er ikke tvil om at hvis Stortinget på
                        egen hånd nå opphever boplikten uten at man ser på det generelle lønnsnivået
                        til prester, men ensidig sier opp boplikten uten at dette blir en del av
                        arbeidstakernes mulighet til å ta det med seg inn i en diskusjon om lønns-
                        og ansettelsesforhold, vil det forundre meg. Det forundrer meg også veldig
                        mye at Fremskrittspartiet er klar for å avvikle ordningen i dag. Jeg synes
                        også at Høyre peker litt for mye i retning av at denne ordningen skal
                        oppheves. Vi ønsker justeringer. 

 Saksordføreren, Svein Harberg, har på en utmerket måte gjennomgått både de
                        lovmessige forholdene og de dilemmaene denne saken har. Det har vært fokus
                        på både kirkelovens bestemmelser og den tjenesteordningen som er fastsatt
                        for menighetsprester i dag. 

La meg få lov til å dvele litt ved en annen side av denne saken, for i
                        tillegg til tjenesteordningens generelle bestemmer hviler boplikten også på
                        den enkelte prests arbeidsavtale med staten. Boplikten er en del av
                        vilkårene for arbeidsforholdet. Boplikt tas derfor inn i utlysningen av
                        stillingen og i arbeidsavtalen med presten. En prest som har en stilling med
                        boplikt, har derfor en plikt, men også en avtalefestet rett til å bo i
                        tjenesteboligen så lenge han eller hun er i stillingen. Staten har derfor en
                        avtalemessig forpliktelse til å sørge for at det blir stilt en bolig til
                        rådighet. 

Utgangspunktet må være at staten ikke ensidig kan endre disse individuelle
                        arbeidsavtalene. Det ville i så fall være ganske oppsiktsvekkende og langt
                        unna den måten vi pleier å forholde oss til den type spørsmål på her i
                        landet. 

Det følger ikke med boplikt med alle prestestillinger. I en del tilfeller
                        lyses prestestillinger ut uten boplikt, også i dag. Hvis stillingen ikke er
                        utlyst med boplikt, har presten verken rett eller plikt til å bo i en
                        tjenestebolig. Enkelte prester har også fått fritak etter en konkret
                        vurdering, f.eks. på grunn av høy alder eller helsemessige forhold. 

Det er i dag ca. 920 presteboliger i Norge. Ca. 430 av boligene er eid av
                        Opplysningsvesenets fond og ca. 490 av kommunene. Tallene vil variere noe
                        over tid, ettersom boliger kjøpes og selges etter konkrete vurderinger. 

Forvaltning av presteboligene er en vesentlig oppgave for Opplysningsvesenets
                        fond, både finansielt og rent praktisk. Fondet har siden 2002 også hatt
                        finansieringsansvaret for de kommunale presteboligene. En forskrift gir
                        regler for beregning av kommunenes utgifter ved å holde presteboliger. I
                        refusjonsbeløpet til kommunene inngår et kapitaltilskudd til forrentning av
                        boligens anskaffelseskostnad, et vedlikeholdstilskudd og tilskudd til
                        dekning av kommunale utgifter. Etter at denne forskriften ble vedtatt, har
                        ca. 40 pst. av kommunale presteboliger enten blitt rehabilitert eller byttet
                        ut. Det har ført til en betydelig standardheving av disse boligene, og det
                        er slik at to tredjedeler er fornøyd med standarden på de boligene de har i
                        dag. 

En oppheving av kirkeloven § 33 ville ta bort kommunenes plikt til å stille
                        bolig til rådighet for prestene, men ville ikke endre de avtalemessige
                        forpliktelsene staten har overfor prestene som allerede bor i tjenestebolig.
                        Fondet vil ikke ha mulighet til å kompensere et bortfall av de kommunale
                        boligene over natten. En lovendring nå ville derfor kunne få store
                        økonomiske og administrative konsekvenser for staten og eventuelt for
                        fondet. En kunne f.eks. tenke seg at eksisterende kommunale boliger
                        eventuelt måtte kjøpes ut, nye boliger måtte kjøpes inn eller utgifter til
                        husleie måtte dekkes. 

Så tror jeg det er viktig å tenke på at denne saken ikke bare dreier seg om
                        prestens arbeidsforhold. Boplikten har lange tradisjoner, og det ville være
                        oppsiktsvekkende dersom vi i denne saken – som i veldig mange andre saker –
                        ikke skjelte til det som de demokratiske organene i Den norske kirke mener.
                        Menighetene er vesentlige i forhold til det som var intensjonen med denne
                        ordningen, og derfor tror jeg at en ensidig opphevelse av den plikten
                        gjennom et vedtak i Stortinget også ville forundre mange i menighetsrådene
                        og i menighetene. 

Så er det, som flere her har sagt, en interessant debatt som skal gå på
                        Presteforeningens generalforsamling, der en sak om boplikt og tjenestebolig
                        skal drøftes. Rapporten viser jo at det er ulike meninger om boplikt i
                        Presteforeningen; noen ønsker endringer, andre gjør det ikke. Så er det også
                        flere arbeidstakerorganisasjoner enn Presteforeningen som det er viktig å
                        høre hvis en eventuelt skal gå videre med denne saken. 

Så jeg mener at det er naturlig å avvente behandlingen på Presteforeningens
                        generalforsamling før vi tar stilling til hvordan vi skal gå videre med
                        denne saken. Men jeg skal selvsagt både følge med på det som skjer i
                        Presteforeningen, og ha et godt øre til det som skjer i Kirkemøtet og
                        Kirkerådet når vi skal bestemme oss for hvordan vi går videre i tiden
                        framover. 

 Det blir åpnet for replikkordskifte. 

 Statsråden var veldig opptatt av arbeidstidsavtalen til prestene og å komme
                        til en løsning der. Det er jeg ganske sikker på er fullt mulig å få til, å
                        få en løsning både med prest og med menighet som kan være tilfredsstillende
                        – slik det ble gjort med oppheving av boplikt for fylkesmenn og ansatte i
                        Forsvaret. 

Flertallet er også tydelig på at det må skje endringer i boplikten, og at det
                        er et gammeldags system. Boplikten har også tidligere vært et tema på
                        Presteforeningens generalforsamling uten at de har kommet fram til noen
                        konklusjon. Dersom de heller ikke denne gangen kommer med en entydig
                        anbefaling, vil da statsråden ta grep som medfører at prestene, på lik linje
                        med andre, får frihet til å velge bolig selv og slippe å være leiefolk i
                        offentlige boliger? 

 Det er vel ikke bare arbeidstidsavtalen for prestene som må endres dersom en
                        skal gjøre endringer her – hele arbeidsavtalen med over tusen prester må i
                        så fall reforhandles. Jeg tror det er riktig, som representanten Dagrun
                        Eriksen sier, at det vil være oppsiktsvekkende hvis dette skjedde uten at
                        det også kom et krav om lønnskompensasjon. Så jeg tror det er viktig at man
                        tar de eventuelle endringene i et nært samarbeid med Kirkens organer, og jeg
                        tror det vil være klokt å høre på Kirkens organer også i denne saken. Så
                        synes jeg det er riktig at vi avventer både det Presteforeningen og
                        eventuelt andre organisasjoner innenfor Kirken mener, før vi tar stilling
                        til hvordan vi går videre. 

Så er det jo ikke slik at et flertall av prestene ønsker seg en annen
                        ordning. De fleste er fornøyd med ordningen slik den er i dag. Men det er
                        andre som ønsker seg andre ordninger. Så jeg tror en fremtidig vei er å
                        finne mer fleksible løsninger enn dagens organisering, selv om jeg her og nå
                        ikke vil være helt sikker på hvordan en slik ordning kan utformes. 

 Statsråden var tydelig i sitt innlegg på at det ikke bare er Presteforeningen
                        som er en viktig part i saken, fordi ordningen også – kanskje ikke minst –
                        er ment å skulle tjene menigheten og menighetens medlemmer. Vil statsråden
                        som oppfølging av denne saken – uavhengig av Presteforeningens vedtak på
                        sitt landsmøte – aktivt involvere de andre i Kirkens organisasjoner i en
                        dialog for å høre hva de mener om ordningen? 

 Ja, både arbeidstakersiden, der det er flere organisasjoner som organiserer
                        prester, og de forskjellige andre kirkelige organene bør jo være en
                        samspillspartner med oss i denne saken. Vi står midt i et kirkeforlik, og
                        jeg tror det ville være uklokt om vi ikke konsulterte Kirkens organer i en
                        sak som er viktig for – selvsagt – dem det gjelder, prestene, men jeg mener
                        at også menighetene og Kirkens organer er så viktige i denne saken at det
                        ville være naturlig å drøfte den saken i de foraene vi har, og de samtalene
                        vi har med Kirkerådet, og for så vidt også med Kirkelig
                        arbeidsgiverorganisasjon. 

 Replikkordskiftet er omme. 

De talere som heretter får ordet, har en taletid på inntil 3 minutter. 

 Jeg kan berolige både representanten Gjelseth og andre representanter som har
                        hatt ordet, med at Fremskrittspartiet er veldig opptatt av å ha et godt
                        forhold til Den norske kirke. Vi er også opptatt av å ha et godt forhold til
                        prestene og til deres familier, og med bakgrunn i det ønsker vi at prestene
                        selv skal få mulighet til å bestemme hvor de vil bo. Om det da kommer regler
                        med hensyn til avstand og slike ting fra menigheten, får det bli en sak når
                        den tid kommer. 

Det har blitt sagt mye nå i denne saken, men det som er helt tydelig, er at
                        det er en fryktelig vanskelig sak for prestene. Dette med boplikten er noe
                        de har diskutert i 10–20 år og med jevne mellomrom hatt på agendaen. Det er
                        ikke bare enkelt. Det er heller ikke enkelt for kommunene, som må stille
                        denne boligen til disposisjon dersom bispen gir fritak for presten. Dette
                        gjelder mer enn prest og menighet, det er òg en utfordring for kommunene,
                        som må sitte med presteboliger som de ikke får full kompensasjon for fordi
                        presten har fått opphevet boplikten sin. 

Men det viktigste for oss i denne saken er faktisk at vi mener det er en
                        menneskerett å få bestemme hvor en selv vil bo. Det er merkelig at det skal
                        være så fryktelig vanskelig at prestene skal få lov til å bo hvor de vil,
                        når vi har sett at andre yrkesgrupper klarer å ivareta sine oppgaver på en
                        eksemplarisk måte, uten at de lenger er nedtynget av boplikt. 

Når det gjelder nærhet til menigheten, var representanten Eriksen inne på det
                        og hevdet at nærheten er redusert allerede i dag. Men i Fremskrittspartiet
                        tror vi faktisk at prestene selv er interessert i å ha nærhet og kontakt med
                        menigheten sin. Hvorfor skal de ellers være prester? Det er det som ligger i
                        prestetjenesten. Jeg synes det her blir problematisert utrolig mye. Det er
                        ikke å gå framover i denne saken å se spøkelser bak hvert hjørne. Det er
                        helt utrolig. 

Vi kan òg si at prestene faktisk har kommet såpass langt i dag at de har tatt
                        i bruk ny teknologi. Det er kanskje noe nytt for enkelte. De bruker faktisk
                        IT for å holde kontakt både med menigheten og med enkeltmedlemmer osv. De
                        har faktisk også mobiltelefon som gjør at de kan ta kontakt og ta imot
                        henvendelser akkurat når det måtte passe menigheten og presten, som for
                        øvrig har tjenestetid fra kl. 8 om morgenen til kl. 5 om ettermiddagen. 

 Jeg må si at jo mer jeg jobber med denne saken, jo vanskeligere har det vært
                        for meg å ta en konklusjon på de enkelte områdene, for det er ting som taler
                        for og imot omtrent på alle de problemområdene vi har trukket opp i saken.
                        Det er utfordringer som må møtes for Kirken, og det er utfordringer som skal
                        møtes i forhold til prestene. 

Når det gjelder tilgjengelighet og nærhet, som Bente Thorsen nettopp var inne
                        på i sitt innlegg, oppleves det for mange å være viktig at en kan få fatt i
                        noen. SMS, internettløsninger og web-baserte løsninger er kanskje det vi
                        bruker mest i dag, men av og til er det slik at når det gjelder, så må du
                        sitte ansikt til ansikt med en eller kjenne en hånd på skulderen. Dette skal
                        òg løses. Her ser vi spennene i de utfordringene vi har, og vi må finne gode
                        løsninger. 

Det samme er det med økonomi. Ja, dette må selvfølgelig være en del av
                        dialogen med prestenes organisasjoner. Det har vi òg bemerket i våre
                        merknader i saken; det er helt sentralt. Noen søker fritak fordi de mener de
                        taper penger på å bruke ordningen, noen mener det er viktig å beholde
                        ordningen fordi dette er god økonomi. Her òg blir det store utfordringer for
                        å finne ut hva som er realiteten, og hvordan det skal løses økonomisk. 

Det er ett poeng som man har vært lite inne på, og som jeg har lyst til å
                        løfte opp. Prester har også familier, de har ofte barn som går i skole, som
                        er engasjert i et lokalmiljø. Jeg må si jeg skulle ønske at det oftere hadde
                        vært større fleksibilitet, større mulighet for dispensasjon for å ivareta
                        barnas hverdag i en situasjon der far eller mor kanskje skifter stilling
                        innen et relativt nært område. 

Så må jeg bare kommentere til Dagrun Eriksen som mente at Høyre gikk langt i
                        å oppheve hele greia. Da tror jeg at jeg rett og slett vil sitere forslaget
                        vårt, for vi ber altså «regjeringen i samarbeid med kirkens organisasjoner
                        sette i gang en prosess for å avvikle hele eller deler av dagens ordning med
                        boplikt for geistlige tjenestemenn, og fremme en sak for Stortinget med ny
                        ordning (…)». Det er hele poenget. Alle er enige om at det må gjøres
                        endringer, det viktige er å få fram en ny ordning som ivaretar disse
                        tingene. 

Takk for en god debatt som understreker at det er enighet om behovet for
                        endring. Jeg håper statsråden tar imot utfordringen, at saken må arbeides
                        videre med uansett hva som skjer på Presteforeningens møte. Det tror jeg
                        blir tilfellet. 

 Det var egentlig først og fremst replikkrunden som Fremskrittspartiet hadde
                        med statsråden, som gjorde at jeg tok ordet. Jeg synes at hvis
                        generalforsamlingen til Presteforeningen nok en gang skulle ende opp med å
                        si nei, er det oppsiktsvekkende at spørsmålet fra Fremskrittspartiet var om
                        statsråden da vil overkjøre prestene, når de etterpå her holder et flammende
                        innlegg om at det er prestene vi må lytte til. Det henger ikke helt i hop. 

Jeg tror at en skal se på historien her. Nå tok jeg dette papiret med meg opp
                        for å kunne lese følgende: I oktober 1999 var det et boligutvalg som la fram
                        en omfattende rapport. Denne ble det stemt over under generalforsamlingen.
                        152 delegater stemte for å opprettholde ordningen, mens 78 delegater stemte
                        for en avvikling. Så satte man i gang en prosess i 2003, og i 2004 ble
                        konklusjonen at hovedstyret ville ha en konsekvensutredning, litt som det vi
                        snakker om i dag. I 2006 skulle man også ha dette opp. Da ble det gjort et
                        vedtak hvor man ikke gikk for å endre boplikten eller oppheve den, men
                        justere den. Da var det fem punkter man ville ha: Det var å oppnå en
                        ensartet ordning for alle tjenesteboliger, det var å sikre en boligstandard
                        som er i samsvar med Presteforeningens krav til presteboliger, det var at
                        arbeidsgiver forvalter alle tjenesteboligene, det var å sikre en
                        boligordning som virker rekrutterende, og det var ensartede fritaksregler
                        for boplikten i alle bispedømmer. Dette fikk 141 stemmer, mens det var 71
                        som stemte imot. Nå har man et nytt utvalg, og det skal behandles nå i vår. 

Prestene ser mange av de utfordringene de står i, daglig. Det tror jeg er
                        grunnen til at såpass mange, selv om det er minuser ved den, fortsatt mener
                        at det er viktig å opprettholde bopliktordningen. For Kristelig Folkeparti
                        kommer det til å være viktig hva Presteforeningen kommer fram til på sin
                        generalforsamling. 

Når Bente Thorsen sier at vi her kan håndtere prestegjerningen gjennom SMS og
                        nye medier, mener jeg at man ikke tar inn over seg at på noen områder er
                        kanskje nærhet det viktigste. Det er presten som går med dødsbudskap til
                        mange av menighetens medlemmer. Prester som skal jobbe i et ungdomsmiljø i
                        en menighet, må vite noe om de utfordringer som er, de må vite noe om
                        konfliktene som er – de må vite noe om rusutfordringene, de må vite noe om
                        fritidsmulighetene og ufordringene som ungdommene lever i og jobber i. Jeg
                        tror det er dette som gjør at så mange prester vegrer seg for å oppheve
                        boplikten. Men de understreker sterkt at vi trenger større fritaksmulighet
                        og større fleksibilitet. 

 Bente Thorsen har hatt ordet to ganger og får ordet til en kort merknad,
                        begrenset til 1 minutt. 

 Jeg føler rett og slett behov for å forklare litt til representanten Eriksens
                        innlegg. 

Jeg må si det forundrer meg – jeg trodde faktisk at representanten var
                        fullstendig klar over at den viktigste oppgaven som presten har, er den
                        diakonale gjerningen han skal utøve. Da er det veldig greit at jeg hadde
                        såpass tid igjen at jeg kan få lov til å minne representanten Eriksen på
                        det. Jeg tror faktisk de aller fleste av oss som er litt voksne, har fått
                        oppleve at en prest enten kan bety en god skulder å gråte på eller en god
                        hånd å holde i, eller at gode ord er blitt sagt. Jeg synes at det nivået som
                        representanten tar denne debatten på, ligger litt vel lavt. Hvis det var for
                        å opplyse om hvilke oppgaver presten har, skal jeg heller takke for det, men
                        jeg tror de aller fleste kjenner til dem. 

 Dagrun Eriksen har hatt ordet to ganger og får ordet til en kort merknad,
                        begrenset til 1 minutt. 

 Jeg vet ikke hvem av oss som begynte å senke nivået da SMS-ene kom inn i
                        bildet. 

Jeg tror vi alle er enige om at presten har sterke diakonale oppgaver, og det
                        var vel kanskje mitt poeng da jeg utfordret Bente Thorsen på nærhet. Men jeg
                        har også lyst til – nå kan dessverre ikke representanten svare – å utfordre
                        denne salen på noen formelle realiteter i saken, nemlig om en ensidig kan si
                        opp arbeidsavtaler uten at det går inn i en avtale. Skal denne salen være
                        høringsinstans for en generalforsamling, eller er det her beslutningene tas?
                        Det har vi fortsatt ikke fått svar på, men vi vet at Fremskrittspartiet er
                        klar til å gjøre ting, uansett hva Kirkemøtet, Kirkerådet, KA og
                        Presteforeningen skulle ende opp med. 

 Flere har ikke bedt om ordet til sak nr. 3. 





                    

 Under debatten er det satt fram to forslag. Det er 

forslag nr. 1, fra Bente Thorsen på vegne av Fremskrittspartiet
                                

forslag nr. 2, fra Svein Harberg på vegne av Høyre. 

Forslag nr. 1 lyder: 

«Stortinget ber regjeringen foreslå å oppheve kirkeloven § 33, samt
                                øvrige regler som er nødvendige for å oppheve boplikt og borett for
                                prester. Det iverksettes ingen nye arbeidsavtaler som omhandler
                                boplikt for prester.» 

Det voteres alternativt mellom dette forslaget og komiteens innstilling.
                        

Komiteen hadde innstilt: 

Dokument 8:16 L (2011–2012) – representantforslag fra
                        stortingsrepresentantene Tord Lien, Mette Hanekamhaug, Anders Anundsen og
                        Bente Thorsen om å oppheve boplikten for prestene. Endring i kirkeloven –
                        vedtas ikke. 

Votering:

Ved alternativ votering mellom komiteens innstilling og forslaget
                            fra Fremskrittspartiet ble innstillingen bifalt med 73 mot 24 stemmer.

(Voteringsutskrift kl. 16.41.17)

 Det voteres over forslag nr. 2, fra Høyre. Forslaget lyder: 

«Stortinget ber regjeringen i samarbeid med kirkens organisasjoner
                                sette i gang en prosess for å avvikle hele eller deler av dagens
                                ordning med boplikt for geistlige tjenestemenn, og fremme en sak for
                                Stortinget med ny ordning og de nødvendige lovendringer som følger
                                av dette.» 

Fremskrittspartiet har varslet at de støtter forslaget subsidiært. 

Votering:

Forslaget fra Høyre ble med 53 mot 43 stemmer ikke bifalt.

(Voteringsutskrift kl. 16.41.45)

 I sak nr. 4 foreligger det ikke noe voteringstema. 


                    
                    

 Ingen har bedt om ordet. 





                    

 Det foreligger ingen forslag til anmerkning, og Stortingets lovvedtak er
                            dermed bifalt ved andre gangs behandling og blir å sende Kongen i
                            overensstemmelse med Grunnloven. 

I sak nr. 6 foreligger det ikke noe voteringstema. 


                    
                    

 Da er Stortinget klar til å gå til votering over dagens kart. 





                
                
                

Voteringen i en sak finnes i slutten av referatet for hver enkelt sak.


            


            

 Dermed er dagens kart ferdigbehandlet. 

Forlanger noen ordet før møtet heves? – Møtet er hevet. 





                    
                    
                    

