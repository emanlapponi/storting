 Flere har ikke bedt om ordet til sak nr. 1.

(Votering, se side 2090)





                    

 Flere har ikke bedt om ordet til sak nr. 3 

(Votering, se side 2091)





                    

 Flere har ikke bedt om ordet til sak nr. 4. 

(Votering, se side 2092)





                    

 Flere har ikke bedt om ordet til sak nr. 6. 

(Votering, se side 2092)





                    

 Før statsråden får ordet, vil presidenten spørre om Per Sandberg vil ta opp sitt forslag. Det blir bekreftet.




Per Sandberg har da tatt opp det forslag som er inntatt i innstillingen. 




Regjeringen vil i løpet av svært kort tid fremme for Stortinget et forslag til ny bidragsordning som nettopp har rettferdig fordeling av utgiftene mellom foreldrene som et av de viktigste målene.




Representanten Sandberg sier i sitt innlegg at denne saken har vært preget av sendrektighet, men jeg tror nok det er det representanten Trond Helleland sier, som er det korrekte. Dette er et meget, meget komplisert saksfelt som det har vært krevende å gå inn i. Og det som har vært viktig for meg, er at vi har startet med blanke ark og prøvd å bygge opp et system der man har fulgt de intensjonene som Stortinget gjentatte ganger har understreket når det gjelder et nytt bidragssystem. Og jeg tror nok også representanten Per Sandberg ville ha erfart at det er ikke bare å arve en sak fra en foregående regjering, en må gå inn i dette på et eget grunnlag, og det gjør at prosessen tar tid. 




Jeg tror også at representanten Per Sandberg vil oppleve når han ser framlegget, at denne regjeringen ikke er så veldig farget av verken embetsverket eller Rikstrygdeverket. Vi holder oss til hovedprinsippene som Stortinget har gitt sin klare tilslutning til tidligere, men det er ingen tvil om at saken er komplisert, og at det vil være mulighet til å se på konkrete endringer også i forhold til det Regjeringen vil komme til å legge fram.




Jeg kan ikke i dag gå konkret og spesifisert inn i det som vil være vårt forslag før det oversendes formelt til Stortinget. Men jeg vil få peke på noen hovedprinsipper som jeg synes er viktige ved en god og tidsriktig bidragsmodell. For det første må det være barnets behov for midler til forsørgelse som må være det avgjørende for en ny bidragsordning. Samtidig vil det være slik representanten Molvær Grimstad sier, at foreldrene etter økonomisk evne må fordele utgiftene seg imellom. Regelverket skal oppmuntre til fortsatt omsorg fra begge foreldrene, og det skal legges til rette for private avtaler om bidrag.




Vi vet at dagens samlivsmønstre stiller andre krav til et godt bidragsregelverk enn de krav det var rimelig å stille et par tiår tilbake. Jeg synes det er rettferdig at bidragsregelverket skal sikre barnet underhold fra begge foreldrene, og da må begge foreldrenes inntekt tas med i beregningen. Likevel er det rimelig at de som har høy inntekt, bidrar mer enn de som har lav inntekt. Bidragets størrelse skal stå i forhold til utgiftene som følger av det å ha barn, slik at bidraget også vil øke med barnets alder. Samvær skal telle med, slik at de som er mye sammen med barna, vil betale mindre i bidrag til den andre av foreldrene. Dette synes jeg er en naturlig konsekvens av at de som har barnet mye hos seg, også bruker mye penger på direkte underhold av barnet.




Jeg kan ikke være mer konkret i dag, men vi skal som sagt legge fram denne saken for Stortinget meget snart.




Jeg vil avslutningsvis understreke at dette ikke er en reform som vil medføre at alle skal betale mindre i barnebidrag. Noen vil motta mindre i bidrag, og andre vil måtte betale mer. Dette kommer helt an på de konkrete omstendighetene i hver enkelt familie. Den nye ordningen tar imidlertid sikte på at bidraget skal fastsettes på en mer tidsriktig og rettferdig måte, og at begge foreldrene blir ansett som likeverdige i forhold til barnet, selv om de ikke bor fast sammen. Og jeg har tro på at dette vil bli en vellykket reform på sikt.




 Det blir replikkordskifte.




 Da jeg hørte innlegget til statsråden nå, var det nesten som å være på Rosenborg-kamp. Jeg var veldig bekymret i starten for at Rosenborg ble presset over på defensiven. Og jeg ble veldig kritisk og skeptisk i forhold til innledningen på innlegget til statsråden, der hun la vekt på at de nye bidragsreglene som det kommer forslag om fra Regjeringen, skal baseres på vedtak som Stortinget tidligere har sluttet seg til. Om det ikke er for mye å be om, vil jeg gjerne høre hvilke vedtak det er Stortinget har sluttet seg til tidligere i forhold til denne saken, som nå statsråden ønsker å videreføre.




Så ble jeg enda mer skeptisk da statsråden sa at de nye bidragsreglene fortsatt skal oppfordre til omsorg fra begge foreldrene. For poenget er jo at dagens bidragsregler oppfordrer til det motsatte. Er det mulig for statsråden å si noe mer om hva Stortinget har gjort tidligere som hun ønsker å videreføre i forhold til nye bidragsregler?




Så må jeg si at jeg selvfølgelig har forståelse for at dette har vært en krevende sak. At statsråden legger vekt på at hun har arvet saken fra Bondevik-regjeringen, er kanskje ikke så vesentlig, for det har jo sittet regjeringer før Bondevik-regjeringen også som på en måte har laget maler og forslag til nye bidragsregler. Men, som jeg sa i mitt hovedinnlegg, det er jo faktisk slik at det forslaget som nå ligger på bordet, er nesten likelydende med et forslag fremmet av Fremskrittspartiet i 1996, og det ble nedstemt den gangen.




Men hvis statsråden kunne utdype litt nærmere hva det er Stortinget har gjort tidligere som hun ønsker å videreføre, så tror jeg jeg kan si at resten av innlegget til statsråden for meg i hvert fall var meget beroligende, og jeg ser virkelig fram til at de nye bidragsreglene skal legges fram.




 Jeg håper at jeg også kan berolige representanten Per Sandberg i den kommende tiden. Men det er faktisk slik at Stortinget i ulike sammenhenger, uten at man har gått inn på konkrete vedtak, gjennom merknader i innstillinger har sagt helt klart fra om at man ønsker et nytt bidragsregelverk, og man ønsker å ha som hovedprinsipp at begge foreldrenes inntekter må telle med; man mener at dagens ordning er foreldet, og man vil ha et nytt regelverk som er tilpasset den tiden vi lever i. Vi vet at dagens lov er 20 år gammel, og at vi har en helt annen situasjon enn den som var for en del år tilbake. I dag er far noe mer enn kun en som betaler bidrag, han er også omsorgsperson overfor sine barn etter et samlivsbrudd. Vi har tatt det på alvor.




Jeg håper at det vi legger fram, vil komme til å gi et godt grunnlag for et flertall i Stortinget. Men jeg legger ikke skjul på at dette er meget komplisert, det har vært vanskelig, vi har jobbet intenst med denne saken fra dag én i Regjeringen, og vi får se til slutt hva Stortinget ender opp med å vedta. Men jeg tror i hvert fall at den modellen vi legger opp til, vil komme til å støtte de intensjonene som ligger i Fremskrittspartiets forslag.




 Flere har ikke bedt om ordet til replikk. 




Flere har heller ikke bedt om ordet til saken, og da ser det ut til at sak nr. 9 foreløpig er brakt til ende i fred og fordragelighet. Så får vi se om det vil fortsette slik når forslagene om bidragsregler ligger på bordet.

(Votering, se side 2093)





                    

 Under debatten har Per Sandberg
satt fram et forslag på vegne av Fremskrittspartiet. Forslaget lyder:

«Stortinget
ber Regjeringen fremme forslag om ny bidragsordning i samsvar med
Dokument nr. 8:46 (1998-1999) ved fremleggelsen av statsbudsjett
for 2002, for iverksettelse fra 1. januar 2002.»

Det voteres alternativt mellom komiteens innstilling og
forslaget fra Fremskrittspartiet.

Komiteen hadde innstillet:

Dokument nr. 8:46 (1998-1999) – forslag
fra stortingsrepresentantene Per Sandberg, Per Roar Bredvold, Siv
Jensen og Øystein Hedstrøm om gjennomgang av barnebidragsordningen
med sikte på å oppnå en rettferdig byrdefordeling
mellom bidragsmottaker og bidragspliktig – bifalles ikke.

Votering:

Ved alternativ votering mellom komiteens innstilling og
forslaget fra Fremskrittspartiet bifaltes innstillingen med 89 mot
15 stemmer.

(Voteringsutskrift kl. 13.39.58)


                    
                    

