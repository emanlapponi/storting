 Presidenten vil foreslå at det åpnes for en kort kommentarrunde, begrenset til ett innlegg på inntil 5 minutter fra hver partigruppe og eventuelt et avsluttende innlegg fra olje- og energiministeren.




– Ingen innvendinger er kommet mot denne framgangsmåte, og den anses vedtatt.




 Situasjonen vi står overfor i kraftmarkedet, er alvorlig. Selv om det ikke skulle komme til å bli nødvendig med strømrasjoneringer utover vinteren, er det alvorlig når prisene blir så høye som nå og som de er varslet å bli også utover vinteren. Det rammer både den enkelte forbruker og også industrien. Selv om prisene bestemmes av markedet, kan ikke vi som politikere fraskrive oss et ansvar for situasjonen, slik jeg synes statsråden nå i for stor grad gjør.




Den viktigste grunnen til at vi er i den situasjonen vi er i i dag, er at det ikke er nok tilgang på kraft. Strømforbruket øker, mens det gjøres lite og ingenting for å øke produksjonen. Det viktigste vi kan gjøre for å unngå å komme opp i lignende situasjoner i framtida, er å sørge for at det blir produsert mer kraft. I tillegg må vi sette inn tiltak som gjør at økninga i forbruket blir mindre.




Mye kan gjøres for å få mer kraft ut på markedet. Her må satsinga på alternativ energi stå sentralt. Da må det en langt mer offensiv linje til enn det Regjeringa legger opp til, for å få fortgang i dette arbeidet. Innføring av teknologinøytrale støtteordninger og pliktige grønne sertifikater for ny fornybar energi må stå sentralt i en slik strategi. Vi må med skuffelse konstatere at Regjeringa ikke går inn for dette, som både miljøorganisasjoner og kraftbransjen støtter.




At Norge ikke er selvforsynt med kraft verken i slike ekstreme situasjoner som vi opplever nå, eller i et normalår, resulterer i at vi gjør oss avhengige av import av forurensende kullkraft og atomkraft. Det er en underlig situasjon for energinasjonen Norge. Jeg vil derfor tillate meg å minne om at den forrige Bondevik-regjeringa valgte å gå av på spørsmålet om å få mer kraft inn i markedet. Det er fortsatt et klart flertall som ønsker å ta i bruk naturgassen til energiformål, og som også ønsker at vi så snart som mulig skal klare å utvikle gasskraftverk med såkalt CO2-håndtering. Men jeg registrerer med skuffelse at regjeringspartiene og Fremskrittspartiet har sørget for at også dette er skjøvet ut i tid, ved det kraftige kuttet på forskning som nettopp nå er vedtatt her i Stortinget. Dette er ikke å ta energipolitiske grep for å løse energisituasjonen på sikt. Dette er en energipolitikk som kan bidra til å gjøre den situasjonen vi nå er i, permanent. Statsråden er opptatt av at han ikke kan gjøre noe med været. Ja, det er jo riktig. Men statsråden kan jo ta andre grep – og jeg synes ikke de grepene statsråden her har vist til, er gode nok for å møte den situasjonen vi nå er inne i.




Med de prisene vi nå opplever, vet vi at det er mange som kommer til å få problemer med å betale strømregninga si neste år. Vi har et ansvar for å finne ordninger som gjør at folk greier å ta hånd om strømregninga. Det er bakgrunnen for at Arbeiderpartiet i dag har fremmet et Dokument nr. 8-forslag om innføring av statlige låne- eller garantiordninger, slik at folk slipper å ta opp dyre forbrukslån for å betale regninga. Vi foreslår også at satsene for lys og varme i bostøtten må bringes mer i samsvar med de reelle utgiftsøkningene og gjelde for alle som mottar bostøtte. Regjeringas vedtak om å øke bostøtten vil ifølge oppslag i media bare gi økt støtte på om lag 450 kr i året. Det mange strømkunder kommer til å oppleve i april, er en økning i strømregninga på om lag 4 000–5000 kr. Da monner det lite med å gi økninger på 450 kr i året, som dessuten også bare noen få får ta del i. Og når disse pengene i tillegg skal tas innenfor rammen av bostøtten, så betyr det at en tar med den ene hånden og gir med den andre.




Vårt forslag vil derfor hjelpe langt flere enn det Regjeringa legger opp til, og i tillegg ønsker vi også at det åpnes for månedlige betalingsordninger. Jeg håper at stortingsflertallet vil støtte dette og gi det en rask behandling, slik at ordningene vi foreslår, kan tre i kraft snarest.




Det er positivt at det legges opp til en informasjonskampanje. Vi har ikke noe imot det. Men det løser ikke problemet som mange mennesker kommer til å få i januar og april, og derfor må det altså mer offensive grep til.




Avslutningsvis må jeg si at jeg håper jeg hørte feil med hensyn til det statsråden sa om – om han ikke akkurat oppfordret til det – at den kraftkrevende eller kraftintensive industrien skulle stenges, og så hørte jeg ikke at statsråden advarte mot dette. Vi har allerede nå sett en del eksempler på at så skjer, og folk mister jobben og har i tillegg ingen garanti for at de får arbeidsledighetstrygd. Hva er egentlig Regjeringas og statsrådens holdning til dette spørsmålet?




 Jeg takker for statsrådens redegjørelse. Det er viktig at det gis en forklaring på den raske prisstigningen vi har hatt på strøm. Det er ikke overraskende at strømprisene har preget nyhetsbildet de senere uker. Prisstigningen har skjedd så raskt og vært så stor at strømregningen for mange har blitt en økonomisk trussel.




Det er i forbindelse med strømprisene blitt fremsatt påstander om at liberaliseringen av kraftmarkedet, dvs. innføring av markedspriser, seg selv fører til høyere priser. Dette er selvsagt ikke riktig. Imidlertid er det riktig at hvis det først og fremst er etterspørselen som er overlatt markedet, mens tilbudssiden generelt preges av liten tilførsel av dyr elektrisitet, da vil vi kunne få sterk prisøkning i ekstremt tørre ettersomrer. Utfordringen for Norge, som er en stormakt på energiområdet, er derfor å styrke tilbudssiden i markedet samtidig som det satses på enøktiltak for å begrense veksten i strømforbruket.




Statsråden pekte riktig på at vi er en del av et nordisk, til dels et europeisk, kraftmarked. Dette skal kunne dekke opp forbruket i knapphetsperioder i vårt marked, mens vi kan bidra til energiforbruket i nabolandene i andre perioder. Det er imidlertid slik at særlig Sverige, som ligger nær oss, som også statsråden sa, også har hatt unormalt lite nedbør og derfor er i samme situasjon som oss. Annen kraft som importeres, vil i stor grad være basert på kullkraft, noe som ikke er særlig miljøvennlig.




Statsråden var også inne på den store variasjonen i produksjonen i det norske vannkraftsystemet. Med en variasjon fra 90 TWh til 150 TWh er det åpenbart at strømleveransene er sårbare for værvariasjoner og lite nedbør.




Jeg tror det nå er viktig å ta utfordringen på alvor. Det betyr bl.a. å vurdere nøye og å stimulere til effektivisering av eksisterende kraftverk, vurdere konsesjon til utvidelse og opprustning av vannkraftanlegg slik at de ikke kommer i konflikt med vitale naturinteresser, og gi tillatelse til bygging av mikrokraftverk der det ligger godt til rette for det.




Når det gjelder de tre planlagte gasskraftverk som har skapt så mye diskusjon her i Stortinget, så har de fortsatt konsesjon for bygging. Det er opp til eierne selv å vurdere om bygging av ett eller flere av disse prosjekter tilfredsstiller eiernes krav til lønnsomhet. Det er viktig å peke på at det også er nødvendig å se på nettkapasiteten både innenlands og i utlandet for å sikre at det ikke er flaskehalser i dette opplegget.




Det satses betydelige midler på å få utviklet nye fornybare energikilder. Det er mange interessante prosjekter. Men jeg tror at vi skal være så realistiske at vi innser at slike prosjekter ikke vil kunne tilføre nødvendige mengder elektrisitet i de aller nærmeste år. Det er nok sannsynlig at fossile energibærere vil måtte spille en stor rolle i vår kraftforsyning i en god tid fremover. Derfor er forskning og utvikling av ny teknologi for å redusere utslippsproblemene i eventuelle gasskraftverk så viktig. Det kan synes urealistisk å komme frem til økonomisk gjennomførbare prosesser på dette området innenfor akseptable tidsrammer.




Heldigvis viser historien oss at dyktige forskere plutselig kan se lyset, og komme opp med uventede løsninger. Det må være lov å være litt optimistisk. Vi kan ikke vente på slike gjennombrudd, men starte planleggingen av ny kapasitet så raskt som mulig.




Jeg slutter meg for øvrig til statsrådens redegjørelse.




 Jeg vil først av alt takke statsråden for redegjørelsen, selv om jeg ikke ble særlig imponert over innholdet. Statsrådens strakstiltak synes jeg var puslete greier, og selv om han nå tilsynelatende har forstått årsaken til prisøkningen, mangler det totalt tiltak for å øke strømproduksjonen.




Situasjonen på strømmarkedet er for tiden svært alvorlig. Dette skyldes først og fremst at vi gjennom mange år har hatt en jevn økning av forbruket, selv om flertallet i denne salen har hatt som målsetting å begrense det. Samtidig har vi hatt svært liten økning i produksjonen av strøm, noe som også statsråden var inne på. Det har både denne regjeringen og tidligere regjeringer ansvaret for. Dette skaper en situasjon med ubalanse i markedet og en nærmest eksplosiv utvikling i strømprisene. Vi har gjennom mange år advart mot at en slik situasjon vil oppstå, men vi har dessverre talt for døve ører.




Statsråden sier selv at man i et såkalt normalår vil mangle 7 TWh, som vi må importere fra bl.a. kullkraftverk og kjernekraftverk. Regjeringen og stortingsflertallet har dessverre hatt en klokkertro på at såkalte alternative energikilder skal kunne avhjelpe situasjonen, til tross for at dette ikke engang vil dekke dagens underskudd, for ikke å si morgendagens, med de mest forsiktige fremskrivninger.




Det folk flest er opptatt av om dagen, er selvfølgelig både forsyningssituasjonen og strømprisen. For to uker siden ble vi fortalt gjennom media at det kunne komme på tale med strømrasjonering og utkoplinger. Nå ser det heldigvis ikke ut til at dette blir noe av, og at en i alle fall noenlunde har kontroll med denne delen av situasjonen.




Strømprisen er dessverre totalt ute av kontroll, og stortingsflertallets mangeårige politiske ørkenvandring gjør at mangelen på strøm i markedet presser prisene opp. Det er nesten utrolig at vi i Norge, med de aller beste forutsetninger for å tilby billig energi, har klart å rote det til på en slik måte. Istedenfor å legge forholdene til rette for økt strømproduksjon skal man fortsatt stikke hodet i sanden og håpe på at folk flest skal bruke mindre strøm.




Jeg synes det er utrolig at statsråden ikke tar noen som helst selvkritikk. Han og Regjeringen har åpenbart ført en feilslått politikk på dette området. Og denne politikk eller, rettere sagt, mangel på politikk har de dessverre fått flertallet med seg på. Det er oppsiktsvekkende at statsråden ikke forstår alvoret i situasjonen, når vi ser at stadig flere må gå på sosialkontoret for å få hjelp med strømregningen. Samtidig sitter altså statsråden rolig og ser på at den rikeste staten i verden håver inn store ekstrainntekter som følge av økningen i strømprisen. En avis antydet forleden dag at ekstrainntektene kunne bli helt opp mot 10 milliarder kr.




Det viktigste for å få balanse i markedet – og derav en normalisering av prisen – er selvfølgelig å øke strømproduksjonen. Det er imidlertid et faktum at Fremskrittspartiet er det eneste partiet som har vist handlekraft, og som har arbeidet for dette gjennom mange år. Vi støttet full utbygging av Øvre Otta-vassdraget, mens resultatet ble halv utbygging. Vi var det eneste partiet som ville bygge ut i Saltfjellet/Svartisen, som resten av Stortinget gikk imot, inkludert Det norske Arbeiderparti. Vi står helt alene på utbyggernes side når det gjelder bygging av små kraftverk. Her sier både Regjeringen og stortingsflertallet mye fint, men når det kommer til stykket, er det dessverre bare tomme ord. Vi har også tatt til orde for opprusting og utvidelse av eksisterende kraftverk. Her er det et enormt potensial. Vi er selvfølgelig også tilhengere av å bruke gass til kraftproduksjon. Problemet er bare at vi står helt alene. Ingenting skjer.




Det aller viktigste på kort sikt er å få prisene ned på et nivå folk kan leve med. I vårt alternative statsbudsjett foreslo vi mer enn en halvering av elavgiften, men fikk dessverre ikke gjennomslag. Det er avgjørende at vi nå finner løsninger. Med det mener jeg først og fremst avgiftsreduksjoner, slik at i alle fall de som har minst, slipper den uverdige situasjonen å måtte gå på sosialkontoret for å få hjelp med strømregningen.




 Eg må først få replisera litt til Framstegspartiet, som ser ut til å ha gløymt at dei faktisk er det partiet som er støtteparti for Regjeringa og for ein budsjettpolitikk som m.a. fører til at folk ikkje har råd til å betala straumrekninga si. Eg synest det hadde vore på sin plass at Framstegspartiet iallfall var såpass at dei tok det ansvaret dei har vore med på å ta i forhold til budsjettbehandlinga.




Så til sjølve saka. Lat meg starta med å takka for utgreiinga. Eg synest nok – sameleis som Framstegspartiet og Arbeidarpartiet – at ho var noko tam, og det var ikkje noko særleg nytt. Det at ein skal informera, er jo fornuftig, men det burde ein jo hatt fart på for lenge sia. Og det at straumen ikkje nødvendigvis skal bli billegare, er SV for så vidt òg einig i.




Det verkar som om hovudproblemet nettopp er at statsråden ikkje har noko pengar. Trass i at staten no håvar inn milliardar av kroner på grunn av den høge straumprisen, har ikkje statsråden nokon pengar å bruka, for han har fått ramma gjennom m.a. samarbeidet med Framstegspartiet, noko som gjer det umogleg med konkrete tiltak som vil kosta pengar. Der ligg etter mi meining noko av hovudutfordringa. Og som me veit, har Regjeringa i samarbeid med Framstegspartiet kutta på det som er hjartesaka, CO2-frie gasskraftverk. Dei strategiane som Regjeringa har hatt, er anten for veike eller har på ein måte sjølve slått beina under det i det samarbeidet dei har lagt opp til i budsjettsamanheng.




I Stavanger Aftenblad i går stod det om ein familie som halverte energibruken sin gjennom forholdsvis enkle ting – og gjennom noko som kosta pengar. Det eine var at ein tetta vindauge og dører, og det andre var at ein installerte jord- og vassbasert varmepumpe. Det kosta ein god del pengar, og det er ikkje alle som har råd til det – i alle fall ikkje dei 75 000 personane som no ikkje har råd til å betala straumrekninga. Derfor er det behov for offensive tiltak for å få folk til å vera mindre avhengige av straum og på den måten kunna medverka til å redusera straumrekninga si. På den måten vil ein òg kunna frigjera kraft, straum i marknaden, slik at ein slepp presset på det som Stortinget fleire gonger har vedteke, altså å byggja ut gasskraftverk, men dette skjer ikkje. Det presset kan ein ta vekk, heile saka om vasskraftutbygging òg, dersom ein hushalderar med den energien som ein faktisk har i dag.




SV hadde i sitt budsjettforslag ei rekkje tiltak og forslag som går nettopp inn i den kategorien. Me har òg mange gonger fremja forslag om eit toprissystem. Finansdepartementet seier at nei, det er heilt umogleg. Og stort sett alle regjeringar som me har hatt iallfall sidan 1997, har sagt at ja vel, då er det umogleg. Men korfor har ein klart dette i Belgia, i Italia, i Nederland og i USA? Korfor klarar me ikkje å få til eit toprissystem eller eit treprissystem, som dei visstnok har i Belgia, i Noreg? Det er underleg at ein ikkje klarar å gripa dei ballane som bl.a. SV spelar opp.




Korfor kan ein ikkje gjera det som dei gjer i Sverige for å redusera straumrekninga og forbruket, gje 20 000 kr i støtte til installasjon av vassboren varme? Korfor kan ein ikkje gje støtte til installasjon av varmepumper? I Sverige får ein 8 000 svenske kroner. Korfor klarar me ikkje noko slikt i Noreg? Korfor kan ein ikkje få støtte til pelletskamin og solfangar? Dette er tiltak som aktivt ville føra til at folk blei mindre avhengige av straum, at dei fekk lågare straumrekning og på den måten òg bidrog til kraftbalansen, som Høgre og Arbeidarpartiet skrik om til kvar tid.




Ein har òg moglegheit til å ha ei heilt anna satsing på bioenergi. Der er svenskane i front. Noreg heng etter. Det er ikkje på grunn av at norske myndigheiter ikkje gjer nokon ting, men dei gjer ikkje nok. Det er eit potensial på felt etter felt: vindkraft, som statsråden var inne på, byggjekrav, tiltakspakke for fjernvarme, reduksjon i overføringstariffen, som Regjeringa riktignok har gått inn på. Det er ei rekkje tiltak som kan gjera at folk får ei lågare straumrekning. Spørsmålet er berre om Regjeringa vil, og om dei vil skaffa seg det fleirtalet dei treng for å få ned straumrekningane til folk. SV er altså klar til å bidra til det. Men så langt vel Regjeringa billigare sprit og skattelette for rikfolk, gjennom samarbeidet med Framstegspartiet.




 Jeg vil takke statsråden for en fyldig og god redegjørelse om situasjonen i kraftmarkedet.




Det er mange forhold som har bidratt til den situasjonen som vi befinner oss i nå. Vi har hatt en ekstremt nedbørfattig høst og en tidlig vinter, som i sum har gjort fyllingsgraden i magasinene svært liten i forhold til hva som var forventet. I tillegg har aktørene i markedet i sommer eksportert mye kraft, kanskje uvanlig mye, og overføringskapasiteten har også vært begrenset.




En hovedgrunn til den situasjonen vi nå opplever, er selvfølgelig værmessige forhold, både i forhold til krafttilgang og priser i markedet, noe som mange forbrukere nå opplever som svært vanskelig.




Den ekstrabelastning som påføres mange strømforbrukere, kan medføre at både næringsliv og privatkunder kan få problemer med å betale regningene sine. Det er noe som vi selvsagt må ta alvorlig. Jeg er glad for de signalene som har kommet fra Regjeringen om avbøtende tiltak for de svakeste brukergruppene.




Som statsråden har redegjort for, føres det en aktiv politikk for å sikre energiforsyningen. La meg kort nevne noen enkelttiltak: Satsing på energisparing og nye fornybare energikilder – Enova har som mål å frigjøre 10 TWh årlig i ny produksjon og sparing innen 2010 – det legges til rette for mer bruk av naturgass innenlands, opprustning, modernisering og utvidelse av eksisterende kraftverk innenfor miljømessige rammer ut fra det at vi mener at eksisterende vannkraftstruktur må utnyttes bedre og bruken av minikraft økes. Saksbehandlingen for disse er gjennom denne regjeringen forenklet. Til slutt ønsker vi å framskynde gasskraftverk med CO2-håndtering. Til tross for hva Jens Stoltenberg måtte ha uttalt på Tabloid i går, om at budsjettforliket med Fremskrittspartiet representerer en bråstopp i satsing på dette området, er det selvfølgelig ikke sant. Den prosessen går videre.




Å sikre energiforsyningen er ikke gjort over natten. Det er et resultat av en langsiktig politikk, hvor mange tiltak skal spille sammen. Den debatten som nå pågår, kan lett skape inntrykk av at man med enkle grep kan snu utviklingen svært raskt, og at prisen på elektrisk kraft dermed skal gå ned med nesten umiddelbar virkning. Slik er det selvsagt ikke, og det vet også de godt, de politiske aktørene som i disse dager på mer eller mindre populistiske måter forsøker å slå politisk mynt på en for tiden vanskelig situasjon og forsøker å skape inntrykk av at med en annen regjering ville alt vært så meget bedre. Jeg må si at jeg synes Arbeiderpartiet i så måte har ført an i den strategien.




Sannheten er imidlertid at med Arbeiderpartiets politikk de siste årene ville det ikke blitt tilført mer kraft i markedet enn det som vi har tilgang til nå. Vi er faktisk enige om hovedlinjene i energipolitikken. Den store vannkraftutbyggingsepoke er over, målsettingen om alternativ energibruk og enøk samler Arbeiderpartiet og den sittende regjering, og for Kristelig Folkepartis vedkommende har vi stort sett bare vært uenige med Arbeiderpartiet om gasskraftverkpolitikken. Men vedtakene om bygging av disse tre kraftverkene ligger faktisk fast allerede. At disse ikke er bygd, kan ikke Regjeringen klandres for. Det er altså selskapene selv som så langt ikke har funnet prosjektene regningssvarende. Disse ville uansett ikke ha avhjulpet den akutte situasjonen som vi opplever pr. i dag, men de kan selvsagt bidra til mer stabil krafttilgang i framtiden.




Det er fra Arbeiderpartiet lagt inn forslag om etablering av et system for toveiskommunikasjon. Dette forslaget skal behandles i komiteen. Jeg skal derfor ikke forskuttere resultatet av den behandlingen nå. Det er imidlertid viktig å minne om at et slikt system ikke vil påvirke forbruket eller prisene i særlig grad. Det er også grunn til å anta at kostnadene ved innføring av et slikt system vil innebære betydelige summer. Derimot vil dette kunne virke positivt inn på effektbalansen, altså forsyningsdyktigheten, og er således et interessant innspill fra Arbeiderpartiets side.




I Kristelig Folkeparti er vi bekymret for situasjonen i dagens kraftmarked. Vi er også bekymret for framtidens forsyningssikkerhet dersom ikke nødvendige grep tas for å styrke denne. Det er tatt viktige initiativ fra Regjeringens side, men flere må til. Jeg vil understreke at enkle, populistiske utspill ikke bidrar til å finne de konstruktive svarene som vi nå trenger. De forslagene Arbeiderpartiet har kommet med, er viktige, men de fleste er allerede på en eller annen måte ivaretatt opp gjennom årene av ulike regjeringer, inklusiv den sittende.




Avslutningsvis vil jeg poengtere at vi ikke bare har en kraftkrise. Dagens situasjon viser med all tydelighet at vi også har en forbrukskrise, kanskje først og fremst en forbrukskrise. Det er i sannhet en like krevende utfordring å håndtere.




 Jeg vil takke for redegjørelsen. Den var grei. En kan vel i grunnen si at den var mer forutsigbar enn strømprisene har vært i høst. Det er liten tvil om at alle – også deler av kraftbransjen – mener at strømmen er blitt for dyr. Så er det å finne gode løsninger, både på kort og lang sikt.




Beregninger viser at vanlige husholdninger kan få opptil 1 000 kr i økning i strømregningen pr. måned. Det vil bety 4 000–5 000 kr i merutgift i løpet av svært kort tid. Dersom det bare er prisen som skal regulere strømforbruket, betyr det at de med mest penger kan fortsette å forbruke, mens de med dårlig råd får store problemer. Her trengs det ulike former for tilskudd eller billige lån, slik at de som rammes hardest, kan få hjelp i en akutt vanskelig situasjon. Derfor var det greit at statsråden nevnte at det var tatt hensyn til dette.




Dessuten kan strømprisen differensieres. Det vil påvirke folks vaner. Det kan f.eks. bli billigere å bruke strøm om natta. Dessuten går det an å innføre – jeg vil nesten si gjeninnføre – begrepet «to-pris» på strøm. Det er av mange hevdet at det er altfor vanskelig. Men nå har også deler av kraftmarkedet – de mest forbrukerorienterte, vil jeg tro – gått ut og sagt at dette er mulig. Det er veldig bra, og jeg kan herved røpe at SV og Senterpartiet i morgen fremmer et Dokument nr. 8-forslag som går på akkurat dette med to-pris på strøm.




Ellers vil jeg bruke resten av innlegget til å snakke om andre forslag som Senterpartiet mener er viktige i denne sammenheng, hvis det kommer i tillegg til at vi sjølsagt mener at kraftverk skal rustes opp, og at det skal bygges småkraftverk en rekke steder.




Så til forslagene: Det første går på mer styring av kraftmarkedet i form av krav til magasinfylling. Det andre omhandler økt satsing på alternativ energi.




I hele høst har det vært kjent at magasinfyllinga var unormalt lav for årstida. Senterpartiet, ved Enoksen, tok på dette tidspunkt, en gang i oktober, opp i Stortingets spørretime spørsmålet om eksportbegrensende tiltak. Statsråden avviste da at det skulle være behov for slike tiltak. Det begynner å bli ganske lenge siden nå, og det eneste som har skjedd siden den gang, er vel at det ikke har kommet mer vann i magasinene. For, som tidligere nevnt, realiteten er dyrere og dyrere strøm og større og større bekymring for tomme magasiner. Jeg må forresten nevne at da jeg i en replikk til statsråden under budsjettbehandlinga sist uke bemerket at Norge hadde en netto eksport på kraft så seint som 17. november, ble jeg forklart at det var ikke slik det foregikk. Vi hadde et felles kraftmarked i de nordiske land. Jeg visste for så vidt det, men i går kunne vi lese i Aftenposten om at nå var landet vårt delt i fire elspotsoner, og selgere og kjøpere må spesifikt anmelde hvilket område de kjøper kraft til. Poenget med dette var å få til styring, og «dette systemet skal redusere faren for lokale kraft-underskudd». Når det går an å få til slike reguleringer gjennom landsdeler, skulle en nesten tro at det kunne gjennomføres mellom land innenfor et felles nordisk marked også – hvis en vil.




Så tilbake til Senterpartiets Dokument nr. 8-forslag om minstekrav til magasinfylling i vannkraftverk. Forbrukerne trenger forutsigbarhet når det gjelder å være sikret å få kjøpt en nødvendighetsvare som strøm er. Dessuten må prisen være forutsigbar. Til nå har kraftprodusentene fritt kunnet disponere det vannet som skulle bli grunnlag for vinterens kraftforsyning, til eksport utover sommeren og høsten. Og vi kjenner resultatet av dette. Senterpartiet ønsker å forhindre at vi får slike tilstander igjen, og har altså levert inn et forslag om å innføre krav til magasinfylling til ulike tider i året.




Strømmen produsert av norske fossefall er et fellesgode som vi alle skal nyte godt av. Men sjølsagt er det viktig å vri noe av strømforbruket over på alternative energikilder. Enova ville være et veldig viktig redskap her, men bevilgningene til Enova er dessverre ikke slik som vi kunne ønske.




Oppvarming bør i liten grad skje ved bruk av strøm. Det burde være sjølsagt, og mange har jo fyrt med ved i mange år. Men det er utrolig at det i dette landet også er mange hus som er bygd uten piper. Dessuten bør en vel erkjenne at vedfyring ikke alltid er like gunstig. Men andre former for ny fornybar energi kan brukes. Jeg tenker spesielt på varmepumper og biobrensel. Det var derfor hyggelig at statsråden i budsjettdebatten bad om at et forslag om en låne- og tilskuddsordning for installasjon av vann- og luftbåren varme måtte oversendes Regjeringa for videre arbeid. Det haster med å komme fram til gode ordninger for folk flest.




 Jeg vil takke Stortinget for en interessant debatt. Eller, skal jeg bruke representanten Inger Engers beskrivelse: en grei debatt, men forutsigbar. Det som er viktig, er at vi får en bred oppslutning om og forståelse av det som vår energipolitikk bygger på, nemlig energiloven og det nordiske kraftmarkedet. Jeg har merket meg Inger Engers synspunkter, og også hennes forslag, som jeg sikkert får anledning til å komme tilbake til.




Vi trenger mer energi, vi trenger mer ny fornybar energi, vi trenger energisparing, og vi trenger å ruste opp vannkraftanlegg som kan levere flere TWh, rett og slett ved at en får nye rørgater, nye kraftlinjer, nye generatorer og nye turbiner. Og en trenger en bedre kabling mot utlandet innen det nordiske kraftmarkedet og bedre kraftlinjer, større kapasitet på kraftlinjene i landet vårt. Vi trenger også gasskraftverk med CO2-håndtering som kan gi oss – riktignok på lengre sikt – en sikrere energiforsyning.




Jeg vil i grunnen anbefale Stortinget å lese debatten fra 1996. Det var lærerikt for meg. Jeg tror det også vil være lærerikt for representanten Sylvia Brustad. Det er mye som minner om debatten i dag, men bare med forskjellige folk i de ulike rollene. I dag står jeg som ansvarlig minister, den gang var det Jens Stoltenberg. Men argumentene, anklagene og bekymringen var tilsvarende.




Det vises bl.a. til at gasskraftverkene ville ha stilt oss i en bedre situasjon i dag dersom de var blitt bygd. Jeg minner om at det er gitt tre konsesjoner. Denne regjeringen har ikke lagt hindringer i veien for at de som innehar disse tre konsesjonene, når som helst kan bygge dem. Det har vært en kontinuerlig prosess, men eierne har kommet til den konklusjon at det ikke er lønnsomt å bygge.




Så er Jens Stoltenberg i NRK den 27. november og karakteriserer dette budsjettkuttet på forskning på gasskraftverk med CO2-håndtering som meget alvorlig. Da vil jeg minne om at den satsingen som vi nå har på FoU på CO2-frie gasskraftverk, i år er høyere enn det Stoltenberg-regjeringen hadde i sitt budsjettforslag. Også neste år vil satsingen være fullt på høyde med det Stoltenberg-regjeringen foreslo, så hans utsagn om at budsjettkuttet er meget alvorlig, er en ganske besynderlig karakteristikk av hans egne budsjetter.




Så sier Sylvia Brustad at omfanget av bostøtten når det gjelder lys og varme, er for liten, og at Arbeiderpartiet ønsker å øke den. Jeg vil minne om at Arbeiderpartiet i budsjettet for 2000 ville avskaffe støtten til lys og varme. Men det fikk altså Bondevik I på plass igjen. Nå økes bostøtteordningen med om lag 176 mill. kr, til 1,9 milliarder kr for 2003. Det er om lag 105 000 hustander som mottar en slik støtte.




Jeg sa i min redegjørelse at jeg nøye vil følge situasjonen for de strømkunder som vil kunne få problemer på grunn av de høye strømprisene. Jeg bebudet også at jeg om nødvendig vil komme med nye tiltak overfor disse gruppene.




Jeg kan ikke bekrefte at staten vil håve inn de store beløpene som det her snakkes om. Finansdepartementet har bl.a. vist til at kraftselskapene vil få reduserte overskudd. Jeg vil si til Sylvia Brustad: Vi har gjennomgått Arbeiderpartiets politikk på energisektoren de to siste årene og har en interessant rapport til henne, hvis hun vil se den. Den viser i det store og hele at man med Arbeiderpartiets politikk ikke ville få én eneste ny kilowattime eller én øre i reduserte strømpriser i dagens situasjon. Heller ikke på lengre sikt ville vi få en bedre situasjon med den politikken Arbeiderpartiet har lagt opp til, snarere tvert imot, fordi man med Arbeiderpartiets politikk når det gjelder nye fornybare energikilder, ville få færre kilowattimer enn det man vil få med Regjeringens politikk.




Representanten Langelands forslag om støtte til energiomlegging er godt i utgangspunktet. Men noe er også lønnsomt for forbrukerne, og noe kan forbrukerne selv gjennom hensiktsmessig informasjon ta initiativ til. Men vi skal se på alle konstruktive forslag som er med på å innføre nye fornybare energikilder. Der har vi en felles målsetting.




Og så til Inger S. Enger: Toprissystem for strøm er utredet av flere regjeringer. Jeg vil anbefale henne å snakke litt med Marit Arnstad, som satt i sentrumsregjeringen og vurderte også dette spørsmålet. Hun kom til at det ikke var hensiktsmessig.




 Debatten om redegjørelsen er avsluttet.




Presidenten vil foreslå at olje- og energiministerens redegjørelse om den aktuelle situasjonen i det nordiske kraftmarkedet vedlegges protokollen.




– Det anses vedtatt.





                    
                    
                    

 Det blir replikkordskifte.




 Det oppfattes av Forum Nye Bergensbanen som et løftebrudd det Stortingets flertall i dag kommer til å vedta når det gjelder Ringeriksbanen. De hevder også at uten Ringeriksbanen kan Bergensbanen neppe overleve på sikt. Det er et utsagn jeg kan si meg enig i.




I ti år har altså Bergen, Voss, Hallingdal, Ringeriksregionen – inkludert Jevnaker, hvor jeg bor – og Bærum ventet og ventet, og man har også fått to konsekvensutredninger hvor en forkortelse av Bergensbanen står fram som det mest lønnsomme større jernbaneprosjektet vi har hatt på lenge. Når da representanten Odd Holten sier at man etter en samlet vurdering går inn for Åsa-alternativet, vil jeg spørre ham: Hvorfor er det så viktig for Kristelig Folkeparti og stortingsflertallet å gå inn for et alternativ som er 700 mill. kr dyrere, i en tid hvor hver krone teller? Hvorfor gå inn for et alternativ som i realiteten aldri vil se dagens lys? Men det er kanskje meningen?




Jeg synes ærlig talt at flertallet tøyer miljøargumentene i denne saken veldig langt. Jeg er forundret over at det i innstillingen står at man skal ha en kollektivtrafikk og bruke toget som det kommunikasjonsmiddelet som har framtiden foran seg. Hvorfor vedtar man nå noe som er stikk i strid med de målsettinger man selv hevder å ha?




 Jeg kan i hvert fall si til representanten Brørby at jeg er en togentusiast. Jeg er av dem i Stortinget som bruker toget rimelig mye. Jeg har stor tiltro til at NSB og Jernbaneverket kan utvikle gode konsepter for en framtidig jernbane. Derfor er det grunn til å bemerke at i årets budsjett er det satset betydelig innenfor kollektivtjenestene. Når det blir sagt at vi nå er i ferd med å tilrettelegge et løftebrudd, mener jeg at det ikke er en riktig beskrivelse. Da man gikk inn for dette vedtaket, var det under klar forutsetning av at det måtte ha en framdrift som ikke forstyrret det som allerede lå inne i NTP, og det gjelder da de sterkt trafikkerte områder – Østfoldbanen, Vestfoldbanen – og Intercityalternativet.




Når det gjelder spørsmålet om hvorfor vi velger det dyreste alternativet, har vi vært nødt til å veie miljøet og arealdisponeringen opp mot kostnader. Det ligger til grunn for vår beslutning.




 Flere har ikke bedt om ordet til replikk.




 Ved å følge debatten her i dag forekommer det meg at det finnes gode argumenter både for og mot begge trasévalgene som det skal tas stilling til her, hvis en ser det i forhold til miljøspørsmålene. Derfor mener jeg for min del at det største miljøspørsmålet av alle bør være det avgjørende, nemlig at vi her snakker om å lage en jernbaneforbindelse i et av landets største, for ikke å si verste, pressområder. Da er det veldig viktig å velge det alternativet som har mulighet for å bli realisert. Alternativet ellers er jo at vi ikke får til det som er en målsetting for de kommunene som ligger rundt Oslo – herunder Ringerike – som er nedfelt i fylkesplanen for Buskerud, og som også er Regjeringens politikk, nemlig at disse kommunene av nødvendighet skal være et avlastningsområde for Oslo-regionen for å lette presset på arealer, sosiale problemer, boligproblemer osv.




Det er utvilsomt Kroksund-alternativet som har størst mulighet for å bli realisert overhodet, fordi det har lavere kostnader knyttet til seg, fordi det betyr flere reisende, og fordi det gjør det mulig å bygge ringbaner på nordvestsiden av Oslo-området. Det er viktig å være klar over at kommunikasjonsforbindelsene vestfra til Oslo er de mest belastede i landet, enten det gjelder tog, buss eller bil. Og noe må gjøres hvis man mener alvor med at f.eks. Ringerike skal kunne være et avlastningsområde i Oslo-regionen. Man kan ikke klare dette ved å satse alle pengene på vei. Det sier seg selv at en togforbindelse som reduserer reisetiden fra Hønefoss til Oslo med 50 minutter, vil være ikke bare alfa og omega, men det er klart at det er noe som også vil fremme miljøet i hele dette området.




Åsa-alternativet vil gi langt høyere kostnader og lavere passasjerantall, og sjansene er meget store for at denne banen ikke blir bygd. Dette er etter min oppfatning det store regionale spørsmålet og det store miljøspørsmålet i denne salen. For når man snakker om arealer, når man snakker om miljø osv., må man ta i betraktning hva som vil skje hvis man ikke er i stand til å gjøre det som står i fylkesplanen for Buskerud, som er Regjeringens politikk, nemlig å få avlastet Oslo-regionen. Da vil man få et press på arealer og få økte miljøproblemer i hele denne regionen, og det er det som etter min oppfatning er det store miljøspørsmålet i denne saken.




Det er trukket fram miljøulemper ved begge alternativer. Derfor bør man velge det alternativet som har sjansen til å bli realisert, av hensyn til miljøet. Det er påviselig slik at jernbanetransport er bedre enn å presse alt inn på vei.




Jeg vil også vise til hva mange på Ringerike mener, f.eks. hva Ringerikes Blad skrev på lederplass, og som jeg tror tar hele saken på kornet:







«Ser vi valget med lokale øyne, så blir skadevirkningene etter vår oppfatning større hvis banen skal gå gjennom Åsa og videre gjennom boområdene i nordre del av Hønefoss, enn om den legges gjennom landbruksområder i Hole og Ringerike.»




Både de lokale og de regionale hensynene taler altså for at vi velger det alternativet som Arbeiderpartiet går inn for.




Det nasjonale spørsmålet er jo hvorvidt man skal kunne klare å bevare Bergensbanen i framtiden. Det er klart at hvis man får en reduksjon av reisetiden på denne banestrekningen på 50 minutter, vil det være en veldig viktig sak når det gjelder å bevare Bergensbanen, gjøre den konkurransedyktig, i forhold til bl.a. fly mellom Oslo og Bergen, og også når det gjelder transporten til et av landets viktigste turistområder, nemlig Hallingdalsregionen med Hardangervidda. Etter min oppfatning taler alt for å velge det alternativet som har en sjanse til å bli realisert én gang i framtiden, av hensyn til regionale, lokale og nasjonale miljøhensyn.




 Samferdselsdepartementet har i St.prp. nr. 66 for 2001-2002 lagt fram sin vurdering når det gjelder valg av trasékorridor for Bergensbanens forkortelse – Ringeriksbanen. Utgangspunktet for planarbeidet har vært Stortingets vedtak av 18. juni 1992 i tilknytning til behandling av stamveg Oslo–Bergen, og Stortingets vedtak av 4. november 1996, der det ble bedt om at to korridorer skulle utredes videre – korridoren over Kroksund og korridoren over Åsa.




Det har vært gjennomført en meget omfattende planprosess på bakgrunn av Stortingets vedtak. Jernbaneverket har vurdert og utredet en rekke traséalternativer i de to korridorene. I konsekvensutredningene var det gitt åtte kombinasjonsmuligheter over Kroksund og 18 kombinasjonsmuligheter via Åsa. Gjennom planprosessen er det fattet kommunale arealplanvedtak for valg av traséløsning i hver av de to hovedkorridorene. Dette omfattende arbeidet gjør at framføring av ny jernbanetrasé er teknisk mulig i begge korridorene.




Uavhengig av trasévalg vil Ringeriksbanen redusere reisetiden med tog mellom Hønefoss og Oslo med om lag 50 minutter. Ringeriksbanen og bruk av krengetog vil samlet sett kunne redusere reisetiden mellom Oslo og Bergen med 1 time og 40 minutter. Andre mål er å styrke banens konkurransekraft på delstrekninger, bl.a. til Hallingdal, samt å bedre nærtrafikktilbudet mellom Hønefoss og Oslo. Den anslåtte byggekostnaden for Ringeriksbanen vil være i størrelsesordenen 3,5–4,2 milliarder kr.




Ringeriksbanen vil være positiv for miljøet ved at trafikk kan overføres fra fly og bil til jernbane. De fysiske løsningene vil likevel gi betydelige negative konsekvenser for miljø og naturressurser. Begge alternativene medfører store inngrep, men alternativet over Kroksund er klart mest konfliktfylt. Kroksund og Storelva inngår i Nordre Tyrifjorden våtmarksystem. Deler av området er innlemmet i Ramsarkonvensjonen, en internasjonal avtale om vern av våtmarker. Vi vet at det fra internasjonalt miljøhold er rettet betydelig oppmerksomhet mot Norges forvaltning av Kroksund-området.




Jeg mener at beslutningsgrunnlaget som foreligger, gjør det mulig å velge mellom de to utredede trasékorridorer, slik Stortinget har bedt om. Når det gjelder trafikkgrunnlag og innspart reisetid, er forskjellene små, selv om Kroksund kommer marginalt bedre ut. Kroksund-alternativet har også lavere byggekostnader enn Åsa. Etter en samlet vurdering fant jeg det likevel riktig å tilrå Åsa-alternativet, på grunn av de store negative konsekvensene for landskap, kulturminner, naturmiljø og landbruksinteresser ved Kroksund-alternativet. Jeg er glad for at et flertall i samferdselskomiteen støtter denne tilrådingen.




Når jeg har tilrådd Åsa framfor Kroksund, er det ikke fordi jeg ønsker å skrinlegge prosjektet, slik enkelte har hevdet. Tvert imot – jeg tror ikke det ville gi lyse framtidsutsikter for Ringeriksbanen å velge en trasé med så store verneverdier og med så store miljøkonflikter som Kroksund ville ha ført med seg. Med det vedtaket Stortinget legger opp til i dag, har Ringeriksbanen kommet et skritt nærmere realisering. Men det er fortsatt Stortingets prioriteringer i Nasjonal transportplan 2002–2011 som ligger til grunn for i hvilken rekkefølge store utbyggingsprosjekter på norsk jernbane skal skje. Det betyr at en rekke andre prosjekter vil måtte prioriteres før Ringeriksbanen. De prioriteringene oppfatter jeg som at det er bred enighet om i denne sal.




Selv om bygging av Ringeriksbanen kanskje ligger litt fram i tid, er jeg opptatt av å utvikle Bergensbanens potensial som en av landets viktigste togstrekninger for både person- og godstransport også før den tid. På neste års budsjett bevilger bl.a. Regjeringen midler til profilutvidelser på Bergensbanen som bedrer forholdene for godstransporten raskt og betydelig. I den kommende rulleringen av transportplanen vil vi vurdere om det er ytterligere tiltak som kan gjennomføres.




 Det blir replikkordskifte.




 Jeg hører at statsråden, på lik linje med andre som står bak flertallet i denne saken, først sidestiller disse to alternativene, og deretter kjører Kroksund-alternativet nord og ned. Det blir på en måte litt uetterrettelig å håndtere det slik. For det som er vårt dilemma når vi slåss for Kroksund, er jo vissheten om at vi hele tiden står overfor et valg. Og da er det som er interessant for meg å få vite fra statsrådens side, følgende: Er det ikke et poeng at vi endelig finner muligheter for et realistisk alternativ hvor vi kan bygge transportleder rundt Marka i Oslo, nå i første omgang en ringbane, deretter en vei hvor vi kopler sør mot Gardermoen på en annen måte enn ved å true gjennomfartstrafikken i Oslo? Er det ikke interessant å endre trafikkbildet slik at vi slipper all busstrafikk, som faktisk er blitt et problem, fra denne regionen inn til Oslo, hvor vi har parkeringsproblemer og vi fyller opp Bygdø Allé? Og er det ikke interessant at vi legger en togstrekning der folk bor?




Det må da være en utfordring for en statsråd, som det må være for flertallet, å finne en løsning som folk faktisk kan trives med og si at jøss, de fant oss. Nå prøver man å gjemme bort toget i fjellet.




 Det er helt korrekt at denne regjeringen er opptatt av å finne fram til jernbaneløsninger som folk har nytte av. Jeg ser på en forkorting av Bergensbanen og av Ringeriksbanen som en viktig løsning på jernbanesiden. Vi står også overfor utfordringer. Her ligger noen miljøkonflikter, her ligger noen kulturminner, her ligger noen landbrukskonflikter, her ligger et miljø det er verdt å ta vare på – det har en verdi. Jeg hørte i stad: Hvorfor skal vi velge det dyreste alternativet? – det blir aldri gjennomført. Disse verdiene som ligger der, har en verdi, de har en verdi for oss, de har en verdi for miljøet rundt oss, de har verdi for framtiden – og det vil ikke jeg være med på å rasere i dag. Derfor mener jeg at det som Regjeringen har foreslått, er et riktig alternativ å velge.




Det vi nå skal bestemme, er hvilken trasé som skal velges. I neste omgang vil vi ta standpunkt til prioritering av dette prosjektet i forhold til tid og i forhold til andre prosjekter. Men svaret er ja, det er interessant å endre transportutviklingen slik at vi får et godt nærmiljø, et godt luftmiljø, en god arealpolitikk. Vi trenger busser, men vi trenger togløsninger også i framtiden.




 Først vil jeg si at det er interessant å sitte og høre på en debatt om bygging av en bane hvor mange representanter oppfører seg som om det var en liksombane, som de selv ikke har noen særlig tro på. Det er bare Fremskrittspartiet som er ærlig nok til å si at det blir for dyrt.




Så var statsråden inne på at hun vil overføre betydelig trafikk fra bil og fly til toget. Ja vel. I dag står vel jernbanen for 5–6 pst. og bilen står for 80–85 pst. Hvis man nå skulle lykkes med å overføre 20–30–40 pst. av biltrafikken og flytrafikken til jernbanen, hva vil da statsråden gjøre? Hvor mange tog må hun da sette inn, og hvor skal de togene gå – selv om man bygger en ny bane?




Så har jeg lyst til å stille et spørsmål til. Nå har en rekke trasévalg vært ute på høring, og man har kommet ned til de to alternativene som vi diskuterer i dag, og det har vært et omfattende planarbeid. Da kunne det være interessant å høre om det finnes noen som helst analyse av hva alt dette har kostet, og hva alt dette planarbeidet vil koste, som jeg da antar, som en sluttstrek, vil være totalt bortkastede planarbeidspenger.




 Jeg tror det er slik når det gjelder storbyene våre, at vi ikke ene og alene kan basere oss på vegløsninger. Bilen er kommet for å bli, enten vi vil det eller ikke, men vi kan ikke basere framtidige løsninger på transportsiden ene og alene på bil. Vi må ha kollektivtilbud som bidrar til å bedre miljøet på flere områder – alt fra luftforurensning til arealbruk – ved hjelp av andre transportmidler. Det er et mål å overføre transport fra bil til jernbane og til kollektivtransport generelt, fordi samfunnet er tjent med det. Jeg tror alle er tjent med det.




Når det gjelder planarbeidet, er det slik at alt planarbeid koster. Det er ikke bare knyttet til en bestemt banestrekning. Uansett analyser av løsninger vi har, koster det. Dette arbeidet går vi igjennom fordi vi ønsker å bruke det til noe. I dag har vi muligheten til å ta en beslutning om hvilken trasé som skal velges. Så har vi da et grunnlag for å jobbe videre med å finne løsninger for Ringeriksbanen og for en forkorting av Bergensbanen.




 Jeg registrerer at samferdselsministeren understreker at dette ikke er et ønske om å skrinlegge Ringeriksbanen. Snarere tvert imot, det er et skritt nærmere realisering av Ringeriksbanen. Jeg registrerer også den vekt samferdselsministeren legger på miljøhensyn i denne saken, og hennes understreking av våre internasjonale forpliktelser knyttet til å ivareta dette våtmarksområdet. Jeg ser fram til behandlingen av Nasjonal transportplan, og jeg regner med at vi i fellesskap skal kjempe for en høyest mulig prioritet for Ringeriksbanen, slik at vi får realisert dette prosjektet.




Jeg er temmelig imponert over den drøftingen som ligger til grunn for proposisjonen, hvor man vekter de forskjellige miljøargumentene opp mot hverandre og fatter den beslutningen som Regjeringen har lagt fram for Stortinget i dag. På den bakgrunn må jeg si at vi imøteser andre kommende samferdselsprosjekter som også handler om vei. Jeg regner med at liknende miljøhensyn vil bli vektet like tungt når vi skal behandle trasévalg for nye veistrekninger som også ofte kan komme i konflikt med viktige verneverdier.




Jeg mener at man i denne saken har satt en standard denne regjeringen bør være stolt av, når det gjelder vekting av miljøverdier i samferdselsspørsmål. Og jeg vil da spørre statsråden: Kan vi vente oss en liknende behandling også av andre saker i framtiden?




 Det er riktig at miljøhensyn har veid tungt i denne saken. Det er veldig mange tiltak, veldig mange prosjekter, som berører andre interesser – miljøinteresser, naturkonflikter av ulik grad, kulturminner osv. Jeg kan love at denne regjeringen kommer til å gå tungt igjennom slike aspekter ved framtidige prosjekter. Jeg vet av erfaring at det kommer til å komme mange slike konflikter, og det er viktig å ta de konfliktene og de hensynene på alvor, for vi har muligheten til det nå. Hvis vi ikke tar de hensynene nå, er det mye som står på spill for framtiden.




Så jeg kan altså love at denne regjeringen kommer til å ta slike konflikter på alvor.




 Eg har først eit generelt spørsmål til statsråden. Korleis meiner ho, saman med fleirtalet, at ein skal byggje landet? Korleis vil vi ha det for turistane og òg for oss sjølve? Er det å sjå Noreg på innsida, både på veg og på bane?




Så over til den konkrete saka. Åsa-alternativet får jo òg eit slikt preg ved seg, med 81 pst. tunnel. I den samanhengen har Ramsarkonvensjonen no sagt at ein òg bør sjå på andre område rundt Ringerike, nemleg i den korridoren der Åsa-alternativet no er peikt ut. Vil det bli mindre konfliktfylt ein gong i framtida når det skal planleggjast? Eg trur det ikkje, men lat gå. Vil det bli mindre konfliktfylt enn der banen ville ha lege i dag dersom vi hadde hatt ei moglegheit til å byggje han?




Og vidare: Det er Stortinget som løyver pengar. Eg trur at så langt er det brukt bortimot 50 mill. kr på planlegging. Men det hadde vore greitt om statsråden kunne fortelje om det var nokolunde rett.




Nytte-kostnadsbrøken for Åsa-alternativet ligg på 0,8 og for Kroksund-alternativet på 1,0. Det er utgreidd og utgreidd, og utgreiarane har fått beskjed om å utgreie med så negativt forteikn for Kroksund-alternativet som det i det heile lèt seg gjere, for det var ein vilja politikk at Kroksund ikkje skulle bli godt nok. Det har eg også lyst til å høyre litt meir om.




 Nå må jeg tilstå at jeg ikke har vært vant til å ha noen skjult agenda, heller ikke i forhold til at jeg ønsker å lage et alternativ dårligere enn det er, fordi det kanskje ikke er slik som jeg ønsker det. Poenget mitt i forhold til denne saken og alle tilsvarende saker er å få fakta på bordet. Jeg vil på det sterkeste understreke at jeg aldri vil gi ordre til noen om at de skal fikle med en utredning for at den skal bli slik som jeg ønsker. Jeg har et ansvar for å sørge for at alle fakta er på bordet til enhver tid.




Jeg mener det er viktig at alle konflikter i forhold til et prosjekt blir avdekket på en god måte. I det området det er snakk om her, er det en lang rekke konflikter. De mener jeg er godt avdekket. Vi har hatt høringsrunder hvor det har kommet mange innspill, og vi har fått muligheten til å vurdere dem.




Når det gjelder nytte-kostnadsanalyser, er det et område jeg har jobbet mye med. Jeg vet også at i de analysene ligger f.eks. ikke de miljøkonfliktene som vi snakker om. Vi vet ikke gjennom disse nytte-kostnadsanalysene hva naturmiljøet betyr i kroner og øre. Det er enkelte elementer vi aldri kan få beregnet godt nok, noe vi kanskje aldri skal gjøre, fordi det ikke er moralsk eller etisk riktig å beregne dem i kroner og øre i et regnestykke. Men det er verdier som ligger der, som vi ikke ønsker å miste eller ødelegge. Og det er veldig viktig å ta de med i de samlede vurderingene.




 Eg tek ordet til ei openberr misforståing.




Eg har ikkje sagt at statsråden har triksa, miksa eller fikla, for å bruke hennar uttrykk. Men ein kan altså stille spørsmål og gje svar, og så skal ein ha utgreiingar undervegs. Den som har følgt med på utgreiingar av Ringeriksbanen over ein del år, kan sjå at nytte-kostnadsbrøken for Kroksund-alternativet faktisk på eit tidleg tidspunkt var oppe i 1,2, og at han no er nede på 1. Det er klart at her har det skjedd noko undervegs, og det er det opplysningane i dag går på. Eg bur i regionen og kjenner han rimeleg godt. Det var ikkje meint som nokon som helst form for kritikk. Men spørsmålet er rett og slett: Kva er årsaka til dette?




 Det kan være mange årsaker til at slike analyser endrer seg. Det kan være at trafikkgrunnlaget som man har beregnet, har endret seg, at kostnadene har endret seg osv. Mange aspekter som inngår i analysen, kan ha endret seg. Det er viktig for meg og for alle andre å forholde seg til tallene og ta dem for det de er.




En annen ting som er viktig, er at vi alle har tilgang til hva som ligger i tallene, slik at vi kan sammenlikne dem. Hvis det ett år er et prosjekt som har en nytte-kostnadsbrøk på 1,2 og et annet år en nytte-kostnadsbrøk på 1, skal det være tilgjengelig for alle og enhver hva som ligger i det, og hva som er årsaken til endringene.




 Replikkordskiftet er omme.




De talere som heretter får ordet, har en taletid på inntil 3 minutter.




 Jeg synes dette er en trist dag for Ringeriksbanen. Den er trist fordi flertallet i dag i realiteten parkerer et godt, framtidsrettet jernbanealternativ – og ikke bare det alternativet som jeg og Arbeiderpartiet mener er best. Jeg mener at Kroksund-alternativet og også Åsa-alternativet støtes ut i det store intet. Jeg mener flertallet parkerer en forbedring og en forkorting av Bergensbanen for godt. Det er riktignok pakket inn i mange delvis gode ord, men jeg synes ærlig talt at det er en litt feig måte å gjøre det på.




Det som er forunderlig, er at flertallet mener at «Ringeriksbanen vil oppfylle mange mål, blant annet å senke transportkostnadene og begrense miljøbelastningene i samferdselssektoren ved økt bruk av toget som kollektivt transportmiddel».




Jeg viser til det Thorbjørn Jagland sa om hvor viktig det er i denne saken å ha litt større miljøbriller på seg når man diskuterer miljøargumentene.




Flertallet ser også bort fra at vi kunne få en god løsning med Kroksund-alternativet, som ville gjøre det mulig å lage ringbaner på nordvestre side av Oslo og en mulig påkopling til Gjøvikbanen. Det hadde virkelig hatt et 15-20-årsperspektiv og litt sus over seg hvis vi hadde fått til det. De 700 mill. kr man bruker mer på en jernbanetrasé, kunne med fordel vært brukt f.eks. til å ruste opp Gjøvikbanen, noe den sårt trenger.




Jeg synes det er et paradoks at Sverige, uten den pengerikdommen som vi har, gjør som flere andre land i Europa og satser på jernbanen som et miljøvennlig og trygt transportalternativ. Svenskene har besluttet å investere 8,5 milliarder kr hvert år fra 2004 til 2014. Jeg må si at Norges ambisjoner blir veldig puslete i sammenligning med dette.




Jeg vil igjen si at dette er en trist dag for Ringerike, for Ringeriksbanen og for mulighetene for jernbanen i Norge.




 Bjørgulv Froyn og Sigrun Eng har tidligere i dag kritisert SV for å forlate avtalen med Arbeiderpartiet fra 1992 om Ringeriksbanen, ved at vi velger Åsa-alternativet. I tillegg hørte jeg faktisk også antydning til harselas når vi vektlegger naturvern, landskapsvern og kulturminnevern, som vi gjør når vi velger Åsa-alternativet. Det skal jeg komme tilbake til, men først til historien.




I 1992 inngikk Arbeiderpartiet og SV en politisk avtale i Stortinget om å forsere arbeidet med Ringeriksbanen med sikte på oppstart i planperioden 1994-97, og videre at banen ikke skulle fortrenge andre jernbaneprosjekter. Det ble ikke fattet vedtak om valg av trasé den gangen.




Da Stortinget behandlet Norsk Jernbaneplan for 1994-97, ble dette fulgt opp med å øremerke 150 mill. kr til Ringeriksbanen og med planer om oppstart i 1997. Men Ringeriksbanen ble ikke prioritert. Dette ble ikke fulgt opp.




I 1996 behandlet Stortinget Ringeriksbanen og valg av trasé. Da hadde ikke Arbeiderpartiet og SV flertall. Flertallet, som da var de borgerlige partiene, helte allerede da mot Åsa-alternativet. Men Arbeiderpartiet og SV hadde en fellesmerknad om at begge traseene, Kroksund og Åsa, skulle utredes på like fot. Da kan man jo stille spørsmålet til Froyn, Eng og de andre som har kritisert oss: Hvorfor gikk ikke Arbeiderpartiet inn for Kroksund-alternativet i 1996, når dette synes å være en så opplagt sak?




Når saken nå ligger til behandling seks år etter, og ti år etter første gang, kan en ikke si at banen har vært prioritert. Men det kan fastslås som et faktum at i disse ti årene har Arbeiderpartiet hatt regjeringsmakten og samferdselsministeren i minst sju.




For SV har ikke dette vært en enkel sak. Vi har veid for og imot, og vi ønsker oppriktig at banen skal bygges. Men det som har vært tungen på vektskåla for oss, har vært det faktum at vi har internasjonale forpliktelser gjennom Ramsarkonvensjonen, og det faktum at det er så godt som ingen tidsforskjell i reisetid mellom Bergen og Oslo og mellom Hønefoss og Oslo, uansett valg av trasé. Det som da gjenstår som et faktum, er at med dagens bevilgningstakt til jernbane vil ikke Ringeriksbanen bli bygd, uansett traséalternativ, før om 10–15–20 år. Det samme vil være et faktum med Arbeiderpartiets budsjettalternativ ved årets budsjett.




Dersom banen skal bygges tidligere, må rammen til jernbaneinvesteringer økes radikalt, minimum 1 milliard kr pr. år de nærmeste 10–15 årene, og da snakker vi om en samlet bevilgning til jernbane på nærmere 20 milliarder kr. Da blir ikke 700 mill. kr, som skiller det ene alternativet fra det andre, avgjørende. En slik satsing tror jeg ærlig talt vil bli vanskelig dersom Regjeringen skal samarbeide med Fremskrittspartiet om budsjettene resten av denne perioden. Innlegget til Kenneth Svendsen tidligere i dag sa mye om det.




Skal vi bygge Ringeriksbanen, må det satses mer på jernbane. Det ønsker SV, og vi skal komme tilbake til det når vi skal behandle Nasjonal transportplan.




 Jeg synes det er rart å høre at man bruker prisen – differansen i pris på 700 mill. kr – som et argument for at flertallet i Stortinget ikke ønsker å bygge denne jernbanen. Dersom man ikke ønsket å bygge jernbanen, kunne man jo sluttet seg til Fremskrittspartiets innstilling, så var man ferdig med det.




For Kristelig Folkeparti er det ikke noen skjult agenda i forhold til dette. Men vi er klare på at når det gjelder Ringeriksbanen, ønsker vi at den skal være så god som mulig, og at den skal ivareta de nødvendige hensyn til natur og miljø og de internasjonale forpliktelsene som vi har påtatt oss.




Denne banen vil være viktig for trafikken Oslo–Bergen, men den vil også være viktig for lokaltrafikken Hønefoss–Oslo og for et konkurransedyktig alternativ til fly og bil for området Bergen–Voss. Den vil også være viktig for reiselivsregionen Hallingdal, og den vil være viktig for å kunne virkeliggjøre Ringeriksregionen som en avlastningsregion for Oslo-regionen.




Jeg tror det er en utbredt enighet om at Ringeriksbanen som sådan vil ha en meget positiv effekt og være en god investering. Men dersom den skulle prioriteres nå framfor de andre jernbanealternativene – eller -utbyggingene – som det er pekt på for øvrig, ville det bety at man måtte skyve andre ting til side. Prioriteringen må man foreta, og i Kristelig Folkeparti har vi gitt uttrykk for at ja, vi ønsker Ringeriksbanen, men det er andre alternativer, eller andre utbygginger, som må komme før det. Jeg tror, og ønsker sterkt å understreke, at Ringeriksbanen ikke er et luftslott. Det er en viktig planleggingsfase som man er inne i, og når den gjennomføres, vil den ha en stor effekt, noe jeg håper også vil bidra til at natur og miljø får det nødvendige vern som det i dag legges opp til.




 Trasévalet for Ringeriksbanen betyr for oss frå Hordaland redusert reisetid mellom Bergen og Oslo. Målet, som det står i innstillinga, er «å styrke Bergensbanens konkurransekraft gjennom å sikre Bergen og Voss et konkurransedyktig transportalternativ til fly og bil». Bergen er den nest største byen i landet. Det er rett, som det står, at det er mange som reiser med fly, men jammen er det òg mange som reiser med bane. Frå Voss er det ikkje noko anna alternativ, dersom ein ikkje skal reisa til Bergen først og så bruka fly til Oslo, som gjev lengre reisetid enn om ein brukar banen til Oslo. I tillegg er det sjølvsagt ei stor mengd menneske som bur i Ringeriksregionen, som vil nytta banen og få kortare reisetid til Oslo.




Heilt sidan 1992 har det vore jobba med å velja trasé, og det er klart at skuffelsen er stor når ein føler – for å seia det slik – at ein i ti år har vorte halden med at ein skal jobba med traseen, for så å enda opp med eit prosjekt som ein trur ikkje vert bygt, fordi ein vel den dyraste traseen.




Kva er det som gjer at ein føler at denne banen ikkje kjem til å verta bygd, med det trasévalet som vert gjort i dag? Lat meg først seia at jernbane er eit miljøprosjekt i seg sjølv. Alternativet for Ringeriksregionen er bil, og det tek mykje større areal enn jernbane. Men det er liten entusiasme i regjeringskonstellasjonen for den traseen som no vert vald. Det er ikkje vanskeleg å skjøna etter å ha følgt heile debatten i dag. Det er stor entusiasme i Senterpartiet og SV. Det har eg ingen grunn til å kritisera. Eg trur dei meiner veldig klart det dei seier. Men når regjeringsfraksjonen er så lite entusiastisk og det er Framstegspartiet som skal tryggja Regjeringa sine økonomiske prioriteringar når det gjeld jernbane, og dei seier heilt klart frå at dei er imot dette prosjektet og ikkje vil prioritera det, gjev svaret seg sjølv for meg.




Dette er ein trist dag for jernbanen mellom Bergen og Oslo. Og det er ein trist dag for oss som var med på denne hestehandelen i 1992. Av dei tre prosjekta er tunnelen i Sogn og Fjordane ferdig. Bruprosjektet i Hardanger fekk vi ikkje. Vi vart lova at reisetida mellom Bergen og Oslo iallfall skulle kortast ned, og vi skulle velja ein trasé for Ringeriksbanen. Eg trur dessverre han vert forlaten i kveld.




 For øvrig vil presidenten si at der ser man hvor usikre hestehandler egentlig kan være.




 Eg er klar over at presidenten ikkje er glad i for mange treminuttsinnlegg, men dette er ei sak med stort engasjement, ikkje minst i Arbeidarpartiet, som denne debatten må ha vist, og eg kan ikkje heilt dy meg.




Når det gjeld 1992, var det jo slik at det var eit kompromiss. Me hadde truleg ulike favorittalternativ allereie då, og så vart me einige om å utgreia begge. No har me fått utgreidd begge, men me har heile tida helt i retning av det alternativet som i dag vert nedstemt. Det gjer me framleis.




Så er det spørsmål om korleis me skal få dette til – dersom me får det til. Skal me få til ei forkorting av Bergensbanen, skal me få til ein ringeriksbane der folk reiser, ein bane som ikkje berre er bra for naturmiljøet, men som i tillegg er ein bane der folk reiser og ikkje pressar på vegen?




Eg må jo seia at når representanten Marthinsen seier at 700 mill. kr ikkje er noko å bry seg om, må han vera i ein løyen komite, for i vår komite er 700 mill. kr til jernbanen uendeleg mykje pengar. Tenk på kor mange kryssingsspor ein kan få for 700 mill. kr, for å få gods og folk fram mykje fortare! Me kunne kanskje fått den snutten, som gav ein overgang til Gjøvikbanen for dei 700 mill. kr. Og så skal me bruka dei ekstra på ein feil trasé! Ikkje berre skal me bruka dei ekstra, me skal bruka dei på ein feil trasé!




Men så er det dessverre slik at me i Arbeidarpartiet, ikkje minst det siste året, har fått god trening i å jobba for det nest beste alternativet. Me vert nedstemde på prinsipp etter prinsipp, og så prøver me å gjera det beste ut av resultatet. Det kjem me nok til å gjera i denne saka òg, men i dag er me skuffa. Me meiner det er feil, og me er livredde for at det ikkje vil vera noko fleirtal i denne salen for å kjempa fram Ringeriksbanen. Me er livredde for det, for me høyrer kva Framstegspartiet seier. Me trur ikkje Regjeringa heilt vil dette, iallfall ikkje heile Regjeringa, og då skal det verta vanskeleg å få til eit alternativ. Men me er vande med å leva med kompromissar. Me driv praktisk politikk, og då må me svelgja nokre nederlag, og så må me gå på og jobba for det nest beste alternativet.




 Flere har ikke bedt om ordet til sak nr. 4.

(Votering, se side 1405)





                    

 Under debatten er det satt
fram fem forslag. Det er

forslagene nr. 1–3, fra Sigrun
Eng på vegne av Arbeiderpartiet

forslag nr. 4, fra Kenneth Svendsen på vegne av
Fremskrittspartiet

forslag nr. 5, fra Heidi Sørensen på vegne
av Sosialistisk Venstreparti

Det voteres først over forslag nr.
5, fra Sosialistisk Venstreparti.

Forslaget lyder:

«Stortinget
ber Regjeringen forsere planleggingen og forprosjekteringen av Ringeriksbanen
og komme tilbake til Stortinget med forslag om dette på egnet
måte, og senest i forbindelse med Nasjonal
transportplan 2006-2015.»

Votering:

Forslaget fra Sosialistisk Venstreparti ble med 82 mot 14
stemmer ikke bifalt.

(Voteringsutskrift kl. 21.22.08)

 Det voteres så over
forslag nr. 4, fra Fremskrittspartiet. Forslaget lyder:

«Arbeidet
med ny jernbanelinje mellom Sandvika og Hønefoss
avsluttes.»

Votering:

Forslaget fra Fremskrittspartiet
ble med 81 mot 16 stemmer ikke bifalt.

(Voteringsutskrift kl. 21.22.30)

 Det voteres over forslagene
nr. 1, 2 og 3, fra Arbeiderpartiet.

Forslag nr. 1 lyder:

«Stortinget
samtykker i at den videre planlegging av Bergensbanens forkortelse – Ringeriksbanen – tar utgangspunkt
i korridoren over Busund (Kroksund).»

Forslag nr. 2 lyder:

«Stortinget
ber Regjeringen komme tilbake til Stortinget med forslag til bevilgninger
mot slutten av planperioden 2002-2011, som forutsatt av Arbeiderpartiet i
Innst. S. nr. 119 (2000-2001) om Nasjonal transportplan
2002-2011.»

Forslag nr. 3 lyder:

«Stortinget
ber Regjeringen om å vurdere en kombinert bil/jernbanebru
over Kroksund for å bedre miljøet
i Steinsfjorden.»

Votering:

Forslagene fra Arbeiderpartiet
ble med 74 mot 23 stemmer ikke bifalt.

(Voteringsutskrift kl. 21.22.50)

Komiteen hadde innstillet:

Stortinget samtykker i at den videre planlegging
av Bergensbanens forkortelse – Ringeriksbanen – tar
utgangspunkt i korridoren over Åsa.

 Presidenten antar at Arbeiderpartiet
og Fremskrittspartiet ønsker å stemme
imot.

Votering:

Komiteens innstilling bifaltes med 58 mot 39 stemmer.

(Voteringsutskrift kl. 21.23.30)


                    
                    

 Flere har ikke bedt om ordet til sak nr. 6.





                    

