 Det kan hende den beste.




 I dag har Forsvaret 7 pst. kvinner blant befal og vervede, og denne prosenten har, som mange har vært inne på, ikke endret seg vesentlig i de senere årene. Jeg må bare konstatere at de politiske målene om høyere kvinneandel i Forsvaret ikke er nådd. Det er bakgrunnen for at Regjeringen 29. juni i år la frem en stortingsmelding om økt rekruttering av kvinner til Forsvaret. Meldingen inneholder forslag om 16 konkrete tiltak for å øke kvinneandelen.




Komiteens innstilling og de innleggene som har vært holdt her i dag, viser at det er bred politisk støtte til og enighet om å øke kvinneandelen i Forsvaret. Det gir ikke bare inspirasjon til meg som statsråd, men det gir ikke minst inspirasjon til de kvinner som gjør tjeneste i Forsvaret, eller som vurderer å gjøre tjeneste i Forsvaret. Jeg er også meget tilfreds med at en samlet komite støtter hoveddelen av de tiltakene som Regjeringen foreslår for å oppnå den politiske målsettingen.




Både hjemme og ute skal Forsvaret gjenspeile et demokratisk, likestilt og moderne samfunn. For å oppnå dette må Forsvaret i større grad utgjøre et representativt utvalg av den norske befolkningen enn det som er tilfellet i dag.




Forsvaret har mer krevende og komplekse oppgaver enn for bare få år siden. Det stilles høye krav til befal og soldater som skal kunne operere i uforutsigbare situasjoner, både nasjonalt og internasjonalt. Forsvaret trenger derfor et bredt spekter av mennesker med ulik bakgrunn og kompetanse for å kunne fylle sin rolle og funksjon på en god måte. Det er derfor viktig at Forsvaret kan trekke på den kompetansen som fins i det norske samfunnet, både blant kvinner og menn.




For å sikre at Forsvaret har nok kvalifisert personell til å løse dagens og fremtidens utfordringer, er det behov for å rekruttere fra hele befolkningen, ikke bare fra den ene halvparten. Flere kvinner vil være et viktig ledd i arbeidet med å endre Forsvaret og tilpasse det til det moderne samfunn.




Ulike religiøse og kulturelle forhold kan sette begrensninger når det gjelder hvordan internasjonale styrker kan opptre overfor kvinner i lokalbefolkningen. En større kvinneandel i internasjonale operasjoner vil kunne bidra til økt tilgang til informasjon om lokale forhold og spesielle utfordringer som kan være viktige for oppdraget. I internasjonale oppdrag skal en norsk, militær styrke også være et speilbilde av vårt eget demokratiske samfunn. En god kjønnsbalanse på alle nivåer i våre styrker vil vise likeverd og likestilling i praksis.




I desember 2006 opprettet jeg Utvalg for høyere kvinneandel i Forsvaret. Utvalget var bredt sammensatt og fikk i oppdrag å utarbeide forslag til hvordan kvinneandelen i Forsvaret kan økes. Rapporten fra utvalget har vært et vesentlig bidrag for den stortingsmeldingen som behandles her i dag.




Tiltakene i meldingen er i hovedsak rettet mot tre ulike forhold: Økt rekruttering av kvinner, få flere kvinner til å bli i organisasjonen og få flere kvinner i lederstillinger.




Økt bevissthet rundt holdninger og en økt forståelse for mangfold er avgjørende for at kvinner skal bli i Forsvaret. Derfor er tiltak knyttet til holdninger i Forsvaret inkludert i meldingen. Også det momentet som representanten Sahl var inne på når det gjelder personal- og familiepolitikken, er viktig og et område vi fokuserer spesielt på.




I meldingen tar Regjeringen ikke stilling til hvorvidt det skal innføres kjønnsnøytral sesjonsplikt eller kjønnsnøytral verneplikt. Det er imidlertid svært viktig å få en grunnleggende debatt om disse problemstillingene. Jeg tar sikte på at Regjeringen kommer tilbake til Stortinget med dette når vi legger frem forslaget til neste langtidsplan for Forsvaret.




Som komiteen også har pekt på, må vi dessverre konstatere at tiltakene som har vært iverksatt så langt for å øke kvinneandelen i Forsvaret, ikke har hatt den ønskede effekt. Stortingsmeldingen som behandles her i dag, vil være et viktig bidrag for å nå de politiske målsettingene det hersker bred enighet om. Jeg har store forventninger til at tiltakene vil bidra til å øke kvinneandelen i Forsvaret på alle nivåer, og jeg vil følge dette nøye i tiden fremover.




 Det blir replikkordskifte.




 I Befalsbladet for oktober kan man lese et intervju med en kvinnelig befal som heter Jeanette Håvimb. Hun er personelloffiser i Telemark Bataljon og sier at hun ikke er noe særlig for kvotering av kvinner til Forsvaret. Hun sier bl.a.:







«Kvotering betyr i hovedsak å tvinge inn folk på plasser der de ikke hører hjemme, og for min del blir det veldig feil. Hvis man skal se langsiktig på det å faktisk prøve å beholde dem som vil fortsette i Forsvaret, må man i første rekke få inn de som har lyst til å gjøre en innsats, da er det større muligheter for at disse fortsetter i stedet for at de slutter etter avtjent verneplikt.»




Det andre jeg vil ta opp, gjelder et strekpunkt i innstillingen. Der står det:







«Kvinnelig befal tilbys utviklingsprogrammer for lederutvikling og personlig utvikling.»




Hva er det som gjør at kvinner trenger dette mer enn menn?




 Jeg er veldig godt kjent med at det er ulike meninger om hvorvidt man skal bruke kvotering som et virkemiddel. Det er mange syn på dette også i Forsvaret. Jeg tror at når vi har hatt en kvinneandel på 7 pst. i veldig mange år, og den ikke beveger seg en millimeter oppover, må man se på andre og mer radikale virkemidler, og da er altså en moderat kvotering et slikt virkemiddel.




Når det gjelder utviklingsprogram, mener jeg at det kan gi gode resultater hvis man gjør dette på en fornuftig måte. Det er viktig at vi ivaretar de kvinnene som vi vil ta vare på. Det er ikke lett i en organisasjon som er dominert av 93 pst. menn, å gjøre seg gjeldende på samme måte som i en mer likestilt organisasjon.




 Flere har ikke bedt om ordet til replikk.




Flere har heller ikke bedt om ordet til sak nr. 1.

(Votering, se side 817)





                    

