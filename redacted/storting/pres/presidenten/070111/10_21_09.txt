 Representanten Carl I. Hagen har tatt opp det forslaget han refererte til.




 SV stiller seg bak flertallsmerknaden i innstillingen. Jeg har likevel lyst til å utdype tre forhold om hvorfor vi går imot dette forslaget.




For det første syns vi at vi skal ha mest mulig åpenhet i Stortinget og minst mulig hemmelighold. Et slikt utvalg som det foreslåtte, vil måtte bli svært lukket. En ting er at møtene i utvalget skal være hemmelige, møtene mellom utvalget og andre komiteer skal være hemmelige, og også innkallingene skal være hemmelige. Jeg tror det er viktig at Stortingets aktivitet er minst mulig hemmelig, mest mulig åpen. Som det er pekt på, har vi riktignok en utvidet utenrikskomite der det er lukkede møter. Den siste tida har vi registrert at Fremskrittspartiet ved flere anledninger har bedt om å få flyttet saker som har vært drøftet i den utvidete utenrikskomite, inn til Stortinget. SV er glad for at flere av de debattene som tradisjonelt har hørt til i den utvidete utenrikskomite, har blitt flyttet inn i stortingssalen. Derfor ønsker vi ikke at det skal komme nye komiteer eller utvalg som har dette hemmelighetspreget over seg.




For det andre – i likhet med det både representanten Lønning og representanten Hansen pekte på – får en en sammensetning av dette utvalget som ikke representerer Stortingets sammensetning. Vi syns det i seg sjøl er et stort demokratisk problem, og derfor mener vi at den måte å sette sammen et utvalg på er svært uheldig.




For det tredje har vi i dag et utvalg som heter EOS-utvalget, som kom i etterkant av Lund-kommisjonens arbeid. Det utvalget har internasjonalt høstet en del oppmerksomhet. Mange syns det vi har fått til i Norge i forhold til at Stortinget har et eget organ som følger med etterretnings-, overvåkings- og sikkerhetstjenestene, er spennende. Vi har også inntrykk av at dette utvalget har stor legitimitet i den norske befolkninga. Vi tror at en ny sikkerhetskomite kunne ha ført til at det hadde blitt uklarhet i forholdet mellom Stortinget og EOS-utvalget. Derfor går vi imot forslaget fra Fremskrittspartiet.




 Det er ikke tvil om at det har skjedd endringer i det internasjonale trusselbildet over tid som fordrer både skjerpet årvåkenhet og forsterket beredskap også fra norske myndigheters side. Som både representanten Inge Lønning og saksordfører for arbeidet med saken i kontrollkomiteen, Svein Roald Hansen, allerede har redegjort for i sine innlegg, er det iverksatt en rekke tiltak som nettopp betyr en slik forsterket beredskap. Flere har vært innom disse. De er også listet opp i flertallsmerknadene i innstillingen fra kontrollkomiteen til Presidentskapet, og jeg ser ikke noen grunn til å repetere verken denne listen eller det som allerede er sagt.




Fra Kristelig Folkepartis side vil vi imidlertid understreke behovet for at den aktuelle trusselsituasjonen kontinuerlig er gjenstand for belysning og vurdering av kompetente organer, herunder også vurdering av om vi til enhver tid har et tilstrekkelig apparat til å møte den aktuelle trussel, og om dette apparatet fungerer etter sin hensikt. Dette ansvaret påligger oss til enhver tid.




Så langt jeg kan se, har det verken i forslagsstillernes redegjørelse eller på annen måte framkommet noe som tilsier at vi i dag ikke har en god nok beredskapsordning, eller at sikkerheten ikke er ivaretatt godt nok. Selvsagt kan en slik trusselvurdering ofte by på kompliserte skjønnsmessige avveininger. Men dersom det er snakk om å opprette et nytt og overordnet organ, som en Stortingets sikkerhetskomite vil måtte være, vil det også kreve en langt grundigere utredning enn den som er foretatt i forslaget fra forslagsstillerne. Det har også representanten Inge Lønning påpekt.




Saksordfører Svein Roald Hansen viste også til at forslaget, slik det er utformet, muligens kunne være i strid med Grunnloven. Jeg hører at representanten Hagen mener det bygger på en misforståelse. Det kan være. Men det har i hvert fall ikke blitt tilstrekkelig klarlagt verken i forkant av eller under prosessen. Før man går i gang med å foreslå nye organer, vil det være lurt å starte med å vurdere i hvilken grad de organer som allerede eksisterer, tilfredsstiller de kravene som bør stilles i den til enhver tid gjeldende situasjon. Så langt synes det ikke å være påvist noe som tyder på at vi trenger å opprette flere organer enn dem vi allerede har.




Når dette er sagt, vil jeg i likhet med andre understreke at man nok bør se på om det bør foretas justeringer av den eksisterende strukturen. Et eksempel som er nevnt, er at justisministeren kan henvende seg direkte til den utvidede utenrikskomiteen istedenfor å måtte henvende seg via statsministeren.




Men selv dette reiser naturligvis en del spørsmål som kanskje må avklares. Fra Kristelig Folkepartis side har vi også i prosessen antydet det som nå også er blitt nevnt fra representanten Hagens side, at det kan være aktuelt å la den utvidede utenrikskomiteen i noe større grad enn i dag være et organ som holdes oppdatert, og som kan være et konsultativt organ også når det gjelder det indre trusselbildet. En kan eventuelt også vurdere en navneendring til f.eks. «den utvidede utenriks- og sikkerhetskomite». Dette ble luftet både under kontrollkomiteens arbeid og også i Presidentskapet, uten at noen syntes å tenne på en slik idé. Det førte til at det ikke ble fremmet noe forslag om det, og det gjør vel også at man ikke kan vedta noe om det i dag, slik representanten Hagen nå synes å mene at vi burde gjøre. I så fall får man komme tilbake til det i Presidentskapets videre arbeid med saken.




Så vidt jeg også forstår på representanten Lønning, vil dette kunne gjøres uten at man foretar noen endring av Stortingets forretningsorden for øvrig.




Jeg finner ikke her noen grunn til å gå inn i noen nærmere argumentasjon omkring dette forslaget fra Fremskrittspartiet. Kristelig Folkeparti har konkludert med at forslaget om en ny sikkerhetskomite som foreslått ikke vil være hensiktsmessig. Jeg viser bare til merknadene som vi har stått sammen med flertallet om, så vel i komiteen som i Presidentskapet.




 Venstre vil følge flertallet, men jeg finner grunn til å knytte noen merknader til forslaget.




Jeg for min del oppfatter at målet er å sikre bevissthet om og drøfting av viktige sikkerhetspolitiske spørsmål. Det er hensikten med forslaget. Jeg vil med den bakgrunn jeg har, og de ulike roller jeg har hatt i mitt liv, si at det er et viktig formål i seg selv. I den sammenheng undrer jeg meg litt over at ikke kontroll- og konstitusjonskomiteen har pekt på den forventningen som ble stilt til den forrige regjeringen, nemlig at man regelmessig skulle komme til Stortinget med såkalte sårbarhetsmeldinger. Regjeringen Bondevik II kom med en melding i 2002 og en i 2004. Det er i hvert fall et virkemiddel som Stortinget bør holde fast på – regelmessige sårbarhetsmeldinger. Noen vil kanskje si at de parallelt skal følge langtidsplanen for Forsvaret, men i det forrige storting skjedde det altså etter vedtak i 2002 og 2004. Det er et virkemiddel som jeg synes Stortinget skal holde fast på, og som jeg vil be om at Regjeringens representant i salen i hvert fall tar med seg, for det gir en systematisk anledning til å se på de ubehagelige forhold som kan tenkes å inntreffe rundt oss, ikke fordi det er det dagligdagse, men fordi situasjonen er den at når det uventede inntreffer, er det rett og slett uventet. Hvordan man skal skape bevissthet i et land, inkludert landets folkevalgte, om hvordan man skal tenke på det utenkelige uten å ende i a) psykosen på den ene siden eller b) naiviteten på den andre siden, det er demokratiets kjernepunkt. Jeg oppfatter at det er den bakenforliggende hensikt.




Når det gjelder de praktiske måtene å gjøre dette på, vil jeg tro at det er noen framrykningslinjer som med fordel kan benyttes, og som flertallet har vist til. Jeg vil vise til at den sittende justisminister i budsjettdebatten for inneværende år, for Justis- og politidepartementets budsjett, sa at han ville legge opp til større åpenhet om ressurssituasjonen for Politiets sikkerhetstjeneste. Det fikk alminnelig tilslutning i Stortinget, og jeg var en av dem som gav tilslutning til det. Jeg tror at det Stortinget bør være opptatt av, er hvilke rammer og forutsetninger en slik sikkerhetstjeneste har for å gjøre jobben sin. Stortinget har forsikret seg om at den jobben de gjør, skal foregå etter rettsstatlige spilleregler, gjennom EOS-utvalget. Men det er altså sårbarhetsmeldingen og budsjettproposisjonen til Justisdepartementet som gjør at man kan si mer. Jeg syntes det var positivt, også med den erfaringen jeg har, at justisministeren kom inn på det. Når det er slik, er det fordi dette var en problemstilling jeg var opptatt av – også den gangen utfordret av representanten Hagen, men det er jo ikke noe galt i å bli utfordret av representanten Hagen. Da må man jo sette seg ned og tenke, og man må tenke i forhold til helheten rundt seg. Jeg definerer hovedhensikten slik som jeg nå har gjort. Langs disse to akser, gjennom sårbarhetsmeldingen og budsjettproposisjonen og større åpenhet, bør Stortinget være opptatt av hvor godt rustet man er til å takle de ulike situasjoner.




Jeg tror også det er fullt mulig å bruke det sporet som det er pekt på, den utvidede utenrikskomiteen. Presidentskapet har selv pekt på at det er et spørsmål som flertallet i kontrollkomiteen har gitt uttrykk for at de vil kunne tenkes å se på. Jeg vil støtte det synet og be om at man aktivt ser på det.




Så er jeg enig i de betraktinger som er gjort av flertallet i kontroll- og konstitusjonskomiteen, og som også er gjort av Presidentskapets flertall, at det må være en klar linje mellom den lovgivende og den utøvende makt. Det må være en linje som er slik at det ikke blir noen ansvarspulverisering. Det er nå engang slik at det hører en del ubehageligheter til det å ha ansvar. Det jeg imidlertid oppfatter, når jeg tolker det vennligsinnet, er at representanten Hagens hensikt er at folkevalgte også skal være delaktige som borgere og tillitsvalgte for borgerne i hvordan situasjonen er for landet, også på ubehagelige områder.




Mine bidrag til dette er de synspunkter jeg nå har fremmet, hvor jeg nok en gang vil stresse behovet for at vi får regelmessige sårbarhetsmeldinger, at jeg forventer at justisministeren følger opp den linje som han på en utmerket måte skisserte da vi hadde budsjettdebatt her i huset, og at også Stortinget finner sin form i forhold til hvordan vi kan føre debatter om det utenkelige uten å ende i det jeg har kalt for det ene ytterpunktet. Hvis vi tenker på det hver dag, ender vi permanent i psykosen. Hvis vi aldri tenker på det, ender vi i den situasjonen som vi kan kalle den store naivitet. Det er et stort balanserom mellom disse to ytterpunktene. Det er det demokratiske balanserommet som gjør at vi er med og kan tenke på ubehagelige ting. Jeg føler at dette er en debatt som ikke er konkludert. Vi må nok som samfunn være søkende i forhold til dette. Jeg vil veldig sterkt understreke: Hele utgangspunktet er at det skjer etter ansvarsfordelingen konstitusjonelt i samfunnet, og at det skjer etter rettsstatens prinsipper. Det å introdusere ubehagelige tema er i seg selv en utfordring. Jeg gikk rett og slett på talerstolen for å gi støtte til at noen, uavhengig av navn og anseelse, vil reise ubehagelige tema.




 Senterpartiet er òg med på fleirtalstilrådinga frå kontroll- og konstitusjonskomiteen. Eg skal frå vår side berre gi nokre korte merknadar.




For det fyrste er det slik at det forslaget som vi har fremja, i seg sjølv har sett søkjelyset på behovet for å verte meir systematisk orientert i Stortinget om PST sine vurderingar og PST sitt arbeid. Det er positivt. Eit ynske om det er no nedfelt i fleirtalstilrådinga.




For det andre har arbeidet med dette forslaget òg gjort det synleg at justisministeren gjennom årlege budsjettproposisjonar og stortingsmeldingar gir informasjon om både oppgåvene til PST og dei vurderingane som har vorte gjorde av det generelle trusselbiletet. Det vert understreka at dette òg vil verta følgt opp vidare. Dessutan har ein òg fått ei nærare avklaring av dei ordningane og dei moglegheitene som er i Stortinget pr. dato, ut frå dei akutte behova som måtte oppstå for både å motta og å gi informasjon.




For det tredje er det eit eige kontrollutval, EOS-utvalet, som utfører arbeidet sitt gjennom året, og som gir sine årsmeldingar til Stortinget. Desse vert her gjenstand for årlege debattar. Vi finn det positivt og nyttig at spørsmålet er reist slik som det er, av Framstegspartiet. Vi deler fullt ut dei vurderingane som fleirtalet har gjort.




Lat meg leggja til: Eg synest Svein Roald Hansen som saksordførar i kontroll- og konstitusjonskomiteen har lagt fleirtalet si tilråding vel til rette. Det er òg bra å registrera at Presidentskapet har følgt dette opp slik dei har gjort, at dei òg vil vurdera på kva måte regjeringa kan gi informasjon, og på kva måte Stortinget kan be om informasjon, og at dei vil koma tilbake til det ved eit seinare høve.




Lodve Solholm hadde her igjen teke over presidentplassen.




 Først et par mindre presiseringer til enkelte ting som har vært sagt i debatten.




Det ble fra representanten Hagen vist til at den gjennomgangen vi hadde av komitestrukturen i Stortinget i forrige periode, og som jeg viste til, ikke hadde noe med sammensetningen og funksjonen for den utvidede utenrikskomite å gjøre. Det er direkte feil. Det ble drøftet ganske inngående i utvalget, og det ledet også til at det skjedde endringer i bestemmelsene i § 13 om sammensetningen av utenrikskomiteen. Så det hadde vært full anledning til, meget naturlig til og med, å fremme ønske om en ny parallellkomite til den utvidede utenrikskomite den gang, dersom man hadde kommet på tanken.




Så sa representanten Ryan at en vesentlig beveggrunn for SV til å gå imot representantforslaget er at man i prinsippet er imot hemmelighold og derfor underforstått er imot å opprette et organ av denne type. Men det kan jo legge den misforståelse nær, som jeg har registrert også gjør seg gjeldende i andre sammenhenger, nemlig at de vanlige komitemøter i Stortinget er åpne. Det er de som kjent ikke. Det er ingen komitemøter i Stortinget som er åpne. Det er bare høringene i komiteenes regi som er åpne.




Nå er det selvfølgelig riktig, som representanten Hagen pekte på, at det er en vesensforskjell mellom Stortingets faste komiteer og de ekstraordinære konsultative organer, og den forskjellen ligger i at de faste komiteene har en saksforberedende funksjon for Stortinget i plenum, respektive for Stortingets avdelinger. Det har de konsultative organene ikke.




La meg så understreke at jeg synes denne debatten bekrefter det jeg sa i mitt første innlegg, nemlig at representantforslag i sin alminnelighet er et dårlig grunnlag for å føre denne type debatter, simpelthen fordi de aldri vil kunne være basert på en utredning og en drøfting av konsekvensene av det å foreta endringer i forretningsordenen på den måten som vanlig forberedte saker er. Jeg synes fremdeles at det er bemerkelsesverdig at man kan fremsette et forslag om å opprette et slikt organ med den begrunnelse – jeg siterer fra premissgrunnlaget – at man ønsker å få slutt på at «Stortinget fortsatt skal avstå fra sine normale kontroll- og politikkfastsettende konstitusjonelle funksjoner på dette politikkområdet».




Det må være grunn til å minne om at det ikke eksisterer, verken i forretningsordenen eller noen andre steder, noen begrensninger på Stortingets utøvelse av sin bevilgende og lovgivende myndighet, verken på dette området eller på noe annet område. Stortinget har full adgang til å benytte sin alminnelige bevilgende og lovgivende myndighet på den måte Stortinget selv finner det for godt. Ingen kan foreta begrensninger i det. Det finnes ingen begrensninger for hvilke spørsmål den enkelte representant kan stille, det finnes ingen begrensninger for kontrollkomiteens generelle kontrollfunksjon i forhold til regjeringen, verken på dette eller på noen andre områder. Derfor er det, etter mitt skjønn, direkte feil å fremstille det som om Stortinget i dag ikke ivaretar sitt konstitusjonelle ansvar på dette området. Det er jo derfor, synes jeg, også nesten oppsiktsvekkende at man kan unnlate, når man vil begrunne et så vidt radikalt forslag når det gjelder Stortingets arbeidsordning, i det hele tatt å nevne det forholdet at Stortinget har tatt sitt konstitusjonelle ansvar nettopp på dette området – til forskjell fra alle andre områder – så alvorlig at man har opprettet et eget utvalg, EOS-utvalget, som så å si skal fotfølge det som skjer på dette området, fordi det normalt krever en langt høyere grad av hemmelighold enn det som ellers gjelder i vårt samfunn. Det har jo Stortinget for lenge siden tatt konsekvensen av. Det utvalget ivaretar sin oppgave og avleverer årlige rapporter til Stortinget, og Stortinget selv har det fulle og hele ansvar for hvorledes Stortinget behandler de rapportene.




 Fleire har ikkje bedt om ordet til sak nr. 1.

(Votering, sjå side 1697)





                    

  Under debatten har Presidentskapets medlem
Carl I. Hagen sett fram eit forslag. Forslaget lyder:

«Ny § 13
b i Stortingets forretningsorden skal lyde:

I tillegg til de komiteer
som er omtalt i § 10 oppnevnes også en
sikkerhetskomité. Sikkerhetskomiteen har til oppgave å drøfte
med regjeringen viktige spørsmål om landets indre
sikkerhet og antiterrorarbeidet, beredskapsplaner, samt de operative
sikkerhetstiltak overfor etater, direktorater, departementer, institusjoner
og myndighetspersoner. Slik drøftelse bør finne sted
før viktige beslutninger fattes. Sikkerhetskomiteen skal
følge de tiltak som blir gjort på det interne
sikkerhets- og antiterrorområdet i henhold til gitte fullmakter
og bevilgninger, og føre kontroll med regjeringens myndighetsutøvelse
på dette området.

Sikkerhetskomiteen består av Stortingets
president som leder og visepresident som nestleder, partienes gruppeledere
med nestledere som varamenn, samt justis- og forsvarskomiteens ledertrio.

Lederen kaller sammen komiteen
når vedkommende mener det er nødvendig, eller
når statsminister, justisminister eller en tredjedel
av komitémedlemmene anmoder om det.

Forhandlingene i sikkerhetskomiteen skal holdes hemmelige,
hvis intet annet uttrykkelig bestemmes.

Det samme gjelder for fellesmøter
denne komité har med andre komiteer. Også innkallingen
til komitémøter skal være hemmelig.

Sikkerhetskomiteen kan også la
embetspersoner møte for å gi informasjon
og svare på spørsmål, sammen med medlemmer
av regjeringen.»

Det vert votert alternativt mellom
dette forslaget og tilrådinga frå Presidentskapet.

Presidentskapet hadde tilrådd:

Dokument nr. 8:102 (2005-2006) – forslag
fra stortingsrepresentantene Siv Jensen, Carl I. Hagen, Per Ove Width
og Jan Arild Ellingsen om opprettelse av en sikkerhetskomité i
Stortinget – bifalles ikke.

Votering:

Ved alternativ votering mellom tilrådinga
frå Presidentskapet og forslaget frå Carl I. Hagen
vart tilrådinga frå Presidentskapet vedteken med
77 mot 23 røyster.

(Voteringsutskrift kl. 11.43.02)


                    
                    

