 Stortingspresidenten godtek orsakinga.

 Mangel på tilstrekkelige varetekts-
og soningsplasser er den største utfordringen
vi nå står overfor i straffesystemet. Mangel på tilstrekkelig
varetekts- og soningskapasitet forsterker problemet
med gjengangerkriminelle, svekker straffens forebyggende virkning
og svekker tilliten til vårt straffesystem og vår
kriminalpolitikk. Regjeringa vil derfor jobbe aktivt for å øke
kapasiteten i fengslene på kort og på lengre
sikt. Hittil i år er det åpnet 31 nye fengselsplasser.
I løpet av året er det planlagt ytterligere 67
plasser.

Kriminalomsorgen prioriterer strengt i soningskøen.
I en situasjon med soningskø stilles plasser
først til rådighet for varetekt, deretter lange
dommer, og så korte volds- eller voldsrelaterte
dommer. Unge under 21 år, aktive gjengmedlemmer
og personer som utgjør de tyngste kriminelle med organisasjonstilhørighet,
prioriteres alltid høyt for å bli satt
rett inn til soning. Til tross for denne prioriteringen hender det
at politiet ikke får tilbud
om et tilstrekkelig antall varetektsplasser, noe vi har sett eksempler
på, og det er svært beklagelig.

Representanten Aspaker påpeker at
utlendinger som kunne vært utvist til soning i utlandet,
legger beslag på en rekke soningsplasser. Overføring
til fortsatt soning i utlandet er en mulighet for enkelte innsatte
med utenlandsk statsborgerskap. Det er imidlertid ikke alle
dette er aktuelt for. Det er en forutsetning for tvungen overføring
at vedkommende stat er tilsluttet den europeiske overføringskonvensjonen
og dennes tilleggsprotokoll. I tillegg må vedkommende stat
i det konkrete tilfellet samtykke i overføring, da staten ikke
har plikt til å ta imot innsatte for fortsatt soning der.
Det er videre en forutsetning at det foreligger
et endelig utvisningsvedtak. Hvorvidt vilkårene
for utvisning er oppfylt eller ikke, avgjøres
av utlendingsmyndighetene. Det er derfor knyttet en god del usikkerhet
til hvor mange utenlandske innsatte en overføring til
soning kan være aktuelt for.

Regjeringa tar sikte på å legge
fram en plan for avvikling av soningskøen
i tilknytning til revidert nasjonalbudsjett for 2006, og jeg vil
der komme tilbake til de konkrete tiltakene som skal gjøres.
I tilknytning til arbeidet med planen vurderer departementet ulike
tiltak både på kort og på lengre
sikt. Siden vi da vil komme tilbake til dette, vil jeg ikke
nå gå nærmere inn på helt konkret
hva slags tiltak som foreslås. Men det er helt klart at
sentralt i dette arbeidet er å sikre
bedre effektuering av de
utenlandske statsborgerne som sitter og soner
i norske fengsler, og som kan sone i hjemlandet.

Per Ove Width hadde
her overtatt presidentplassen.

  Jeg takker for svaret.

Jeg hadde kanskje håpet
at statsråden var litt tydeligere på at man nå ville
gå i dialog med aktuelle lands myndigheter for å kunne
utvise de utlendingene som sitter i Norge, og som kan sendes hjem,
til å sone i hjemlandet, og at han var mer offensiv
på det.

Så er det jo en realitet
at man f.eks. i Midtre Hålogaland politidistrikt,
Ofoten tingrett og Trondenes tingrett, har betydelige problemer
som følge av at man har manglende fengselsplasser
i den regionen. Det er faktisk slik at politiet
må unnlate å varetektsfengsle i saker som kvalifiserer
til varetektsfengsling andre plasser i landet. I Østlandssendingen
i går kveld hørte vi at Bærum-politiet måtte
sende en de hadde pågrepet, til Vadsø, og man
fikk ikke framdrift i saken fordi man ikke hadde
ressurser til å sende folk fram og tilbake for å få til
det. Så jeg har følgende spørsmål
til statsråden: Vil statsråden i den akutte situasjonen
vurdere utvidet bruk av dublering? Og vil statsråden også vurdere
om private prosjekter som kan la seg løse raskere,
kan være en vei å gå for å få til økt
soningskapasitet?

 Vi vil vurdere alle mulige tiltak,
og det gjøres jo i disse dager. Vi har ganske
kort tid på oss, siden vi skal framlegge dette i en samlet
plan, og derfor vil jeg ikke konkludere på det
nå. Jeg vil ha en seriøs saksbehandling rundt
det. Men jeg må samtidig si at den soningskøproblematikken
som har eksistert i de siste fem årene,
og som har resultert i at vi har en soningskø, ut fra definisjonen,
på 2 500 dommer som venter på soning, er jo noe
som også har eksistert gjennom den
forrige regjerings tidsperiode. Og jeg syns jo, med all respekt,
at spørreren også skal være
glad for at man i tilleggsproposisjonen fra den nye regjeringa valgte å styrke arbeidet
med å bygge flere plasser, slik at vi faktisk i år kan
etablere 100 nye plasser, langt flere plasser enn det Bondevik-regjeringa
la til grunn. Det er den eneste måten vi kan komme oss
ut av det på. Det er også viktig å si
at hvis vi skal øke politikraften i Norge, må vi
forhindre at man driver transport over så lange etapper,
noe som svekker mye av politiets ressursbruk. Så dette
er prioritert fra vår side.

 Jeg vil igjen takke for svaret.

Det er for så vidt riktig, som statsråden
her sier, at det er tatt initiativ av denne
regjeringen, men det ble også lagt et godt grunnlag
av den forrige regjeringen, bl.a. ved startbevilgninger
til Halden fengsel. Jeg tror nok at hadde den regjeringen
fått fortsette, så hadde vi også kommet
til å gripe ytterligere fatt i den soningskøen
som er der. Men jeg er veldig opptatt av de signalene som statsråden
nå har sendt ut, bl.a. via media, om at han er opptatt
av åpne soningsplasser. Jeg vil gjerne ha forsikringer
fra statsråden om, spesielt med den varetektsproblematikken
vi nå har, at det i den planen som Regjeringen skal legge
fram, også vil bli tatt tilstrekkelig hensyn
til varetektsproblematikken, og at vi ikke bare
snakker om åpne soningsplasser, men at også lukkede
plasser må ha en sentral plass i den planen som
Regjeringen kommer til Stortinget med.

  Det kan jeg bekrefte. Det å få flere
lukkede plasser tilgjengelig for varetekt er en primæroppgave
i denne satsingen. Men det er jo ikke riktig, som spørreren
nå sier, at regjeringa Bondevik ville ha kommet
med en kraftig satsing i forhold til i år. Den prøven
bestod man jo ikke da man behandlet budsjettet før
jul, hvor nettopp Høyre og de andre «gamle» regjeringspartiene ikke
valgte å legge inn mer ressurser i  forhold til å bygge
nye plasser. Det gjør vi. Vi ønsker å etablere
100 nye plasser, og det er et løfte jeg absolutt skal stå ved,
og vi er godt i gang med det.

Ved å etablere flere nye, åpne
soningsplasser – noe vi altså kommer til å gjøre – vil
man kunne møte det behovet som soningskøene viser
i dag. 60 pst.–70 pst. av de dommene som står
i kø, er på under 90 dager, og mange av dem kan
fint avsones i åpne anstalter. Det vil nettopp innebære
at man får frigjort mange av de lukkede plassene – bl.a.
til de alvorligste sakene, men også til varetekt.





                

