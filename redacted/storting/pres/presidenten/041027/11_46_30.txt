 Presidenten vil gjøre oppmerksom
på at det finnes en liten klokke på talerstolene,
slik at man kan følge med på tiden.

  Jeg synes at det statsråden sier,
er viktig, og jeg merker meg spesielt at han erkjenner at det blir
behov for et større antall senger i sykehusene, bl.a. på grunn
av veksten i antallet eldre. Da må det være feil
signal som nå sendes ut, når f.eks. Helse Sør
har fått beskjed om å kutte en tredjedel av sin
bygningsmasse – det betyr vel også et kutt i antallet
senger. Det kan ikke være å møte behovene
som er skissert for 2020, og som egentlig vil komme langt tidligere
i enkelte regioner.

Når pasientombudet i Nordland sier
at sykehusene ikke gjør jobben sin, er det helse- og omsorgsministerens ansvar å se
på hva som er årsaken. Stresser vi liggetid og økonomi
for mye nå i forhold til det store målet, at pasienten
skal settes først? Det har alle vært enige om,
selv om vi er uenige om helsereform og andre ting. Hvis det er slik
at pasienten kommer i andre rekke i forhold til økonomi,
effektivitet og rasjonalisering, må vi ta skjeen i en annen
hånd og påse at vi har økonomi, kapasitet
og ressurser nok til å behandle folk tilstrekkelig før
de sendes ut. Blant annet har jo begrepet «ferdigbehandlet
pasient» blitt endret til «utskrivningsklar pasient»,
og man har ikke vært innom hvilke problemer det gir, f.eks.
for kommunehelsetjenesten.

 Det er ingen tvil om at fremtiden vil fordre
flere liggedøgn totalt. Det føler jeg meg ganske
overbevist om, gitt den utviklingen vi har. Samtidig tror jeg vi
må erkjenne at selv om det tidvis kan være ønskelig
politisk å fokusere veldig på økonomi,
at det er årsaken til all vederstyggelighet i helsevesenet,
er det et faktum at vi har hatt historiske økninger i sykehusbevilgningene
de siste fem–seks årene som langt overgår
veksten i budsjettet totalt sett, og som nå tar en historisk
stor andel av BNP. Det er ingen tvil om at det har vært
en av de viktigste årsakene til at vi har fått ned
ventetiden. Vi er nå nede i en situasjon der ventelistene
i mange sammenhenger i realiteten er planleggingslister. Jeg tror
den langtidsplanleggingen vi har inne, og den koordineringen og
kapasiteten vi har, er betryggende. For det er veldig kjente størrelser
hvor mange av oss som blir eldre, og hvor gamle vi blir.





                

