 Representanten Hans Olav Syversen vil framsette et representantforslag. 

 På vegne av representantene Geir Jørgen Bekkevold, Kjell Ingolf Ropstad og meg selv har
          jeg gleden av å framsette et representantforslag om å styrke etikkarbeidet i Statens
          pensjonsfond – Utland. 

 Representanten Per Arne Olsen vil framsette et representantforslag. 

 På vegne av Kari Kjønaas Kjos, Jon Jæger Gåsvatn og meg selv vil jeg få lov til å legge
          fram forslag om tiltak for å sikre økonomisk styring og kostnadskontroll ved
          helseforetakene. 

 Forslagene vil bli behandlet på reglementsmessig måte. 





                    
                    
                    

 Stortinget mottok mandag meddelelse fra Statsministerens kontor om at følgende
            statsråder vil møte til muntlig spørretime: 

statsråd Kristin Halvorsen 

statsråd Grete Faremo 

statsråd Magnhild Meltveit Kleppa 

De annonserte regjeringsmedlemmer er til stede, og vi er klare til å starte den
            muntlige spørretimen. 

De representanter som i tillegg til de forhåndspåmeldte ønsker å stille hovedspørsmål,
            bes om å reise seg. 

Første hovedspørsmål vil bli stilt av representanten Bård Hoksrud. 

 Jeg har gleden av stille spørsmål til samferdselsministeren – kanskje ikke uventet. 

Hver uke ser vi oppslag i avisene rundt omkring i hele landet om alvorlige
            trafikkulykker hvor liv går tapt på veiene. I 2008 mistet 256 – mødre, fedre, barn,
            kolleger eller venner – livet i trafikken på norske veier. Undersøkelser viser at
            dårlige veier ofte er en avgjørende årsak til mange av disse dødsulykkene. Selv små
            feilvurderinger kan få dødelig utfall på en dårlig og svingete vei uten midtdeler og
            sikkerhetssoner. Dette handler ikke om tall, men om menneskeskjebnene bak tallene. 

I Vestfold og Østfold har motorveiutbygging gjort veier som tidligere ble betegnet som
            dødsveier, om til de tryggeste veiene i landet. Det er ingen tvil om at firefelts
            motorvei med midtdeler er det mest effektive trafikksikkerhetstiltaket som fins. Derfor
            er det viktig å satse på en kraftig og rask utbygging av veinettet i Norge. Regjeringen
            legger opp til fattigslige 230 km ny motorvei de neste ti årene. Dette er lysår unna de
            enorme behovene Norge har for moderne, sikre og energieffektive veier. I tillegg vil
            Regjeringen fra 1. januar 2010 overføre 17 000 km dårlige veier med et enormt behov for
            utbedring og opprustning, og som reformen ikke på noen måte tar høyde for når det
            gjelder trafikksikkerhet. 

Alle vet at en kraftig økning i utbygging av nye, moderne, miljøvennlige og effektive
            veier vil være det beste trafikksikkerhetskortet for å få redusert antall hardt skadde
            og drepte i trafikken. Er statsråden enig i dette? Mener statsråden at 230 km motorvei
            på ti år er noe man kan være bekjent av og fornøyd med, når vi vet at Albania, som er et
            av Europas fattigste land, på fem år har bygd 759 km motorvei, eller over tre ganger så
            mye vei som Norge skal bygge de ti neste årene? 

 Eg er einig med representanten Hoksrud i at det har vore mange år med forsømming når
            det gjeld vegbygging, vedlikehald og andre tiltak på samferdselsområdet som vi må få
            retta opp. Noko av dette har vi fått gjort i dei fire føregåande åra. Vi har ein meget
            ambisiøs Nasjonal transportplan for dei ti neste åra. Det betyr at vi går inn med tiltak
            allereie i neste års budsjett. 

Så er det slik at dette landet vårt er så mangfaldig at vi skal satsa på motorveg, men
            det er faktisk nødvendig òg å satsa på andre typar vegar, dersom vi skal ha som ambisjon
            – som Regjeringa har – at folk skal ha valfridom med omsyn til kor dei vil bu, og om vi
            vil ha eit variert næringsliv over heile landet. 

Vi har altså føreteke ei – bokstaveleg talt – kraftig opprusting med omsyn til
            vedlikehald. Vi satsar på trafikktryggleik; vi har meir enn dobla innsatsen der i 2009,
            og vi skal intensivera innsatsen vidare. Så er det viktig å byggja ut motorvegar og
            andre vegar. Og så trur eg faktisk at når fylkeskommunane no får ansvaret for 80 pst. av
            vegane, betyr det at det ein vedtek med omsyn til vegane – og at fokuseringa på kva som
            skal prioriterast, kjem nærare folk, der folk bur – difor er i trygge hender. 

 Det er godt å høre at statsråden er enig i at vi har de utfordringene som jeg utfordret
            statsråden på, men jeg er ikke enig når statsråden sier at vi har satset kraftig på
            forsering og utbygging. Vi skal altså bygge mindre enn 10 km midtdelere det neste året.
            I år skulle vi bygd ca. 10 km, og vi har bygd 6 km. Jeg vil ikke akkurat si at det er
            veldig ambisiøst. 

Jeg er bekymret når fylkeskommunene nå skal overta disse 17 000 km med øvrig riksvei,
            som er i dårlig forfatning, og som skulle hatt en helt annen tilstand når man overfører
            disse til fylkeskommunene. Fylkeskommunene er ikke i stand til å ivareta disse veiene.
            Allerede nå hører vi rykter om at fylkeskommunene vurderer å bruke penger som de skulle
            brukt på vei, på helt andre ting i fylkeskommunene, fordi de ikke klarer å ivareta de
            andre oppgavene man har, som er lovpålagt. Her kommer det en sum midler. De er ikke
            øremerket til veibygging. Jeg ønsker å spørre statsråden hva hun vil gjøre for å ivareta
            dette. 

 For det fyrste får fylkeskommunane med på vegen – bokstaveleg talt – midlar som følgjer
            dei riksvegane som dei no overtek, og som blir fylkesvegar. For det andre får dei 1
            milliard kr ekstra i frie midlar. For det tredje blir det stilt til disposisjon 2
            milliardar kr til ei låneordning. Det betyr ein aktivitetsvekst i det nye
            fylkesvegnettet, inklusiv det gamle, på til saman nærmare 50 pst. – altså nærmare 50
            pst. meir aktivitet. 

Så føreset eg at fylkeskommunane spelar på den kompetansen som Statens vegvesen har frå
            fylke til fylke, og dei får altså på ein annan måte enn i dag moglegheit til å
            prioritera dei vegane og dei strekningane som dei meiner er viktigast, fyrst. 

 Det blir gitt anledning til tre oppfølgingsspørsmål – først Arne Sortevik. 

 Forvaltningsreformen fører til at vi flytter ansvaret for veiholdet fra ett nivå – én
            ansvarlig: staten – til 19 fylkeskommuner. Mener samferdselsministeren virkelig at ved å
            flytte veiene lenger vekk fra statens pengerike kasse vil tempoet i utbyggingen av et
            moderne veinett bli større enn det vi har sett de siste årene? Det er mitt ene spørsmål. 

Det andre spørsmålet går på trafikksikringsområdet. Når vi flytter ansvaret fra det
            statlige nivået parallelt med finansieringen til 19 ansvarlige fylkeskommuner, hvilke
            tiltak gjøres for å sikre arbeidet med trafikksikring, når ansvarsområdet deles på 19
            ulike instanser i forhold til et samlet ansvar tidligere – hos staten? 

 Det skal brukast 322 milliardar kr over ti år på vegar, baner, hamner og farleier. Det
            er altså ein auke på 100 milliardar kr i forhold til eksisterande plan. Det er heilt
            openbert at det betyr ein sterkare innsats. Så skal det framleis vera tett kontakt med
            fylkeskommunane. Staten skal framleis ha eit ansvar for å sørgja for at fylkeskommunane
            har midlar til å vareta sine oppgåver. 

Til trafikktryggleiksarbeid har vi meir enn dobla innsatsen i år, og vi skal
            intensivera det ytterlegare. Det skal til saman brukast 6 milliardar kr til
            trafikktryggleikstiltak over ti år. Når fylkeskommunane no har ansvar for ein så stor
            del av vegnettet, seier det seg sjølv at det samarbeidet som er med fylkeskommunane på
            dette feltet, og som vi veit dei er opptekne av, må me forsterka. 

 Øyvind Halleraker – til oppfølgingsspørsmål. 

 Jeg vil gjerne fortsette litt med Regjeringens firefeltsambisjoner. 

Det er riktig at det står 230 km i tiårsperspektivet, men det er faktisk så lite som 12
            km hvert år de første fire årene. Det vil altså si snaue 50 km. Min prognose er at
            Regjeringen ikke kommer til å greie dette, og Regjeringen kommer på etterskudd hele
            tiden. Det er fordi kostnadene øker, veiene forfaller og trafikken øker enda mer. 

Hovedproblemet er at Regjeringen ikke tar de grep som kan sikre at vi får et
            hensiktsmessig og moderne veinett utbygd langt raskere enn i dag. 

Høyre har lansert mange nye løsninger i sin alternative transportplan: smale firefelts
            løsninger, OPS-løsninger, fondsløsninger. Hva er årsaken til at Regjeringen ikke støtter
            noen av disse forslagene, som raskere kunne gitt oss et langt bedre veinett i Norge?
          

 Eg er veldig glad for det engasjementet som Høgre no viser for samferdsel. Dersom dei
            hadde vist det same engasjementet seks år tilbake, hadde det ikkje vore så mykje å ta
            igjen etter dei. 

Så til finansieringa. Vi deler ambisjonen om å få mest mogleg veg for pengane. Det er
            difor Regjeringa prøver ut nye løysingar. Det er difor Statens vegvesen no ser på ein
            modell der éin entreprenør får ansvaret for éi strekning når det gjeld utbygging,
            vedlikehald og drift i inntil 15 år. Det er difor vi no har nokre prosjekt som skal
            føljast spesielt på eigne postar. 

Når det gjeld nokre av Høgre sine forslag, er det ikkje til å koma forbi at det er
            omkostningar i nokre prosjekt, etter nokre erfaringar knytte til f.eks. OPS. 

 Knut Arild Hareide – til oppfølgingsspørsmål. 

 Trafikksikkerheit handlar om holdningar. Derfor er holdningsskapande arbeid særdeles
            viktig. Da er det særleg barn og unge som må få den nødvendige opplæringa. Eg synest me
            har ein lang veg å gå. Det er enkelte parti som faktisk foreslår å leggje ned UP, og det
            viser at vi har ein lang veg å gå. 

Trygg Trafikk fyller ei viktig rolle i traffikksikkerheitsarbeidet og gjer ein veldig
            viktig jobb for trafikksikkerheita, særleg blant barn og unge. 

I dag er det slik at ut frå den søknaden Trygg Trafikk har sendt, får dei berre ein
            tredel av det dei ber om for å dekkje sitt viktige arbeid. Komiteen har hatt Trygg
            Trafikk på høring, så me er sterkt bekymra for det arbeidet som dei skal gjere, på grunn
            av dei midla som er til rådigheit. Vil statsråden prioritere Trygg Trafikk sterkare i
            åra framover? 

 Eg er heilt klart einig med transportkomiteen sin leiar i at det er viktig å fokusera
            på trafikktryggleik, og det gjer òg Regjeringa. Vi doblar innsatsen og meir enn det no i
            2009. Vi skal forsterka ytterlegare, bl.a. med ulike tiltak som midtdelarar og
            rumlefelt, men òg på den haldningsskapande sida – det gjeld fart, rus, bilbelte og
            overfor ungdom. 

Så er det slik at Trygg Trafikk gjer eit svært viktig arbeid, og det er slik at dei
            raud-grøne i komiteen òg har teke opp det same som Hareide no tek opp, nemleg at Trygg
            Trafikk kunne gjort endå meir arbeid med meir midlar. Eg er innstilt på å gå ein runde
            for å sjå på om vi kan koma Trygg Trafikk og komiteen i møte med eventuelle nye midlar
            allereie i 2010. 

 Vi går videre til neste hovedspørsmål. 

 Mitt spørsmål går til kunnskapsminister Kristin Halvorsen. 

Denne uken kom resultatet fra det fjerde tilsynet med kommunal kontroll med kvaliteten
            i skolen. For fjerde gang er konklusjonen at kommunene svikter en av sine viktigste
            oppgaver: å sikre en skole med høy kvalitet. Til Aftenposten sier kunnskapsministeren: 

«(…) at tilsynene har bekreftet utdanningsmyndighetenes bekymring for at lovverket
              ikke blir godt nok forstått.» 

For Høyre er det kort og godt uforståelig at denne bekymringen ikke er fulgt opp av
            handling. Hvordan er det mulig at 70 pst. av kommunene kan sluntre unna kontroll uten at
            statsråden setter strakstiltak på sin dagsorden? Jeg betviler ikke Kristin Halvorsens
            engasjement for «ungene våre», som hun sier, men hvorfor er da statsråden ikke like
            opptatt av matte som av mat? Det er fullt mulig å være for kunnskap og mot mobbing på
            samme tid. 

Hensynet til elevene gjør at skolestatsråden har inderlig dårlig tid. Det må være
            pinlig for partilederen at hennes to forgjengere fra SV åpenbart har sovet i de fleste
            timene siden første tilsyn i 2006. Faktum er at SV har styrt Kunnskapsdepartementet i
            fire år uten å ta affære. Saken er en stygg ripe i SV-lakken. Om SV er opptatt av sosial
            mobilitet, er en god skole med tilpasset opplæring en sikker vei å gå. Når skolen
            svikter, er det de minst ressurssterke elevene som har aller mest å tape.
            Kunnskapsministeren har nå varslet nye tilsyn ved alle skoler i 2010, men flere tilsyn
            løser ingen problemer om man ikke etterpå tar tak i problemene. 

Jeg går ut fra at kunnskapsministeren deler Høyres analyse at kvalitetskontrollen i
            skolen ikke fungerer. Hvor mener statsråden at de to foregående kunnskapsministrene fra
            SV har sviktet? 

 For det første nekter jeg å være med på en beskrivelse av norsk skole som om det skulle
            være en evig jammerdal stort sett preget av mye dårlig arbeid. Slik er det ikke. Det
            foregår mye bra arbeid rundt om i norsk skole, men vi har en del utfordringer. De
            utfordringene har vi tatt tak i, f.eks. i meldingen om kvalitet i skolen, fordi vi vet
            vi er for dårlige på en del områder. Det dreier seg om hvordan elevene vurderes og får
            tilbakemelding, det dreier seg om nettopp det tilsynet og den tilsynsrapporten fra
            Utdanningsdirektoratet som representanten Aspaker er inne på, men det dreier seg ikke om
            at det ikke har vært en konsentrasjon om å få til bedre kvalitet i utdanningen framover.
            De utfordringene som vi nå får fra Utdanningsdirektoratet i forbindelse med rapportene
            de har for sitt tilsyn i 2009, er dels å følge opp bedre, men også om opplæringsloven og
            lovverket er utformet på en slik måte at det er uklart hva som menes. Det er en
            betydelig utfordring, fordi det må være et visst skjønn med hensyn til hvordan man
            følger opp det som står i opplæringsloven. Men vi har nå fått noen utfordringer i
            forbindelse med dette tilsynet, og dem skal vi ta med oss. 

 Problemet i norsk skole er jo ikke alt det som fungerer. Problemet i norsk skole er alt
            det som ikke fungerer. Fra Høyres side vil vi sterkt advare mot bortforklaringer og
            fortsatte forsømmelser når det gjelder kvalitetskontroll i skolen, for konsekvensen kan
            bli at vi kommer til å utvikle A- og B-skoler. Problemet med de tiltakene som
            kunnskapsministeren har gjort til sine kampsaker, er at mange av dem vil ta svært lang
            tid før de virker, og at dette er utilstrekkelig. Derfor må statsråden tenke nytt og ha
            plass til flere tanker i hodet samtidig. 

Statsråden bør også innse det problematiske i at Regjeringen legger lokk på viktige
            resultater i skolen, og at det fratar oss mye av det grunnlaget vi trenger for å gripe
            inn på vegne av elever og følge opp skoler med kvalitetssvikt. Ser statsråden at
            manglende innsyn og åpenhet om resultat og utvikling i skolen kan være en trussel mot
            kvaliteten i skolen og mot elever i skoler som blir «glemt» av sin kommune? 

 Resultatet fra de nasjonale prøvene er ikke hemmelig. Det Regjeringen har lagt stor
            vekt på, er å offentliggjøre resultatene fra de nasjonale prøvene på en slik måte at man
            ikke inviterer til rangering. Der har vi stor støtte fra både foreldre, lærere og
            elever. Det er ett av de grepene vår regjering, det rød-grønne flertallet, har tatt for
            å øke aksepten for de nasjonale prøvene og for å kunne nytte de nasjonale prøvene best
            mulig. De resultatene som kommer, er offentlige for den skolen de gjelder. De er
            offentlige for dem som måtte ønske innsyn i dem. Men jeg må advare Høyre mot å tro at
            resultatene fra de nasjonale prøvene er et slags sesam-sesam. De kan fortelle den
            enkelte skole noe om hvordan den ligger an i forhold til et nasjonalt gjennomsnitt, og
            de kan fortelle kommunene om hvordan de ligger an. Det gir skoleeiere og skoleledere
            muligheten til å følge opp hver enkelt skole. Men de sier lite om progresjonen fra det
            ene året til det andre, og de sier lite om resultatene, fordi vi vet at det er så mange
            andre forhold som innvirker på det. 

 Det blir gitt anledning til tre oppfølgingsspørsmål – først Svein Harberg. 

 Tilsynsordningen som vi har overfor kommunene, er en viktig og god ordning. Den er god
            for å hjelpe kommunene med å rettlede i det arbeidet de driver med. Den er god når det
            gjelder å skaffe kunnskap om hvordan ting fungerer, og om de fungerer, og den gir en
            mulighet til å gripe inn. Det som da blir viktig, når en gjennomfører tilsyn, er
            selvfølgelig hvilket fokus en har, og hvordan en følger dette opp. 

Jeg registrerer at statsråden forklarer noe om manglende oppfølging med uklart lovverk.
            For meg er det ikke slik at uklart lovverk gir en rett til å la være å utføre ting, men
            at det kan være utfordringer med gjennomføringen, er vi med på. 

Så registrerer vi at flere statsråder ikke har gjort noe, og mitt spørsmål er derfor:
            Hvilke strakstiltak vil statsråden iverksette for å få de 70 pst. som sluntrer unna den
            interne kvalitetskontrollen i skolen, til å ta denne oppgaven på alvor? 

 For det første er det ikke slik at to rød-grønne kunnskapsministre ikke har gjort
            jobben sin. Det er tvert imot bedt om tilsyn på dette, fordi man var urolig for at
            oppfølgingen lokalt er for dårlig. Og så tror jeg ikke det finnes noen «kvikk-fiks» på
            dette. Det finnes bare den oppskriften som dreier seg om innstendig konsentrasjon om
            kvalitet over tid. Men vi har fått noen utfordringer fra Utdanningsdirektoratet i
            forbindelse med dette tilsynet, og én av de utfordringene dreier seg om hvorvidt de
            forventningene som sendes – altså gjennom opplæringsloven – til kommunene, styrer
            kommunenes arbeid etter opplæringsloven tydelig nok. Det er én av de utfordringene vi
            skal se mer på. 

 Bente Thorsen – til oppfølgingsspørsmål. 

 Oppfølging av opplæringsloven i norsk skole er ikke noen lystelig lesning etter det
            fjerde nasjonale tilsynet. Det er vi enige om. 

Ifølge en artikkel i Aftenposten den 16. november, som tar for seg det fjerde nasjonale
            tilsynet, om skoleeierne og private skoler har et godt nok system for å organisere
            elevene i grupper, kommer det fram at nesten 70 pst. av kommunene som ble kontrollert,
            hadde avvik i forhold til lovens krav, mens bare 30 pst. av de private skolene sviktet i
            forhold til gruppeinndelingen. Kan det være slik at de private har tatt poenget og
            forstått poengene i opplæringsloven? 

Spørsmålene blir da: Kan det være slik at private skoler tar kunnskap, kvalitet og
            læring mer på alvor enn offentlige skoler? Og har den offentlige skolen noe å lære av
            den private skolen? 

 Jeg ville vært veldig forsiktig med å generalisere kjennetegn ved private skoler opp
            mot offentlige skoler, fordi andelen private skoler i Norge er veldig liten, heldigvis,
            og variasjonene mellom de offentlige skolene er veldig store, så det er veldig mange
            offentlige skoler man har mye å lære av. 

Én ting som vil adressere noe av det som tilsynet for 2009 påpeker, er det som står i
            regjeringsplattformen, nemlig at vi skal utarbeide en standard, endre opplæringsloven
            for å sikre bedre lærerressurser til grunnskolen. Det vil være ett av de virkemidlene vi
            kan bruke for å sørge for bedre oppfølging av nettopp dette som dreier seg om
            gruppestørrelse, inndeling osv. Så vi har ytterligere tiltak i tillegg til det vi
            tidligere har introdusert på dette området. 

 Øyvind Håbrekke – til oppfølgingsspørsmål. 

 Kontroll og tilsyn er viktig for å sikre kvaliteten i skolen. Men nettopp derfor er det
            viktig at kontroll og tilsyn rettes inn mot de vilkårene som er det viktigste for
            kvaliteten. 

Etter fylkesmannens tilsyn i Meldal kommune i Sør-Trøndelag sist vinter kom det fram at
            fylkesmannen, direktoratet og Kunnskapsdepartementet ikke var enige om kravene til bruk
            av såkalte Inn på tunet-løsninger, der elever som trenger alternative læringsarenaer,
            får noen timer i uken på et lokalt gårdsbruk. Kunnskapsdepartementets signaler om
            hvordan dette skal praktiseres, gjør nå at mange skoler ser seg nødt til å avslutte
            dette viktige tilbudet til praksissterke elever. Dette er et eksempel på hvordan
            kontroll og tilsyn har redusert kvaliteten på opplæringen, slik veldig mange lærere og
            elever har opplevd dette. 

Spørsmålet blir derfor: Vil statsråden se på hvordan det kan legges til rette for at
            skoler kan bruke Inn på tunet og andre fleksible opplæringstiltak og sikre at kontroll
            og tilsyn fokuserer på det som virkelig er viktig for kvaliteten, og styrker tilbudet
            til elevene istedenfor å svekke det? 

 Slik jeg er kjent med den saken som tas opp her av representanten Håbrekke, dreier det
            seg om på hvilken måte en skal sikre kvaliteten i utdanningen for de elevene som deltar
            i Inn på tunet, for Inn på tunet er en utrolig mulighet for mange elever som har gått
            skoletrøtt, og som ønsker og trenger en nærmere kontakt mellom praktisk arbeid og teori.
            Men da må vi sørge for at det fungerer nettopp på den måten. Det jeg har forstått at det
            har vært stilt noen spørsmål ved, er om kravene til opplæring og kombinasjon har vært
            godt nok fulgt opp, slik at disse elevene har fått god nok kvalitet på det tilbudet de
            har på Inn på tunet. 

Men jeg skal sette meg nærmere inn i den saken og sørge for at ideen bak Inn på tunet,
            nemlig å tilby mer praktisk opplæring til enkeltelever som er spesielt skoletrøtte, lar
            seg realisere ved at en bedrer kvaliteten, og ikke ved at tilbudet forsvinner. 

 Da går vi videre til neste hovedspørsmål. 

 Eg har eit spørsmål til samferdselsministeren. 

Klimagassutsleppa frå vegtrafikken har i perioden 1990–2007 auka med gjennomsnittleg 2
            pst. pr. år. I 2008 stod vegtrafikken for nærare 20 pst. av dei samla utsleppa av
            klimagassar i Noreg. Auka bruk av biodrivstoff er eit av dei enklaste og billigaste
            tiltaka for å redusere klimagassutsleppa frå vegtrafikken på kort sikt. 

Biodiesel har fram til i dag vore unnateke frå autodieselavgifta, for å introdusere
            biodiesel som eit miljøvenleg alternativ til fossil diesel og gjere han
            konkurransedyktig i marknaden. 

Kristeleg Folkeparti har med bakgrunn i klimaforliket støtta Regjeringa i innføringa av
            omsetningspåbodet for biodrivstoff. I statsbudsjettet hevdar likevel Regjeringa at
            innføring av omsetningspåbodet har gjort avgiftsfritaket overflødig. Dette er feil. 

Ei rekkje store transportbedrifter, som Schenker, Posten og Ruter, har på bakgrunn av
            avgiftsfritaket satsa stort på høginnblanding av biodrivstoff på sine kjøretøy.
            Transport- og kommunikasjonskomiteen har no gjennomført høringar med over 70 ulike
            høringsinstansar, og eit klart fleirtal av desse aktørane innleiar eller avsluttar sine
            innlegg med å stille seg heilt uforståande til at Regjeringa fjernar fritaket for
            biodiesel. 

Mitt spørsmål er: Meiner statsråden at Regjeringa sitt avgiftsforslag vil bidra
            positivt eller negativt i arbeidet med å redusere utsleppa for vegtrafikken? Kva for
            klimatiltak vil statsråden no setje i verk på sitt område? 

 Dette er ei sak som for tida blir veldig mykje diskutert – med god grunn. Det er ei sak
            som eg skjønar det har vore eit stort engasjement for, frå ulike høyringsinstansar. Eg
            må berre formelt seia at sjølve saka høyrer inn under finansministeren, men eg skal
            ikkje fråskriva meg mitt ansvar og engasjement for å få ned utsleppa av klimagassar i
            samferdselssektoren. 

Regjeringa har med den grunngjevinga som Hareide her har referert, lagt fram eit
            forslag om å fjerna dette fritaket. Det står ei samla regjering bak. Det har vore
            høyringar i finanskomiteen, der ein har peikt på ulike motførestellingar til dette. Mitt
            svar i dag må då bli at dette er ei sak som på dette tidspunktet ligg i finanskomiteen i
            Stortinget, fordi det er ei sak som høyrer til budsjettet for 2010. 

Så vil eg seia at det aller viktigaste som kan skje på samferdselssektoren for å få ned
            klimagassane, er den utviklinga som no vil skje i bilindustrien – altså i retning av
            meir miljøvenlege bilar. 

Så har vi òg eit iherdig engasjement for å sikra betre kollektivtilbod i dei mest
            befolka områda – for dermed å bidra til mindre bruk av bil og òg mindre utslepp. Og så
            eit lite sveip innom denne avgifta: påbodet om innblanding av biodiesel ligg fast. 

 Noregs einaste biodieselprodusent, Uniol i Fredrikstad, har no varsla permitteringar.
            Dei har investert i eit nytt anlegg til 350 mill. kr. Investeringane blei gjorde under
            føresetnad av at avgiftsfritaket på biodiesel ville bli vidareført. Me opplevde òg i
            denne salen at Per Olaf Lundteigen tok med seg ein busk, for nettopp å vise
            engasjementet sitt for moglegheitene dette har, og som bl.a. påverkar
            samferdselssektoren betydeleg. 

Partileiar Liv Signe Navarsete sa til Stavanger Aftenblad den 4. september i år: 

«Vi skal skape tusenvis av nye, grønne arbeidsplasser. Vi skal ta i bruk skogen,
              vannkraften vår og vind både på land og til havs.» 

Er innføringa av avgift på biodiesel å sjå på som eit første steg i Senterpartiet si
            storsatsing på grøne arbeidsplassar, grønt næringsliv og grøn samferdsel? 

 Statsråd Meltveit Kleppa får ordet til oppfølging av den samferdselspolitiske delen av
            spørsmålet. 

 Eg trur eg må ta senterpartidelen, og kvittera ut med å seia at landsstyret i
            Senterpartiet har uttalt heilt klart at dei framleis ynskjer fritak for denne avgifta.
            Det er det rådet dei har gjeve til stortingsgruppa i Senterpartiet. 

Så har eg igjen høve til å understreka at avgiftsinnretninga sjølvsagt er veldig
            viktig. Hareide tek opp eit veldig viktig spørsmål når han seier at vi må fokusera meir
            på klimagassutsleppa i samferdselssektoren. Eg er glad for at vi har ein offensiv
            nasjonal transportplan, der ein til saman satsar 322 milliardar kr, der bane blir
            viktig, der andre kollektivtilbod blir viktige, og der det å endra vanar hos folk flest
            blir viktig. 

 Det blir tre oppfølgingsspørsmål – først Kjell Ingolf Ropstad. 

 Finansminister Sigbjørn Johnsen uttalte denne veka at ei samla regjering står bak
            forslaget om autodieselavgift, trass i at det blir vanskelegare å få ned utsleppa på
            vegsektoren. 27. oktober uttalte tidlegare nemnde Per Olaf Lundteigen, som er
            finanspolitisk talsmann i Senterpartiet, til NTB at hans utgangspunkt er at avgifta bør
            endrast. Han seier: 

«Hvis vi ønsker å øke bruken av biodiesel, må vi legge til rette for det, blant annet
              ved at det blir lønnsomt å bruke biodiesel fremfor oljediesel.» 

Det er for så vidt ganske forståeleg, i og med at Lundteigen i valkampinnspurten brukte
            anledninga på Norske Skog Follum til å leggje fram Senterpartiets løfte om støtte til
            bedrifter som satsar på miljøteknologi. 

Så spørsmålet mitt er: Er statsråden einig med sin partifelle Per Olaf Lundteigen og
            landsstyret i denne saka, eller står statsråden fullt og heilt bak Regjeringa sitt
            forslag? 

 Det får da være opp til statsråden om hun ønsker å besvare spørsmål som åpenbart ligger
            utenfor statsrådens departementsområde, men som for så vidt relaterer seg til det samme
            temaet, i grenseland. Så statsråden får selv velge om hun ønsker å besvare spørsmålet.
          

 Lat meg svara på det spørsmålet som går på einigheit eller ueinigheit, med å bekrefta
            det som finansministeren har sagt, nemleg at det sjølvsagt er ei samla regjering som
            står bak det budsjettet som blir lagt fram. Så er det slik at det her har skjedd ein
            prosess i etterkant, ikkje sant, her har det vore høyringsrundar på dette, som har vore
            årsaka til dei synspunkta som har kome fram frå landsstyret i Senterpartiet. 

Så vil nok eg leggja til at eg står fast ved at det er mange andre tiltak i tillegg til
            innretninga av avgiftssystemet som har betydning for klimagassutsleppa. Eg har jo hatt
            ansvaret for bygg, der 40 pst. av dei stasjonære utsleppa kjem frå bygg, og der vi har
            skrudd til med forskrifter. Vi må sjå på ulike måtar å innretta politikken på slik at
            samferdselssektoren bidreg meir. 

 Siv Jensen – til oppfølgingsspørsmål. 

 Jeg har et oppfølgingsspørsmål til statsråd Kristin Halvorsen, siden hun også er
            visestatsminister i Regjeringen. 

SV har jo vært veldig flinke til å dobbeltkommunisere sitt syn i biodrivstoffsaken. Da
            Kristin Halvorsen var finansminister, gav hun jo også selv uttrykk for at det var mulig
            å se for seg en endring på denne avgiften som Regjeringen foreslo. 

Mitt spørsmål til visestatsministeren er følgende: Er hun komfortabel med å sitte i
            regjering når hun ikke engang klarer å påvirke en så liten og konkret sak – en sak hvor
            hele opposisjonen står samlet og er enig med mange av SVs egne stortingsrepresentanter?
            Er det riktig at Arbeiderpartiet skal få trumfet sitt syn igjennom, når det er et
            rungende flertall som ikke vil innføre den avgiften? 

 Presidenten gjør da oppmerksom på at Stortinget ikke er varslet om at det er utnevnt
            noen visestatsminister i Regjeringen. Men jeg forstår at statsråd Halvorsen likevel i
            sin kraft av å være leder i partiet SV ønsker å besvare spørsmålet. Så, vær så god. 

 Det er jo riktig å understreke det og at det konstitusjonelle ansvaret – som statsråd
            Meltveit Kleppa også var inne på – ligger hos finansministeren, men jeg har ikke noe
            behov for å la være å svare på det spørsmålet som representanten Siv Jensen tar opp
            heller. 

La meg bare si litt om begrunnelsen for forslaget om å fjerne dette avgiftsfritaket.
            Det er at vi har innført et omsetningspåbud når det gjelder biodiesel, som er
            innblanding i den vanlige dieselen på 2,5 pst, og det er det store volumet av biodiesel
            så langt. Når vi har det som virkemiddel, kan man altså få opp dette markedet uten en
            avgiftslette. Det som har kommet, og som det har blitt mye fokus på etter at budsjettet
            ble lagt fram, er denne høyinnblandingen, og, som flere talere nå har vært inne på, at
            markedet for denne høyinnblandingen trues av at avgiften introduseres. Det synes jeg jo
            er en rimelig debatt, og en debatt som fortjener belysning i Stortinget etter at
            budsjettet er lagt fram. Men så er det slik at det budsjettet man legger fram, legges
            fram av en samlet regjering. Og det er bare hvis de tre partiene blir enige om endringer
            i forhold til det budsjettet, at det gjennomføres endringer i det budsjettet. 

Jeg synes nok at når det gjelder en del av argumentene som kommer i forhold til det som
            måtte være av nye arbeidsplasser knyttet til dette, er det vanskelig å se at den
            avgiftsendringen i seg selv vil være det som truer disse arbeidsplassene. 

 President! Til en åpenbar misforståelse. 

 Det er slik at det nå er stilt spørsmål relativt langt ute på siden av det som var
            hovedspørsmålet. Presidenten har til hensikt å gå til neste oppfølgingsspørsmål, og
            minne om at hovedspørsmålet dreide seg om klimatiltak på samferdselssektoren og er
            relatert til biodiesel som et element i forhold til det, og at oppfølgingsspørsmål skal
            forholde seg til det hovedspørsmålet som ble stilt. 

Borghild Tenden – til oppfølgingsspørsmål. 

 Mitt spørsmål går til samferdselsministeren. Det er jo slik at samferdselsministeren
            sitter i Stoltenberg-regjeringen, og i Regjeringens nye politiske plattform Soria Moria
            II står det at Regjeringen vil: 

«Sette bærekraftskrav til andre generasjons biodrivstoff, og fortsatt bidra til at
              slikt drivstoff kan produseres i Norge.» 

Mitt spørsmål er da: Hvilke bidrag til fortsatt produksjon av slikt drivstoff i Norge
            mener statsråden at Regjeringen har gitt gjennom å øke avgiftene og dermed svekke
            lønnsomheten med så mye som 1,79 kr pr. liter? 

 Eg set stor pris på høgtlesing frå Soria Moria. Både utgåve I og den som gjeld no,
            utgåve II, er veldig leseverdige. Så er det jo òg i den same Soria Moria eit moment som
            finanskomiteen tek med i si endelege innstilling. 

Så får det vera slik for meg at eg får konsentrera meg om det som eg kan bidra med på
            mitt område. Der er Borghild Tenden ein flittig påminnar til meg om å styrkja
            kollektivtilbodet. Der skal vi styrkja Transnova, der skal vi leggja til rette for endå
            meir miljøvennlege bilar, inklusiv det å følgja opp med fleire el- og hybridbilar. Eg
            ser fram til eit konstruktivt samarbeid på det området. 

 Nikolai Astrup – til oppfølgingsspørsmål. 

 Det kunne være fristende å si noe både om arbeidsplasser, som statsråd Halvorsen var
            inne på, om mat på tanken og om trær på tanken. Til tross for at vi har fått flere
            interessante beretninger, om enn i noe ulik form, om hva som foregår i de innerste
            sirkler, vil jeg gjerne spørre statsråden hva hun synes om at statsministeren kjører
            gjennom biodieselavgiften internt, men overlater til andre å forsvare den utad. 

 … Eg … veit ikkje heilt kor eg skal byrja. (Munterheit hos statsråden og i salen) 

 En mulighet ville være å begynne å svare. 

 Lat meg fyrst då seia at det fokus som er på varierte arbeidsplassar, er veldig bra,
            same kva parti det kjem frå. Dette gjeld òg fokuset på å bruka trevirke på fleire felt.
            Så oppfattar vel eg at den enkeltstatsråden som har ansvaret for avgifta og som her går
            i felten, er finansministeren. Det er litt uventa for meg at vi her i tur og orden alle
            saman skal fokusera på denne avgifta i dag. Finansministeren har gjort greie for sitt
            syn. 

 Vi går videre til neste hovedspørsmål. 

 Mitt spørsmål går til statsråd Halvorsen. 

Jeg har lyst til å begynne med å vise til et leserbrev som er skrevet av 14-åringen
            Moiko i gårsdagens Aftenposten. Moiko skriver bl.a.: 

«Hele livet mitt har jeg ligget foran de andre, hele livet mitt har skolen vært
              gørrkjedelig.» 

Videre: 

«Læreren vil ha en elev som ligger akkurat ved gjennomsnittet, men som jobber hardt.»
            

Og videre: 

«Resultatet er en elev som hverken får utfordringer eller hjelp, som aldri må jobbe,
              og som etter hvert slutter å følge med. 

Slik ødelegger systemet elever som kunne blitt fremtidens oppfinnere, forskere, leger
              eller astronauter.» 

Og, ikke minst, det verste: 

«Ingen bryr seg. Ingen politikere har så mye som nevnt mitt problem.» 

Moiko er ikke alene i den norske skolen. Statistisk sentralbyrå presenterte på mandag
            en sammenstilling av de internasjonale komparative undersøkelsene som har omhandlet den
            norske skolen. Det går nedover i all hovedsak på alle områder, dessverre, til tross for
            at ressursbruken er rekordstor. 

PISA-undersøkelsen er kanskje verst. Den tilkjennegir at i alle de tre fagområdene som
            måles, matematikk, lesing og naturfag, er trenden svært negativ. Dette kommer i tillegg
            til at media er fulle av oppfatninger om lærere som både mobber i skolen, og som knapt
            nok kommer på undervisningen. 29 pst. av elevene i Oslo-skolen sier at læreren stort
            sett kommer tidsnok til timen. 

Da blir spørsmålet mitt: Er det ikke nå på tide å legge bort sosialistisk, dogmatisk
            styring av den norske skolen, på tide å legge bort ambisjonene om mer av det som
            åpenbart ikke fungerer, og på tide å legge fram et nytt forslag til opplæringslov, som
            vektlegger kvalitet, læring, kompetanse og sterkere fokus på evaluering av elevene og
            lærerne i den offentlige skolen? 

 Den problemstillingen som Moiko tok opp i et leserinnlegg i Aftenposten i går
            adresserer én ting, og det er at selv om man vedtar og holder fokus på kvalitet og
            tilpasset opplæring, skal også de elevene som faglig sett ligger foran resten av
            klassen, få utfordringer tilpasset sitt nivå. Selv om man vedtar dette, er man ikke
            sikker på at det blir virkelighet i hvert enkelt klasserom. Min ambisjon framover er
            ikke å komme med mange nye grep for skolen, men å sørge for at vi gjennomfører de
            grepene det er bred politisk enighet om. 

Så må jeg si at representanten Tord Lien følger usedvanlig dårlig med i hva som er
            norsk skoledebatt. I 2008 ble det lagt fram en stortingsmelding om kvalitet i skolen som
            nettopp adresserer de resultatene som vi har fått i forhold til internasjonale prøver,
            og som er resultater som går ti år tilbake i tid. Der tas det opp mange grep som vi nå
            må jobbe med for å bedre kvaliteten i norsk skole. Det er f.eks. bred enighet om at det
            gis for dårlige tilbakemeldinger til elevene fra lærerne – altså tilbakemeldinger som
            gjør at man vet hva man skal jobbe med for å bli bedre, og ikke bare generelt si «så
            flink du har vært» eller «nei, dette var ikke bra nok», men helt konkret. 

Vi har besluttet å innføre en rektorutdanning fordi vi vet at ledelsen på hver enkelt
            skole er veldig viktig. Vi gjennomfører også en ny lærerutdanning der vi skal
            konsentrere oss mer om faglig fordypning – særlig i ungdomsskolen – der vi også
            adresserer pedagogikk og praksis på en annen måte enn før. Så sørger vi for at vi skal
            ha mer ressurser i skolen gjennom det vi har sagt i den nye regjeringsplattformen – lage
            en ressursnorm som sørger for at vi har lærere nok til å følge opp hver enkelt elev slik
            at alle får utfordringer ut fra sine forutsetninger. 

 Representanten Lien følger brukbart godt med, og jeg er veldig glad for at Regjeringen
            har fått på plass en skolelærerutdanning som var absolutt nødvendig. 

En av de tingene som det pekes på i Statistisk sentralbyrås rapport opplever jeg
            imidlertid at statsråden ikke har adressert. Jeg prøver selvfølgelig ikke å legge
            skylden for utfordringene vi har i den norske skolen, på statsråden, som knapt nok er
            blitt varm i stolen. Men de peker bl.a. på aktiviteter i skolen uten klar hensikt, de
            peker på svakt læringstrykk i skolen, og de peker ikke minst på svak kultur for læring. 

Statistisk sentralbyrå skriver bl.a. basert på en rapport lagd av Klette m.fl. i 2008: 

«Særlig på barnetrinnet er de tilbakemeldingene som gis, lite presise, og de er i
              liten grad læringsstøttende.» 

Er det ikke nå på tide å vurdere å innføre karakterer også på lavere nivå enn det man
            har i dag? 

 Disse problemstillingene er ingen overraskelse for oss som har jobbet med kvalitet i
            skolen over lengre tid. Nettopp det som tas fram her i forhold til vurderinger og
            upresise tilbakemeldinger, som gjør at det ikke er klart for den enkelte elev hva man
            skal jobbe med for å bli bedre, er én av de tingene som det nå er sterkt fokus på. Vi
            har kommet med en egen forskrift om hvordan dette skal gjøres. En tallkarakter gir ikke
            særlig informasjon til eleven. Det å gi tydelig informasjon om hva man skal jobbe bedre
            med, hvor det er man strever og hva man faktisk klarer, er det som gir muligheter –
            altså det å gi tilbakemelding når det gjelder læring og ikke bare en vurdering av hva
            som er resultatet av tidligere læring. Dette er et veldig viktig tema. Det gjøres mye
            viktig arbeid med dette i skolen, men det er helt riktig at vi må være mye mer fokusert
            på at det man bruker tiden sin på i skolen, skal ha mål og mening, og at det man får av
            tilbakemeldinger, skal ha mål og mening i forhold til å gi eleven en oppfatning av hva
            man må jobbe med. 

 Det blir gitt anledning til to oppfølgingsspørsmål – først Mette Hanekamhaug. 

 I sine tidligere svar i dag har statsråden skissert at flere lærere er løsningen på
            veldig mye i forhold til kvalitet i skolen. 

I dag blir 13 000 barn mobbet og trakassert av læreren sin. 29 pst. av elevene i Oslo
            sier at læreren bare av og til eller aldri kommer presis til timen. Flere elever i
            landet peker på at bråk og uro forstyrrer undervisningen, mens lærerne enten ikke evner
            eller ønsker å ta tak i problemet. 

Mitt spørsmål til statsråden blir derfor: Hvorfor mener hun at antall lærere er den
            viktigste løsningen for å heve kvaliteten? Og: Har statsråden forslag til konkrete
            tiltak for hvordan vi kan løse disse utfordringene? 

 Jeg tror vi må ha mange tanker i hodet samtidig. Den ene gjelder kvaliteten på de
            lærerne vi har. Mange av dem er veldig gode; mange av dem etterlyser mer etter- og
            videreutdanning. Det har vi nå økt fokus og satsing på. 

Så skal vi legge om lærerutdanningen. Vi holder på med det nå. Én av de tingene som det
            da også skal fokuseres på, er mer praksis og hvordan man skal følge opp i klasserommet.
            I tillegg ønsker vi en mentorordning etter at man er nyutdannet lærer. Det betyr i
            praksis at en fersk lærer kan bli fulgt opp av en mer dreven lærer i klasserommet. Så vi
            gjør mange grep for å heve kvaliteten blant lærerne og for å oppmuntre lærere til å
            utvikle seg videre. 

Det er også en stor utfordring at mange lærere har altfor mange elever å følge opp i
            sine klasser. Det er bakgrunnen for at vi ønsker en endring i opplæringsloven som vil
            sikre et visst antall elever pr. lærer. Det vil også gi den enkelte gode lærer mulighet
            til å følge opp hver enkelt elev. 

 Elisabeth Aspaker – til oppfølgingsspørsmål. 

 Bedre tilpasset opplæring og større fokus på grunnleggende ferdigheter er selve
            bunnplanken i Kunnskapsløftet. Det er viktig for motivasjonen at alle elever gis
            utfordringer og muligheter til å strekke seg og utfordre sitt eget potensial. 

Som SSB-rapporten denne uken bekrefter, er det viktig at læringstrykket i norsk skole
            må økes. 

I 2004 omtalte partileder Kristin Halvorsen nasjonale tester i skolen som parodisk, og
            uttalte at SV ville ha bort nasjonale tester for alle elever i grunnskolen. Her i dag
            fremstår kunnskapsministeren som forsvarer av nasjonale prøver for alle elever. Betyr
            det at Halvorsen har gitt opp sin motstand mot nasjonale prøver for alle fra 2004, og
            kan vi forvente at statsråden aktivt nå vil bidra til at alle kommuner bruker resultatet
            fra de nasjonale prøvene for å få til god tilpasset opplæring for alle elever? 

 De nasjonale prøvene i 2004 var parodiske. Det viste seg også i ettertid at de var
            dårlig faglig fundert. De ble gjennomført med en offentliggjøring som inviterte til
            rangering – en rangering som gav et inntrykk av skoler som det ikke var noe faglig
            grunnlag for å gi. Derfor tok vi et veldig viktig grep da de rød-grønne fikk flertallet
            i 2005. Vi tok en pause i de nasjonale prøvene i 2006. Vi har gjort om innholdet i de
            nasjonale prøvene. De er av en langt annen faglig karakter i dag. Vi offentliggjør dem
            på en slik måte at de kan brukes på skolen og i kommunene, men ikke slik at de inviterer
            til rangering av skoler. Dermed er det også sånn at både lærere og elever og foreldre
            ser en helt annen nytte i dagens form for nasjonale prøver enn det som var situasjonen i
            2004. Jeg synes det er merkelig at Høyre-folk ikke har tatt mer selvkritikk for ut fra
            ideologiske og politiske grunner å ha rast igjennom et testsystem for norsk skole som
            det var dårlig faglig grunnlag for. Nå har vi fått et helt annet grep på det. 

 Da går vi til siste hovedspørsmål. 

 Jeg har et spørsmål til samferdselsministeren. 

Selv om statsbudsjettets bevilgninger til samferdsel har hatt en årlig vekst, har ikke
            dette vært nok til å følge kostnadsveksten i anleggssektoren, eller behovene for
            oppgradering av infrastruktur i tråd med befolknings- og trafikkvekst. 

Nå ser vi at Regjeringen igjen mislykkes i å prioritere pengene til det området som er
            aller viktigst, nemlig å sørge for at folk kommer seg trygt hjem. Hvert år dør altfor
            mange mennesker i trafikken – i fjor hele 256, og fire ganger så mange ble hardt skadd. 

Under behandlingen av Nasjonal transportplan i vår var det enighet om at det må satses
            på tiltak som reduserer ulykker i trafikken. Møteulykkene medfører store menneskelige
            lidelser og tap for samfunnet. Det økonomiske samfunnstapet er forsiktig beregnet til
            mellom 7 milliarder kr og 10 milliarder kr hvert år. Vi vet at bygging av midtrekkverk
            på to- og trefelts høytrafikkerte veger kan gi oss 80 pst. reduksjon i antall drepte.
            Til tross for dette, til tross for de enorme menneskelige og økonomiske tapene
            bilulykker påfører samfunnet, har Regjeringen i sitt forslag kun bevilget penger til 9
            km midtrekkverk. Dette er selvfølgelig langt lavere enn behovet og syv ganger mindre enn
            i Høyres alternative budsjett for 2010, der vi ønsker å realisere ytterligere 60 km
            midtdelere. 

Høyre vil gå til kamp mot trafikkdøden, og spørsmålet vi stiller oss, er hvordan
            Regjeringen kan forsvare en så svak satsing for å redde liv. Det konkrete spørsmålet
            blir da: Hva vil statsråden aktivt gjøre for å komme seg ut av dette dødvanne og sikre
            en oppfølging av Nasjonal transportplans mål om midtdelere? 

 Midtrekkverk er eit av dei aller viktigaste verkemidla for å hindra møteulykker. Det er
            òg slik at desse såkalla sperrefelta med rumling har stor betyding. Når det gjeld
            trafikktryggleik, er Regjeringa òg oppteken av andre tiltak enn midtdelarar, f.eks. å
            fokusera på fart og rus, på bilbelte og på ungdom. 

Vegnettet er slik innretta at det kostar betydeleg å halda fram med utbygging av
            midtdelarar. Ein begynte jo i den rimelegaste enden, der ein fekk meir for pengane. 

Vi skal intensivera innsatsen. Ein skal begynna på ytterlegare nokre kilometer, slik at
            talet for neste år blir 33 km. Dei raud-grøne i komiteen har overfor meg teke opp to
            tema, og eg ser betydinga av å sjå på moglegheita for endring innafor dei rammene som er
            til disposisjon. Det eine gjeld Trygg Trafikk. Det andre er om det finst meir midlar til
            midtdelarar. Eg er innstilt på å sjå på om vi kan få til det, slik at vi kan forsera
            denne innsatsen ytterlegare i 2010. Men lat meg seia at ein nasjonal transportplan på
            322 milliardar kr, der ein òg skal ha meir firefelts veg, utgjer ein stor forskjell i
            høve til i dag. 

 Jeg holder meg til konkrete tiltak som fysisk skiller trafikken. 

Som jeg sa, er det altså kartlagt at norske riksveier har behov for 750 km med
            midtdelere. Dette er strekninger med mange ulykker der midtrekkverk ville spart mer enn
            70 menneskeliv hvert år, ifølge Vegdirektoratet. 

Regjeringens mål er konkret å bygge 84 km midtrekkverk de første fire årene. Til neste
            år skal det altså kun bygges ni. Legger man til grunn at behovet er 750 km, ser man at
            Regjeringens dekningsprosent er skremmende lave 1,2 pst. Hvis dette fortsetter – vi har
            lekt oss litt med tall – vil det med Regjeringens utbedringstakt ta 83 år før det er
            midtrekkverk på alle steder fagetaten mener det er behov for det. Dette er selvfølgelig
            altfor passivt. Høyre er usikre på om vi kan regne statsråden som en alliert i vår kamp
            mot trafikkdøden, og spør derfor enda mer konkret: Hvor mange kilometer riksvei vil
            statsråden love blir sikret med midtdelere hvert år i denne stortingsperioden? 

 Eg er innstilt på å følgja opp Nasjonal transportplan. Det er min ambisjon at han skal
            følgjast til punkt og prikke. Det gjeld òg dei kilometrane med midtdelarar som
            Halleraker allereie har referert til. 

Så er det slik at trafikktryggleik må gå føre seg på mange felt. Den enkelte av oss som
            sit i ein bil, anten som sjåfør eller som passasjer, har eit ansvar. Vi skal altså
            intensivera. Vi skal bruka 6 milliardar kr i løpet av desse ti åra på
            trafikktryggleikstiltak. Det vi ser, er at vi må arbeida rett. Akkurat no har vi eit
            gledeleg tal som viser at frå i fjor, tilsvarande dagen i dag, er talet på trafikkdrepne
            gått ned med 50. 

 Det blir gitt anledning til tre oppfølgingsspørsmål – først Ingjerd Schou. 

 Statsråden er opptatt av å gjøre de rette tingene. Trafikksikkerhet er viktig for at
            folk skal komme trygt hjem. Midtdelere er 100 pst. effektivt når det gjelder å eliminere
            møteulykkene. Hva er da begrunnelsen for at 200 meter på E39 ved Flekkefjord, som har
            tatt seks liv de siste par årene, ikke er prioritert av Regjeringen – 200 meter ved
            Flekkefjord? Et umiddelbart strakstiltak kunne også være å sette opp betongrekkverk.
          

 Det er rett som Ingjerd Schou seier. Det skjer tragiske ulukker. Lat oss håpa at det
            ikkje skjer fleire ved Flekkefjord. Lat oss håpa at vi med ulike tiltak kan klara å
            redusera ulukkene i pakt med det vi no ser, og halda nullvisjonen ved lag. 

Så må eg òg få uttrykkja at eg er veldig glad for Høgre sitt engasjement no når det
            gjeld både trafikktryggleik og samferdsel totalt sett. Ei av årsakene til at vi ikkje er
            komne lenger generelt, verken med vegvedlikehald, trafikktryggleik eller utbygging av
            vegane, er jo at vi slit med mange års forsømming òg frå tidlegare regime. 

 Arne Sortevik – til oppfølgingsspørsmål. 

 Det er jo også slik at til å rette opp mange års forsømmelser har vi aldri hatt mer
            penger enn det vi har nå. De fæle fakta er at nesten 100 menneskeliv vil kunne gå tapt i
            2010 i møteulykker. De kalde fakta er at det trengs midtrekkverk på mellom 500 og 750 km
            av dagens veinett for å fjerne møteulykkene. De økonomiske fakta er at det vil kunne
            koste nesten 5 000 mill. kr, mellom 50 og 70 mill. kr pr. dødsulykke. Hvorfor bygger da
            Regjeringen midtrekkverk med en fart på 9 km i året? Skyldes det pengemangel, skyldes
            det innfasing i økonomien for å unngå overoppheting, eller skyldes det mangel på
            prioritering med hensyn til å fjerne årsaker til dødsulykker? 

 Det er altså slik at i 2010 vil det vera i gang 33 km med midtdelarar, og så skal vi
            forsera utbygginga dei komande åra, slik at vi skal nå målet om 750 km i løpet av
            tiårsperioden. 

Så stiller eg meg spørsmålet: Kvifor er vi ikkje komne lenger, også når vi samanliknar
            med Sverige? Det har jo òg noko med våre typar veg å gjera. For svenskane har dette vore
            mykje enklare å få på plass, fordi dei har breiare vegar i utgangspunktet. Her er det
            meir komplisert – det enklaste er utbygd. Vi skal no gjera så godt vi kan vidare. Og så
            må vi satsa breiare enn berre på midtdelarar. Dersom det hadde vore så enkelt, hadde vi
            jo berre stilt opp med det. Her må vi satsa breitt på trafikktryggingstiltak. Her har vi
            ei betydeleg styrking allereie i 2010, og vi har dobla innsatsen i 2009. 

 Borghild Tenden – til oppfølgingsspørsmål. 

 Samferdselsministeren sa i sitt svar til representanten Øyvind Halleraker at hun vil
            følge opp NTP «til punkt og prikke». Da vil jeg utfordre samferdselsministeren på
            følgende: Regjeringen ligger etter med om lag 1,5 milliarder kr på veibudsjettet, i
            underkant av 1 milliard kr på jernbanebudsjettet, og løftene om å doble
            belønningsordningene til byområdene er ikke innfridd. Totalt ligger Regjeringen etter
            med over 2,5 milliarder kr. I tillegg har finansministeren varslet innstramninger i
            statlig pengebruk, og han har varslet at skattenivået ikke skal økes. Jeg vil utfordre
            samferdselsministeren på dette regnestykket. 

 I Nasjonal transportplan varsla Regjeringa ei opptrapping i perioden, altså at ein
            ikkje kom til å dela ut desse beløpa pr. år og ferdig med det. Det visest òg i
            statsbudsjettet for 2010, det er rett som Tenden seier. Der ligg ein noko under
            gjennomsnittet – det betyr altså ei opptrapping. Så kjem vi jo heile tida til å vurdera
            dei årlege budsjetta, slik er no våre system. Når finansministeren no varslar
            innstramming, trur eg vi alle skjøner behovet for det. Samtidig prioriterer denne
            regjeringa samferdsel, og har lagt fram ein ambisiøs Nasjonal transportplan, som eg har
            tenkt å følgja opp. 

 Vi kan da konstatere at det ble en fredfull formiddag for forsvarsministeren i hennes
            første møte i spontanspørretimen i Stortinget, men hun ønskes selvfølgelig hjertelig
            velkommen tilbake. 

Den muntlige spørretimen er nå omme, og vi går over til den ordinære spørretimen. 





                    
                    
                    

 Det blir en rekke endringer i den oppsatte spørsmålslisten, og presidenten viser til
            oversikten som er omdelt på representantenes plasser i salen. 

De foreslåtte endringene i dagens spørretime foreslås godkjent. – Det anses vedtatt. 

Endringene var som følger: 

Spørsmål 2, fra representanten Trine Skei Grande til utenriksministeren, er trukket
            tilbake. 

Spørsmål 3, fra representanten Jan Arild Ellingsen til forsvarsministeren, er overført
            til justisministeren som rette vedkommende. 

Spørsmål 13, fra representanten Elisabeth Røbekk Nørve til olje- og energiministeren,
            bortfaller, da spørreren har sykdomsforfall. 

Spørsmål 15, fra representanten Terje Halleland til olje- og energiministeren, er
            overført til finansministeren som rette vedkommende. 

Spørsmål 17, fra representanten Torgeir Trældal til landbruks- og matministeren, må
            utsettes til neste spørretime, da statsråden er bortreist. 

Spørsmål 18, fra representanten Per Roar Bredvold til landbruks- og matministeren, vil
            bli besvart av olje- og energiministeren på vegne av landbruks- og matministeren, som er
            bortreist. 

Spørsmål 19, fra representanten Svein Flåtten til fiskeri- og kystministeren, er
            overført til finansministeren som rette vedkommende.I tillegg bortfalt spørsmål
              9, da spørreren ikke var til stede, og spørsmål 14, da spørreren hadde
              sykdomsforfall.





                    
                    








        

Spørsmål 1 


    
        

Spørsmål 2 


    
        

Spørsmål 3 


    
        

Spørsmål 4 


    
        

Spørsmål 5 


    
        

Spørsmål 6 


    
        

Spørsmål 7 


    
        

Spørsmål 8 


    
        

Spørsmål 9 


    
        

Spørsmål 10 


    
        

Spørsmål 11 


    
        

Spørsmål 12 


    
        

Spørsmål 13 


    
        

Spørsmål 14 


    
        

Spørsmål 15 


    
        

Spørsmål 16 


    
        

Spørsmål 17 


    
        

Spørsmål 18 


    
        

Spørsmål 19 


    



                    

 Dette spørsmålet, fra representanten Jan Arild Ellingsen til forsvarsministeren, er
              overført til justisministeren som rette vedkommende. 

 Jeg er jo glad for at justisministeren er rette vedkommende, og for at han ikke er
              bortreist, for det gjør sannsynligheten for å få et svar mye større! Spørsmålet mitt
              er som følger: 

«Forsvaret som operatør av redningstjenesten trenger optimalt utstyr. Ofte påpekes
              det at de varmesøkende kameraene Forsvaret har på sine redningshelikopter, er for
              dårlige. Kvaliteten på disse kameraene kan være direkte livreddende. 

Ser statsråden for seg at Forsvarsdepartementet og Justisdepartementet snart finner
              en løsning på et problem som har vedvart alt for lenge?» 

 Jeg er glad for å være her – også fordi dette er et viktig spørsmål. 

Som ansvarlig for redningshelikoptertjenesten er jeg opptatt av at tjenesten har de
              forutsetninger som er nødvendig for at man skal komme mennesker som er i nød, til
              unnsetning så raskt som mulig. Tid er jo den mest avgjørende faktoren ved søk og
              redning, og som følge av dette har det de siste årene blitt investert flere hundre
              millioner kroner på å opprette tilstedevakt med lege både på Banak, i Bodø og på
              Ørlandet. I tillegg er Rygge omgjort til fast base for tilstedevakt med lege. Dette er
              helt i tråd med Stortingets vedtak i Innst. S. nr. 156 for 2001–2002, hvor Stortinget
              bad Regjeringen opprette døgnkontinuerlig tilstedevakt med lege på
              redningshelikopterbasene på fastlandet. I tillegg er det som kjent opprettet en ny
              base i Florø med tilstedevakt og lege, og den åpnet nå, 1. september 2009. Jeg vet at
              spørreren, representanten Ellingsen, og jeg har vært like opptatt av disse forholdene
              over lang tid, og nå er jeg glad for at dette er på plass. 

Utover disse store tiltakene har driftsbudsjettene for redningshelikoptrene blitt
              hevet betraktelig for å kunne gjennomføre tungt vedlikehold på helikoptrene, slik at
              disse framstår som svært godt vedlikeholdt og driftssikre. Disse tiltakene er etter
              min vurdering de aller viktigste som måtte gjøres for å ha en effektiv
              redningshelikoptertjeneste som skal framstå med best mulig beredskap over hele landet. 

Når det gjelder de varmesøkende kameraene til helikoptrene, er Justisdepartementet og
              Forsvarsdepartementet i kontinuerlig dialog. Det har vi vært også når det gjelder de
              øvrige tiltak, det er vi helt avhengige av. Vi samarbeider godt om dette og er
              innforstått med at kameraene ikke lenger er optimale, og at det finnes nyere og bedre
              teknologi på dette området – og også ute i markedet. Imidlertid skal det påpekes at
              kameraene fortsatt fungerer, og at Forsvaret gjør en god jobb med å opprettholde
              kvaliteten på disse – så godt det lar seg gjøre. 

Jeg kan forsikre om at i samarbeid med Forsvarsdepartementet jobbes det nå med
              konkrete tiltak for så snart som mulig å finne en løsning på behovet for nye
              varmesøkende kameraer. 

 Jeg takker statsråden for svaret. Vi husker nok godt 16. mai 2002 begge to, da vi
              hadde en heftig debatt her om redningshelikoptertjenesten. 

Det er jo korrekt som stasråden sier, at forutsetningene som Stortinget den gang la,
              og som det var stor grad av enighet om, var raskere reaksjon, det var lege om bord, og
              det var en del kvalitative endringer. Fordi det er viktige forutsetninger, som
              statsråden selv påpekte, er jeg glad for at han nå viste til at man er i dialog for å
              se på også kameraene. For det er jo et paradoks, etter mitt skjønn, at om du har en
              lege om bord, om du rykker ut tidligere, men ikke får gitt hjelpen på grunn av at
              f.eks. de varmesøkende kameraene er for dårlige, da hjelper ikke de andre
              forutsetningene som statsråden påpekte, fordi verktøyet som skal finne den skadede som
              er borte, ikke gjør jobben sin. Da får du ikke brukt legen, og du får ikke brukt det
              fantastiske verktøyet som redningstjenesten i Norge er. 

Så det hadde vært fristende å utfordre statsråden på om han har en tidshorisont på
              dette, og om den er parallell med innfasing av nye redningshelikoptre. I så fall har
              statsråden altfor god tid, etter mitt skjønn. 

 Dette henger jo i stor grad sammen med budsjett. Skal man ha nye kameraer, koster det
              penger, så vi må få til en løsning på det. 

Når det gjelder tidshorisont, får man jo se på de framtidige budsjetter som kommer.
              Men samtidig er det slik at når det gjelder de store løft for redningshelikoptrene, må
              jeg si at Stoltenberg-regjeringen faktisk har vist at det går an å handle rimelig
              raskt for å foreta disse store løftene. 

I 2001–2005 skjedde det veldig lite i forhold til basestrukturen, og vi vet at de
              siste fire årene har man fått på plass døgnkontinuerlig vakt med legeberedskap, som
              koster langt mer enn kameraene, men som man faktisk har prioritert for å få på plass
              en redningstjeneste som bidrar til at man får rask reaksjon der det virkelig gjelder.
              Men jeg er helt enig med spørreren: Vi er også avhengig av god teknologi, og det
              jobbes det med. 

 Igjen skal jeg være rundhåndet: Jeg skal selvfølgelig gi Regjeringen skryt, for det
              er ikke tvil om at Stoltenberg-regjeringen har tatt større grep – og raskere grep –
              enn det Bondevik II gjorde når det gjaldt dette. Vel å merke må det naturligvis gå en
              stund fra vedtak gjøres i Stortinget til man kan effektuere det, men all honnør for
              det som er gjort når det gjelder lege- og baseberedskapen, for det er positivt. 

Men det er et annet paradoks i dette, synes jeg. Hvis statsråden kan tenke seg å
              kaste blikket mot et annet helikopter han har ansvar for, nemlig politihelikopteret,
              så har jo de kamera om bord, som jeg mener overgår til de grader det som
              redningstjenesten har. Og selv om politihelikoptre – iallfall til en viss grad –
              opererer med andre oppgaver enn redning primært, har jo det også for dem vært et
              livreddende verktøy i bistandsaksjoner. Jeg håper derfor at statsråden kan skue hen
              mot den erfaringen man har hatt med politihelikoptre, når man nå skal se på
              hastigheten framover mot nye varmesøkende kameraer. For det er vel et faktum at
              statsråden selv har en viss innflytelse på det budsjettet han nevnte i stad? 

 Jeg har masse innflytelse på budsjettet! Det er jeg veldig glad for, og det er derfor
              jeg har sagt ja til å være statsråd. Det er derfor vi også har fått på plass mye,
              etter min mening. Vi har stått på for å få på plass disse tilstedevaktene – særlig. 

Men det er altså sånn at vi ser masse godt utstyr – også hos politiet, som spørreren
              påpeker her. Og det er klart at når man sitter i politihelikopter og ser på det
              kamerautstyret man har der, får man virkelig inspirasjon til å bidra til å ruste opp
              kamerautstyret på Sea King-maskinene. Det har gitt oss god inspirasjon til å fortsette
              det arbeidet, og jeg er overbevist om at samarbeidet mellom Forsvarsdepartementet og
              Justisdepartementet vil bringe en god løsning på dette i nær framtid. 





                

 Dette spørsmålet, fra representanten Terje Halleland til olje- og energiministeren,
              vil bli besvart av finansministeren som rette vedkommende. 

 Jeg vil stille følgende spørsmål til finansministeren: 

«Konkurransedyktige rammebetingelser er viktig for norske bedrifter.
              Fremskrittspartiet mener man må unngå å møte globale miljøutfordringer med særnorske
              avgifter/kostnader. Regjeringen har derimot skrytt av at de har innført verdens
              strengeste klimaregime. I valgkampen uttrykte dog Norsk Hydro bekymring for
                CO

2

-kostnadene som følge av klimapolitikken. Arbeiderpartiets Tore
              Nordtun hevdet da at Regjeringen jobbet med ordninger som skulle redusere belastningen
              av særnorske/europeiske CO

2

-kostnader. 

Hvor står dette arbeidet?» 

 Regjeringen har en offensiv klimapolitikk og ambisiøse mål. Disse målene er en del av
              Stortingets klimaforlik og støttes av alle partier unntatt Fremskrittspartiet. Klima
              er et globalt problem, og klimaskaden er uavhengig av hvor utslippet skjer.
              Regjeringen arbeider derfor aktivt for en global avtale som omfatter alle land og
              sektorer. En bred avtale vil medvirke til at konkurrerende virksomheter stilles
              overfor de samme kostnadene ved å slippe ut CO

2

. 

Norge var et av de første landene som innførte en avgift på utslipp av
              CO

2

. Store deler av norske utslipp ble ilagt kvoteplikt da Norge ble en del
              av EUs kvotesystem fra 2008. De sektorene som er omfattet av kvotesystemet, er i stor
              grad sammenfallende med sektorer i EU. Landbasert industri i Norge er, i likhet med
              tilsvarende sektorer i EU, tildelt gratiskvoter. Kvotepliktig landbasert industri er
              fritatt for CO

2

-avgiften. 

Miljøverndepartementet inngikk 11. september i år en avtale med Norsk Industri om
              frivillige reduksjoner av utslipp fra norsk prosessindustri, som verken er
              kvotepliktig eller betaler CO

2

-avgift. 

EUs kvotesystem vil fra 2013 bli utvidet, slik at også store deler av
              prosessindustrien blir omfattet av kvotesystemet. Alle virksomheter som er en del av
              EUs kvotesystem, vil i utgangspunktet derfor stå overfor den samme prisen på
                CO

2

-kvoter. 

Regjeringen har i sin politiske plattform varslet at utslipp fra kraftintensiv
              industri skal reguleres innenfor EUs kvotesystem. 

Samlet sett mener jeg dette viser at dagens norske klimavirkemidler ikke avviker
              vesentlig fra dem som benyttes i andre europeiske land som fører en aktiv
              klimapolitikk. 

Jeg viser for øvrig til kapittel 7 i Nasjonalbudsjettet 2010, der Regjeringen har
              gitt en mer samlet framstilling av arbeidet med en bærekraftig utvikling. 

 Jeg takker for svaret. 

Jeg vet ikke om det helt var dette svaret næringen så for seg da representanten
              Nordtun i valgkampen gav uttrykk for at man skulle redusere norske særordninger som
              belastet norske bedrifter mer enn konkurrerende bedrifter. 

Norske bedrifter må altså, i motsetning til bedrifter ellers i Europa, betale for nye
              utslipp. Jeg trodde Regjeringens målsetting var å sikre rammebetingelser som er
              tilpasset våre konkurrenters, slik at det er de beste og mest miljøvennlige bedriftene
              som overlever, og ikke de som velger å etablere seg i land med et mindre strengt eller
              intet miljøregelverk. 

Tror Regjeringen at bedrifter allikevel vil etablere seg i Norge – når rammevilkårene
              er dårligere enn i våre naboland? 

 Jeg viser til det svaret jeg nettopp gav, hvor et hovedpoeng var å se på det som nå
              skjer i EU. Jeg viser også til det som står i Regjeringens politiske plattform, f.eks.
              «at utslipp fra kraftintensiv industri skal reguleres innenfor EUs kvotesystem». 

Men det er en balanse mellom på den ene siden å drive en aktiv og framtidsrettet
              klimapolitikk og på den andre siden å ta hensyn til egen industris konkurranseevne.
              Dette er også et av de sentrale spørsmålene i EU, fordi en ser at det kan være en viss
              mulighet for såkalt karbonlekkasje, dvs. at produksjonen flyttes til land der
              vilkårene er mer liberale når det gjelder CO

2

-utslipp. Dette understreker
              vel behovet for at en får til en omfattende og forpliktende klimaavtale i København,
              en avtale der en også tar slike hensyn inn over seg. 

 Jeg takker igjen statsråden for svaret. 

Igjen: Norske bedrifter må altså, i motsetning til bedrifter ellers i Europa, betale
              for nye utslipp. Skal utslippene reduseres totalt sett, må antall kvoter begrenses.
              Hvis det er tanken på miljøet som ligger bak fordelingen av klimakvotene, hvorfor vil
              ikke Regjeringen da fjerne de kvotene som ikke er blitt solgt til nye bedrifter,
              istedenfor å selge dem tilbake til det europeiske handelssystemet? 

 Jeg viser kort og godt til det svaret jeg allerede har gitt. 

Jeg tror det vil bli rikelig anledning til å komme tilbake til en diskusjon om dette
              – både før og etter klimatoppmøtet i København – for dette er en viktig sak, som vi
              nok ikke vil bli ferdig med i spørretimen i dag. 





                

 Dette spørsmålet, fra Per Roar Bredvold til landbruks- og matministeren, vil bli
              besvart av olje- og energiministeren på vegne av landbruks- og matministeren. 

 Jeg ønsker å stille landbruks- og matministeren følgende spørsmål, men som jeg
              skjønner, vil det bli besvart at olje- og energiministeren. 

«Mange landbrukseiendommer blir stående tomme både i Hedmark og ellers i landet på
              grunn av prisregulering, dvs. en makspris på eiendommer satt på grunnlag av gårdens
              mulige avkastning. Dette fører til at en del eiendommer som ville blitt solgt, ikke
              blir det, da salgssummen blir for lav. 

Vil statsråden bidra til at vi får en oppmyking av denne regelen slik at den
              forsvinner?» 

 Jeg tror representanten er vel kjent med at saken har vært diskutert ganske mange
              ganger i denne salen i forrige stortingsperiode. Det som der framkom, var at denne
              Regjeringen er opptatt av dem som vil inn i landbruket, og at priskontrollen er
              begrunnet ut fra det hensynet. Det er et valg man tar, om man er mest opptatt av dem
              som skal inn, eller dem som skal ut. 

Dette skal bidra til å sikre rekruttering av aktive næringsutøvere og legge til rette
              for eierskap som gir grunnlag for langsiktig god ressursforvaltning. Det skal dessuten
              legge til rette for inntektsmuligheter og sosiale forhold, som skaper stabile heltids-
              og deltidsarbeidsplasser i landbruket. 

Skal disse målene nås, bør prisnivået reflektere verdien på eiendommens
              driftsgrunnlag og den verdien eiendommen har som bosted, samtidig som det ikke stilles
              krav om en urimelig høy egenkapital. Denne tilnærmingen er godt forankret i denne
              salen, som jeg nevnte, senest ved behandlingen av endringene i landbrukslovgivningen i
              vår. Da uttrykte et flertall i næringskomiteen, alle unntatt representantene fra
              Fremskrittspartiet og Høyre, at «det er viktig å holde fast på at det er bruksverdien
              til landbruksformål og kostnadsnivået for landbruksbygg som skal danne grunnlaget for
              prissettingen». 

I all praktisk politikk er det selvsagt slik at man med det som basis også må se på
              behovet for å foreta en avveining mellom ulike samfunnsmessige mål. Det er f.eks. også
              ønskelig at bebygde landbrukseiendommer brukes som bolig. Særlig for eiendommer med
              svake landbruksressurser og med bosettingsmessige kvaliteter av noe omfang, er det
              derfor viktig at de reglene som jeg her viser til, ikke er til unødig hinder for at
              landbrukseiendommer kommer for salg, enten kjøperen skal bruke den i næringsøyemed
              eller bosettingsøyemed. 

I Ot.prp. nr. 44 for 2008–2009 ble det foreslått at boverdien i forbindelse med
              prisvurderingen skal øke. Formålet med forslaget er å øke omsetningstakten på
              landbrukseiendommer og redusere avstanden mellom markedsverdi og konsesjonspris, slik
              at presset på prisreguleringene reduseres. Forslaget ble støttet av flertallet i
              Stortinget. 

Landbruks- og matministeren har også satt i gang et arbeid med gjennomføringen av
              dette forslaget. Endringene kan legge til rette for at færre landbrukseiendommer blir
              stående tomme, både i Hedmark og ellers i landet, men det er grunn til å ha en nøktern
              tilnærming til eventuelle følger av endringene. Erfaringsmessig er det ikke bare
              prisen som teller når noen overveier å selge en landbrukseiendom. Tilknytning til
              eiendommen veier f.eks. tungt for mange. 

 Jeg takker statsråden for svaret. 

Det er riktig at dette har vært diskutert før. Nå er det et nytt storting, en ny
              minister og jeg prøver igjen, for dette er et viktig spørsmål. Det er viktig ute i
              distriktene, fordi det står en del tomme bygninger på gårdsbruk, de brukes ikke. De
              som har eid dem, bygd dem eller arvet dem, ønsker ikke mer eller mindre å gi dem bort
              på grunn av at salgsprisen blir for lav. Da beholder de heller eiendommen, og noen
              ganger resulterer det i at bygningene blir stående tomme, det utføres ikke vedlikehold
              og jorda forpaktes bort. Det skaper ingen vekst. Jeg tar dette spørsmålet opp på nytt
              fordi det er så viktig. Det kan være greit og bra at man er opptatt av dem som vil inn
              i landbruket, men det er også noen som vil ut, men de vil ikke gi bort livsverket
              sitt. Skal man stoppe eller redusere en forgubbing, må man se på pris. 

 Jeg er helt enig i at det å fokusere på at det er aktive drivere til stede på
              gårdsbrukene ute i Distrikts-Norge, er en prioritert målsetting. Så mener jeg at den
              store forskjellen mellom politiske partier i Stortinget går på viljen til å legge til
              rette for næring. Slik sett er det litt spesielt at Fremskrittspartiets representant
              er så opptatt av denne problemstillingen når man samtidig ser det som nå skjer i disse
              dager i Stortinget når det gjelder viljen til faktisk å støtte opp under et aktivt
              landbruk ute på bygda. En kan være veldig opptatt av pris ved salg av en eiendom med
              en viss boverdi, men hvis en virkelig skal sørge for at mange gårdsbruk blir stående
              tomme, handler det om å følge Fremskrittspartiets resept gjennom ikke å ville bruke
              penger på distriktspolitikk og landbrukspolitikk, og slik sett gjøre det uinteressant
              eller umulig å overta og kjøpe gårdsbruk i Distrikts-Norge. 

 Jeg takker for kommentarene, som jeg ikke er enig i. Jeg mener at Fremskrittspartiet
              har den beste politikken også når det gjelder distriktspolitikk og det å drive
              landbruk. 

Spørsmålet her gjelder en kjøper og en selger som blir enige om en pris. Så går dette
              til politisk behandling, og flertallet av politikerne sier at prisen er for høy, det
              blir ikke noe salg. Det finnes kjøper til en gård, det finnes selger, og de er enige
              om prisen, men det er det politiske systemet, flertallet av politikerne i den enkelte
              kommune, eventuelt fylke, som sier nei på grunn av at prisen er for høy. 

Det handler ikke om at prisen er for høy for den enkelte kjøper. Når man ønsker å
              kjøpe en landbrukseiendom, har fått lån og har en viss egenkapital og ønsker å satse
              på dette enten som enkeltperson eller som familie, synes jeg det er – unnskyld
              uttrykket – litt dumt at man ikke kan ha en oppmyking når det gjelder dette, nettopp
              for å slippe forgubbing og kunne få inn nye krefter. 

 Det er slik at hvis en skal ha inn de nye kreftene, må en ha en politikk som gjør det
              mulig å komme inn. Hvis en får en fri prisfastsetting hvor boverdi, plassering av
              eiendom er det som er gjeldende, vil en se på et stort antall gårdsbruk i Norge at det
              er noe annet enn bruksverdien som er reflektert i salgssummen. Det vil nettopp bidra
              til det som representanten Bredvold er opptatt av 

ikke

 skal
              skje, at en ikke får inn unge mennesker i landbruksnæringen. Svært mange
              landbrukseiendommer vil ha en alternativ verdi i markedet, som er langt utover det som
              er avkastningen på gårdsbruket ved landbruksproduksjon. Det vil da gjøre det umulig
              for unge, engasjerte mennesker som har lyst til å komme inn i næringen, å kjøpe disse
              gårdsbrukene, fordi det rett og slett ikke er mulig å forrente lån og egenkapital ved
              tradisjonell landbruksdrift, og det er kun de som har kapital til å vurdere eiendommen
              ut fra boverdi, som har mulighet til å gå inn og kjøpe eiendommen. Det vil være et
              drastisk forslag for å utestenge unge, engasjerte framtidige bønder fra
              landbruksmarkedet. 





                

 Dette spørsmålet, fra Svein Flåtten til fiskeri- og kystministeren, er overført til
              finansministeren som rette vedkommende. 

 Jeg må si det er gledelig at finansministeren selv vil svare for de synspunkter den
              nye fiskeri- og kystministeren har hatt på formuesskatten tidligere og antakelig nå
              har – det ser jeg frem til med glede og spenning. Spørsmålet var slik: 

«Statsråden har ved flere anledninger på en fortjenestefull måte tatt et oppgjør med
              den del av skattepolitikken som beskatter en bedrifts driftsmidler via formuesskatten.
              Ikke minst innen fiskeri og oppdrett, med mange små aktører, medfører en økt
              beskatning av driftsmidlene, som vi har sett de senere år, en økt utrygghet for
              arbeidsplassene. 

Kan vi regne med at statsråden vil fortsette å hevde sitt velbegrunnede syn på denne
              beskatningen også innenfra den regjering hun er medlem av?» 

 Regjeringen er opptatt av å føre en politikk som bidrar til økt verdiskaping. Den
              politiske plattformen for Regjeringen legger grunnlaget for en politikk for
              fellesskap, verdiskaping og rettferdighet. Vi vil arbeide for et skattesystem som gir
              stabile inntekter til fellesskapet, bidrar til rettferdig fordeling, et bedre miljø,
              fremmer sysselsettingen og verdiskapingen i hele landet og bedrer måten økonomien skal
              virke på. 

Regjeringen har sagt at vi i denne stortingsperioden vil videreføre det samlede
              skatte- og avgiftsnivå som i dag. I tillegg har vi sagt at det innenfor dette nivået
              er rom for å skape en bedre fordeling. 

Regjeringen har i forrige stortingsperiode vist at det er mulig innenfor en stabilt
              skatte- og avgiftsnivå å føre en mer rettferdig skattepolitikk, samtidig som en sikrer
              en forutsigbarhet som gjør det attraktivt å investere og drive næringsvirksomhet i
              Norge. For å sikre effektiv ressursbruk er det vesentlig at ulike næringer og
              bedrifter står overfor mest mulig like skattemessige vilkår. Det gjelder også for
              formuesskatten. Regjeringen har gjennom endringene i formuesskatten sikret bedre
              samsvar mellom skatten og folks skatteevne uavhengig av hvordan formuen er satt
              sammen. 

For enslige skattytere er bunnfradraget tredoblet, mens det er mer enn femdoblet for
              ektepar. Regjeringen foreslår i budsjettet for 2010 en ytterligere økning av
              bunnfradraget til 700 000 kr for enslige skattytere og til 1,4 mill. kr for ektepar.
              Dette vil også komme næringslivet til gode og selvsagt enkeltpersoner som er eiere i
              næringsvirksomhet. Deres aksjer ville muligens vært gjenstand for formuesskatt. 

 Jeg takker for svaret. Det tolker jeg slik at den statsråden jeg stilte spørsmålet
              til, ikke kommer til å fortsette å hevde sitt syn på formuesskatten, men står på det
              som er Regjeringens offisielle syn. 

Så synes jeg det er positivt at statsråden i sitt svar omtaler dette som opposisjonen
              og Regjeringen er uenige om. Vi mener – i hvert fall fra Høyres side – at
              formuesskatten er uheldig for bedriftene. De endringer som har vært gjort, har gått
              mer på bunnfradragene og har betydd relativt lite for små og mellomstore bedrifter.
              Det som er positivt, er at statsråden nå ikke lenger omtaler dette som
              «skattelettelser til de rikeste». Kan han si noe om at det er et begrep som man
              kanskje vil forlate mer i debatten? 

 For det første kan jeg forsikre representanten Flåtten om at i regjeringslokalet er
              det høyt under taket. Det luftes mange meninger og ulike meninger, men det synet som
              kommer ut i form av statsbudsjett, proposisjoner og meldinger til Stortinget, er
              Regjeringens syn. Men debatten kan være både livlig og interessant. 

Når det gjelder det siste som representanten var inne på, er jeg opptatt av at en
              skal skatte etter evne og få etter behov, som på en måte er det gylne prinsippet når
              det gjelder skattlegging. Det betyr at de som har store formuer, vil bli gjenstand for
              en noe større formuesbeskatning enn de som har små formuer. Det er Regjeringens linje
              gjennom det vi har gjort de siste årene i forbindelse med bunnfradraget, at folk med
              små og moderate formuer enten skal slippe formuesskatt eller få liten belastning ved
              den. 

 Jeg ser at vi ikke kommer noe særlig videre med dette i dag. Det gjorde vi for så
              vidt heller ikke i den foregående perioden med den forrige finansministeren. 

Et eksempel: Høsten 2009, under vanskelige tider for næringslivet, betaler eierne en
              formuesskatt som bygger på verdier som faktisk ligger så langt tilbake som mer enn
              halvannet år, ved at skjæringsdatoen for formuesskatten ligger så langt tilbake, altså
              på den historiske toppen vi hadde i norsk næringsliv og i konjunkturene. Det er en
              betydelig belastning for mange bedrifter som nå befinner seg i en vanskelig situasjon:
              verkstedindustrien, leverandørindustrien osv. 

Synes ikke finansministeren at det er et tankekors som kanskje kan skyve han inn på
              litt andre tanker i løpet av de årene som ligger foran ham? 

 En skal aldri forskuttere de meninger en kanskje kommer til å ha om en stund – det er
              det motsatte som ofte er problematisk for politikere; en blir konfrontert med sine
              tidligere uttalelser. Men når det er sagt, er det slik at i forbindelse med
              finanskrisen la Regjeringen inn betydelige tiltak for å bygge opp under aktiviteten i
              økonomien, og inkludert i den pakken var det også tiltak for å lette belastningen på
              bedrifter. 

Ellers er det nok riktig som representanten Flåtten sier, at vi kommer tilbake igjen
              til dette i ulike sammenhenger, og vi får vel en ny mulighet om en ukes tid – i
              finansdebatten. 

 Dermed er sak nr. 1 ferdigbehandlet. 





                

 Det foreligger ikke noe referat. 

Dermed er dagens kart ferdigbehandlet. 

Forlanger noen ordet før møtet heves? – Møtet er hevet. 





                    
                    
                    

