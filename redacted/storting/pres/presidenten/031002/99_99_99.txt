 mottok på Stortingets vegne de oppleste dokumenter og uttalte:




Deres Majesteter, Deres kongelige Høyhet, gode kolleger!




Det 148. Storting, som Deres majestet i dag har åpnet, går til sin ansvarsfulle gjerning i en tid der det globale samarbeidet og samholdet mellom nære allierte har vært satt på prøve. Det internasjonale samfunn må nå vise handlekraft og samarbeidsvilje, slik at vi kan begrense skadevirkningene og sikre økt stabilitet i verdens konfliktområder. Et sterkt og handlekraftig FN er en forutsetning for å lykkes. Det er bred politisk enighet om at Norge fortsatt skal ha et sterkt internasjonalt engasjement og aktivt arbeide for å styrke FNs sentrale rolle, slik det også ble gitt uttrykk for i trontalen.




Vårt hjemlige politiske miljø er fortsatt preget av sjokket etter det tragiske drapet på Sveriges utenriksminister Anna Lindh. Når en avholdt og respektert politiker i vårt naboland blir offer for en brutal voldshandling, skaper det en følelse av utrygghet også her hos oss. I vårt demokratiske system har politikere på alle nivåer både ønsket og hatt mulighet til å leve et normalt liv i kontakt med folk flest. Vi må holde fast ved og verne om denne åpenheten som betyr så mye både for de som deltar aktivt i politikken, og for folks mulighet til å komme i kontakt med sine folkevalgte. Likevel bør vi ta innover oss at dette kan bli utfordrende, og hver enkelt må ta hensyn til det under utførelsen av sitt aktive verv som politiker.




Budsjettbehandlingen vil som i tidligere år også i høst dominere arbeidet i Stortinget. På tross av uenighet om politiske mål og midler deler Stortingets representanter et felles ønske om å skape en best mulig framtid for landet. Jeg har tillit til at alle – både i Stortinget og i Regjeringen – vil medverke til at prosessen blir gjennomført på en ryddig måte og i gjensidig respekt på tvers av de politiske skillelinjer. At det legges vekt på å finne samlende løsninger, ligger innbakt i Stortingets system. Det er en forutsetning for et demokratisk styresett at det blir mulig å samle flertall for beslutninger. Dette kommer kanskje ikke alltid like godt fram i en medieverden der et politisk ståsted som lar seg presentere i ingressformat tilsynelatende er tidens krav. Som stortingspolitikere har vi alle – uansett arena – et ansvar for å formidle et mest mulig fullstendig bilde av den politiske virkeligheten, som riktignok er sammensatt og komplisert, men som også preges av vilje til å finne fram til kompromisser der det er nødvendig.




Vi har nettopp lagt bak oss et kommunevalg der trenden i retning av stadig lavere valgdeltakelse forsterkes. Uansett årsak er dette en meget bekymringsfull utvikling. En representativ, folkevalgt forsamling forutsetter bred deltakelse fra befolkningen. Det har vært forsøkt ulike tiltak for å øke interessen for de politiske prosessene både her i Stortinget og på lokalplan. Dette arbeidet må fortsette, og vi må være åpne for å vurdere både egne arbeidsformer og strukturelle endringer for å oppnå økt politisk interesse og deltakelse. Jeg tror ikke denne utfordringen møtes best bare med tekniske endringer i valgloven. Det er folkestyret som utfordres.




Sammen med saker som alt er under behandling i Stortinget, bærer trontalen bud om at mange spørsmål av stor betydning for landet vil bli behandlet i dette storting. Sakene fordeler seg på ulike sektorer som er sentrale i et velferdssamfunn, og gjelder bl.a. kulturpolitikk, miljøvern, kvalitet og tilbud innenfor utdanning og boligpolitikk. Stortingsmeldingen om ytringsfrihet vil omhandle en av våre grunnleggende menneskerettigheter. Stortinget skal dessuten behandle en rekke lovforslag som bl.a. inkluderer ny lov om rettsforhold og forvaltning av grunn- og naturressurser i Finnmark, en lov som på mange måter vil være et symbol på vår evne til å fylle våre internasjonale forpliktelser i forhold til urfolk og minoriteter.




I forvissning om at representantene vil gjøre sitt ytterste for å løse de mange og store oppgaver som ligger foran oss, samler vi oss i det gamle ønske:




Gud bevare Kongen og fedrelandet!




Stortingets øvrige medlemmer istemte dette ønsket, og alle de tilstedeværende sang deretter første vers av fedrelandssangen, «Ja, vi elsker».




Hans Majestet Kongen, Hennes Majestet Dronningen og Hans Kongelige Høyhet Kronprinsen med følge forlot deretter stortingssalen, ledsaget av den deputasjon som hadde fungert ved mottakelsen.




 Presidenten vil foreslå at Hans Majestet Kongens tale og beretningen om rikets tilstand og bestyrelse utlegges for behandling i et senere møte – og anser det for vedtatt.





                    
                    
                    

