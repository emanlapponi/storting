 Representanten Marit 

Nybakk

, som har vært permittert, har igjen tatt sete.




Det foreligger en rekke permisjonssøknader:










fra representanten Morten 

Lund

 om permisjon i tiden fra og med 18. oktober til og med 11. november, og fra representantene Anne Berit 

Andersen

, Haakon 

Blankenborg

, Per Roar 

Bredvold

, Sverre J. 

Hoddevik

 og Jan 

Sahl

 om permisjon i tiden fra og med 18. oktober til og med 12. november – alle for å delta i De forente nasjoners 59. ordinære generalforsamling, 2. del, i New York







fra representanten Karin 

Andersen

 om permisjon i tiden fra og med 19. oktober til og med 21. oktober for å delta i parlamentariske dager i regi av Den Interparlamentariske Union ved De forente nasjoners 59. generalforsamling i New York




Etter forslag fra presidenten ble enstemmig besluttet:










1. Søknadene behandles straks og innvilges.







2. Følgende vararepresentanter innkalles for å møte i permisjonstiden:




For Vest-Agder fylke: Åse 

Versland




For Hedmark fylke: Helge 

Bjørnsen

 og Johnny 

Hult




For Nordland fylke: Kari 

Økland




For Oppland fylke: Reidun 

Gravdahl




For Sogn og Fjordane fylke: Mathias 

Råheim




For Sør-Trøndelag fylke: Karin 

Galaaen







3. Johnny Hult innvelges i Lagtinget for den tid han møter for representanten Per Roar Bredvold.




Valg av settepresidenter




 Presidenten vil foreslå at det velges to settepresidenter for Stortingets møte i dag – og anser det som vedtatt.




Presidenten vil foreslå Kjell Engebretsen og Sigvald Oppebøen Hansen. – Andre forslag foreligger ikke, og Kjell Engebretsen og Sigvald Oppebøen Hansen anses enstemmig valgt som settepresidenter for Stortingets møte i dag.




Statsråd Laila Dåvøy overbrakte 1 kgl. proposisjon (se under Referat).




 Arne Sortevik vil fremsette et privat forslag.




 På vegne av stortingsrepresentantene Gjermund Hagesæter, Harald T. Nesvik, Øyvind Vaksdal og meg selv har jeg æren av å legge frem forslag om valg av målbruk i offentlig tjeneste, slik at sykehusene kan fortsette med å kalle seg sykehus.




 Forslaget vil bli behandlet på reglementsmessig måte – på begge målformer.





                    
                    
                    

 Stortinget mottok mandag meddelelse fra Statsministerens kontor om at følgende regjeringsmedlemmer vil møte til muntlig spørretime:










statsråd Laila Dåvøy







statsråd Torild Skogsholm







statsråd Børge Brende




De annonserte regjeringsmedlemmer er til stede, og vi er klare til å starte den muntlige spørretimen.




De representanter som i tillegg til de forhåndspåmeldte ønsker å stille hovedspørsmål, bes om å reise seg. –




Vi starter da med første hovedspørsmål, fra representanten Oddbjørg Ausdal Starrfelt.




 Eg vil gjerne få stilla eit spørsmål til samferdsleministeren.




Det skal vera trygt å reisa med fly. No lurer mange i Noreg på om det 

er

 trygt å reisa med fly. Det er mange tilhøve som spelar inn, terrortrusselen, som me såg eit døme på i Narvik for litt sidan, konkurransen mellom flyselskapa, som er inne i vanskelege omstillingar, og omstillinga i Luftfartstilsynet og i Avinor AS.




Luftfartstilsynet og Avinor AS har statsråden direkte ansvar for, sjølv om ho prøvde å skulda på Stortinget for ei god veke sidan i fjernsynet. Eg kan opplysa om at Stortinget har fått informasjon om at alt er såre vel. Det er ikkje føreslått eit einaste tiltak eller bede om ei einaste krone som ikkje har vore støtta. Så statsråden har det fulle og heile ansvaret for tryggleiken i lufta.




Eg vil be henne gjera greie for kva initiativ ho har teke og vil ta for å forsikra seg om at det ikkje er problem, og at ikkje vanskelege prosessar går på tryggleiken laus i lufta. I Arbeidarpartiet er me bekymra.




 Når vi setter i gang omstillingsprosesser, er det to spesielle punkter som er viktige for denne regjeringen. Det første er at vi må ha sikkerheten minst på dagens nivå, og det andre er at vi skal ha en service overfor innbyggerne i landet som er minst på dagens nivå.




Vi står overfor store omstillinger og store omstillingsbehov. Innenfor den sektoren som jeg har ansvaret for, kan jeg nevne omstillinger som har pågått, og som pågår, innenfor Posten, innenfor Statens vegvesen og innenfor Avinor.




Skal vi fortsatt kunne bo i og bruke hele vårt langstrakte land, er vi nødt til å tilpasse våre aktiviteter og vårt tilbud til dagens situasjon. Det vil si at vi som myndigheter må sørge for at det sikres gode, sikre og rimelige tilbud rundt om i hele landet. Det blir ganske tungt, tror jeg, å drive distriktspolitikk om vi ikke tar slike omstillingsbehov på alvor.




I forhold til det konkrete spørsmålet om sikkerhet innenfor luftfart: Vi har to institusjoner som ene og alene har sikkerhet som det eneste området de har fokus på. Det er et tilsyn, og det er Havarikommisjonen. Det tør være kjent at det er satt i gang et arbeid i Havarikommisjonen for å gjennomgå om sikkerheten og sikkerhetsaspektet i omstillingsprosesser er godt nok. Det gjelder omstillingsprosesser i tilsyn, i Avinor og i selskapene.




Så vil jeg minne om at prisen på de tiltak som har vært gjennomført, eller som gjennomføres nå, når det gjelder sikkerhet, innenfor det vi kaller for security, er ca. 650 mill. kr.




 Eg takkar for svaret.




Me er sjølvsagt samde i målet for tryggleiken, som statsråden no sa noko om. Det ho sa lite om, var problema. Det bekymrar oss i Arbeidarpartiet at talet på kontrollar som nettopp Luftfartstilsynet utfører, går ned, og at talet på avvik og problem som dei finn pr. kontroll, går opp. Det bekymrar òg at det er totalt tillitsbrot mellom dei tilsette i Avinor AS og leiinga. No verkar det heldigvis som om det òg bekymrar styreleiar Talleraas.




Mitt spørsmål til statsråden er: Bekymrar det henne, og vil ho gjera noko meir for å bøta på dette? Eg les at Talleraas har uttala at det ikkje er bevist at desse samarbeidsproblema går på tryggleiken laus. Eg håpar at me slepp å få eit slikt bevis før me tek dette på alvor. Tek statsråden det på alvor?




 Når vi har satt i gang denne gjennomgangen i Havarikommisjonen, skyldes det at vi tar alle innspill vedrørende sikkerheten på aller største alvor. Vi har ikke lov til å ta sjanser på det området. Derfor har vi satt i gang den gjennomgangen nettopp i Havarikommisjonen, som har spesialisert seg på sikkerhet, og som derfor har en portefølje som går på å ivareta tilsyn og å se til at aktørene som det her dreier seg om, faktisk tar dette på alvor.




Når det gjelder samarbeidsproblemer i Avinor, er det også grunn til å ta det på alvor, og det gjør styret. Styret har grepet fatt i dette. De har en gjennomgang av samarbeidsformer og samarbeidsutfordringer. Jeg har tillit til at styret både har grepet fatt i dette på en konstruktiv måte og også vil følge dette videre opp på en konstruktiv måte.




 Det blir tre oppfølgingsspørsmål – først Tor-Arne Strøm.




 Det er mange paradokser her i livet. I Avinor har de så langt brukt 44 mill. kr på konsulenttjenester. På årsbasis blir det kanskje ca. 60–70 mill. kr. Men dette er jo bare synsing. Samtidig vet vi at folk blir oppsagt, med eller uten sluttpakke. Dette er folk som kanskje til og med kunne utført de oppgavene som innleide konsulenter gjør. Synes samferdselsministeren at dette henger på greip, at denne situasjonen henger sammen?




 Jeg vil bare minne om at da Bondevik II-regjeringen overtok, var vi i en situasjon hvor flyprisene var svært høye. Vi hadde en situasjon hvor det var svært liten konkurranse i luftfarten, og det var en unison holdning at vi måtte gjøre noe for å få kostnadene knyttet til luftfarten ned. Det gjorde vi umiddelbart. Vi fjernet en avgift som tynget folk i hele landet. Vi hadde allerede sett at vi hadde en organisasjon innenfor Avinor som var dimensjonert for et helt annet omfang av luftfart enn det vi da så. Dette måtte det gripes fatt i, og vi fikk den organiseringen av Avinor som vi har pr. i dag. Det er styret som har det daglige ansvaret for at driften blir gjort på en god måte, også når det gjelder i hvilket omfang man velger å bruke konsulenter.




 Geir-Ketil Hansen – til oppfølgingsspørsmål.




 SV foreslo i vår at sikkerhetsdelen i Avinor, det gjelder bl.a. styringssentralene og kontrolltårnene, bør skilles ut av selskapet og legges direkte under Samferdselsdepartementet. Vi mener at den delen av luftfarten er så viktig at den ikke bør ligge i et AS, som skal være selvfinansierende og svare for avkastningskrav. Forslaget har etter hvert fått bred støtte, senest på lederplass i Aftenposten i går, hvor de skriver at de håper at de mange problemene innenfor luftfarten den siste tiden vil få regjering og storting til å se på konstruksjonen av Avinor på nytt.




Er samferdselsministeren villig til å vurdere å trekke ut sikkerhetsdelen av Avinor for å skjerme den mot omfattende budsjettkutt og nedbemanning?




 Norge var et av de første landene som skilte ut inspeksjon av sikkerhet fra den operasjonelle driften. Det var et veldig viktig grep å ta; vi har rett og slett en ekstern institusjon som ser til at sikkerheten blir fulgt godt nok opp. Det var et viktig grep.




Det representanten her spør om, er om vi skal gå videre med dette og ta ut enkelte deler av driften som er knyttet til sikkerhet. Da vi hadde Luftfartsverket – før vi etablerte Avinor AS – var fortsatt denne delen, også flygeledertjenesten, for å kalle det det, en integrert del. Da var også inspeksjonen en del av Luftfartsverket. Vi valgte å skille det ut nettopp av hensyn til at vi skal ha et helt annet fokus på sikkerhet enn det vi har hatt før.




Så vil jeg igjen minne om at Havarikommisjonen har en gjennomgang av sikkerheten i en omstillingsfase for å se om den er godt nok ivaretatt.




 Jorunn Ringstad – til det siste oppfølgingsspørsmålet.




 Vi veit alle at det går føre seg store og omfattande omorganseringar i Avinor. Ja, det er vel eit fåtal av dei som jobbar i Avinor, som ikkje av omstillingane på ein eller annan måte får følgjer for.




Folk som er opptekne av og har kunnskap om arbeidsmiljø og omstilling i ulike organisasjonar, har stilt spørsmål ved om det ikkje skjer for store og omfattande omstillingar i Avinor på for kort tid. Vi veit òg at omstillingar skaper grunnleggjande utryggleik i heile bedriftskulturen. Vi veit òg at store omstillingar har store menneskelege og sosiale kostnader.




Det er viktig å få dei tilsette med på laget når ein skal gjennomføre omstillingar, og det er viktig at dei tilsette får ein eigarskap til det som skal skje. Forstår statsråden at den uroa som er skapt i Avinor, kan ha noko med sjølve prosessen å gjere? Ser statstråden at ting kunne vore gjorde annleis, og korleis vil statsråden som ansvarleg for luftfarten gripe fatt i dette?




 Til spørsmålet om dette tar for kort tid: Det er veldig vanskelig å si. Nå har styret en gjennomgang av samarbeidsforholdene. Jeg vet at det i den sammenheng vil bli foretatt intervjuer av veldig mange berørte, både av ansatte, ledelsen og styret. Da regner jeg med at slike ting vil bli avdekket, og at styret har muligheten til, om det er nødvendig, å justere måten det håndterer dette på.




Jeg har ikke noen bakgrunn for å si at dette skulle kunne håndteres på en annen måte pr. i dag. Jeg synes det er viktig at vi i alle slike omstillingsfaser hele tiden søker å ha den rette organiseringen. Det er nok slik at vi står midt i en stor omstilling – ikke bare på denne sektoren, men i mange sektorer vil vi ha det i tiden framover også – for å kunne gjøre oss i stand til å drive en god distriktspolitikk her i landet.




 Vi går videre til neste hovedspørsmål.




 Jeg har et spørsmål til nærings- og handelsministeren.




Igjen skaper Regjeringen uforutsigbarhet når det gjelder rammebetingelsene for statsselskapene. For fire måneder siden bestemte Stortinget, med regjeringspartienes støtte, at normalreglene i aksjeloven skulle gjelde for utbytte i Statkraft. Allikevel foreslår nå Regjeringen å omgjøre dette vedtaket før det er innført, og foreslår et utbytte for Statkraft på et nivå som er ren mishandling. Så mitt spørsmål til statsråden blir: Hvorfor ønsker man nå å gå imot det man for fire måneder siden sa man var for, og som daværende næringsminister fra Stortingets talerstol lovte å følge opp?




 Statkraft har fått redusert sitt utbyttekrav i det budsjettet som Regjeringen fremla. I fjor ble det vedtatt et utbytte for Statkraft på 95 pst. av overskuddet. I år legger Regjeringen opp til å redusere dette til 78 pst. Det innebærer at Statkraft vil få beholde 1 milliard kr av sitt overskudd hvis dette blir vedtatt.




I tillegg vil jeg gjøre representanten Hedstrøm oppmerksom på at Stortinget i 2003 ekstraordinært valgte å tilføre Statkraft 4 milliarder kr. Til sammen vil altså Statkraft i løpet av ett år ha styrket egenkapitalen sin med 5 milliarder kr hvis Regjeringens forslag går igjennom, det vil si 20 pst. styrking av egenkapitalen i løpet av meget kort tid. Jeg vet om få andre selskaper som er i en så komfortabel situasjon, og som også har så pass mye kapital til å investere, senest nå vist ved at Statkraft foretok en strategisk investering i Sverige, et større oppkjøp av et energiselskap.




 Jeg registrerer at statsråden ikke ønsker å respektere det vedtaket som ble fattet i Stortinget, også med regjeringspartienes støtte. Men det stopper ikke her.




Når det gjelder dokumentavgiften, sa et enstemmig storting at den skulle Statkraft få kompensert på samme måte som det er blitt gjort med tidligere statsselskaper. Man sa også at tvungne nedsalg i Statkraft pålagt av Konkurransetilsynet ikke skulle omfattes av utbytteberegningen. I begge disse tilfellene går nå Regjeringen imot. Mitt spørsmål blir da: Ønsker man å rote det til for Statkraft? Vil man ikke respektere flertallet i Stortinget som vil at dette selskapet skal utvikle seg i Norden og Nord-Europa, slik at Norge kan få den plassen i Europa det fortjener som en energistormakt?




 Norge er allerede en energistormakt i europeisk sammenheng. Vi er verdens sjette største vannkraftprodusent, og vi er verdens tredje største eksportør av olje og gass. Statkraft er i en veldig komfortabel kapitalsituasjon og har fått økt sin kapital med 5 milliarder kr i løpet av et år.




Jeg registrerer også det representanten Hedstrøm sier om at han ikke er fornøyd med at Regjeringen har foreslått en reduksjon i utbytte fra 95 pst. til 78 pst. for neste år, og han er heller ikke fornøyd med at staten ikke kompenserer 1,5 milliarder kr betalt i dokumentavgift.




Regjeringen har foreslått å oppheve de to forslagene som Stortinget kom til på dette punktet, fordi vi mener at Statkraft allerede har nok kapital. Men det står selvsagt Stortinget fritt å endre dette og tilføre Statkraft ekstraordinært 1,5 milliarder kr, og da ta ut mindre utbytte enn det vi har lagt opp. Det vil vi selvsagt ta til etterretning. Men vi kom med vårt beste forslag i forhold til den situasjonen Statkraft er i nå, også tatt i betraktning et verdiskapende eierskap.




 Det blir fire oppfølgingsspørsmål – Inge Ryan.




 Det var en ganske hard debatt i Stortinget da vi drøftet omdannelsen av Statkraft til aksjeselskap. En av de tingene som var helt klare, var at dersom en skulle foreta noen form for nedsalg, skulle saken legges fram for Stortinget.




Så opplever vi like etter at vedtaket er fattet, at Statkraft i Rana leaser eller leier ut deler av kraften sin til et utenlandsk selskap, et finsk selskap. Syns statsråden det er en forbigåelse fra statsrådens side at man faktisk går ut over en ti års kontrakt og leaser eller leier ut deler av kraftressursen sin? Er ikke det en slags omgåelse av det vedtaket som Stortinget fattet?




 Dette spørsmålet dreier seg jo om noe annet enn hovedspørsmålet.




Når det gjelder Stortingets vedtak knyttet til omdannelsen til AS, respekterer jeg det fullt ut. Ethvert nedsalg som skyldes strategiske konstellasjoner eller løsninger som Statkraft skulle ønske, skal selvsagt forelegges Stortinget. Regjeringen har ingen planer om det på dette tidspunkt, og jeg er ikke kjent med den typen planer.




Når det gjelder selskapets muligheter til å håndtere løpende det som kreves i et kommersielt marked, er det styrets og administrasjonens ansvar. De må få de samme mulighetene som de andre selskapene de konkurrerer med.




Når det gjelder den konkrete saken som representanten tar opp, om leasing av kraft fra Mo i Rana, kjenner jeg ikke den, men det kan jeg komme tilbake til.




 Odd Roger Enoksen – til neste oppfølgingsspørsmål.




 Da Stortinget vedtok å styrke egenkapitalen i Statkraft med 4 milliarder kr, var det et bevisst valg for å styrke Statkrafts kredittrating. Det var også et helt bevisst valg da Stortinget vedtok at aksjelovens normalbestemmelser skulle legges til grunn for utbytte. Da hjelper det lite at næringsministeren argumenterer med at utbyttet blir lavere i år enn det var foregående år. Dette skaper usikkerhet omkring selskapets framtid. Det skaper usikkerhet omkring de politiske rammebetingelsene og hvordan regjering og storting vil behandle dette selskapet, som er en viktig aktør i norsk energipolitikk.




Jeg er glad for at Fremskrittspartiet tar opp dette spørsmålet. Det tyder på at Fremskrittspartiet i alle fall ikke har tenkt å bruke utbyttepolitikk til å delprivatisere Statkraft. Så mitt korte spørsmål er: Er det en tenkning i den retning næringsministeren nå gjør seg til talsmann for, at man ønsker å delprivatisere selskapet og bruker en knallhard utbyttepolitikk for å få det til?




 Først sier jeg meg enig med representanten Enoksen i at Statkraft er en viktig aktør i det norske energimarkedet med produksjon av 40 TWh strøm i året. De er også en viktig aktør i internasjonal sammenheng. Men jeg kan ikke si meg enig i at et selskap som har fått styrket egenkapitalen sin med 20 pst. i løpet av det siste året, er et selskap man skaper usikkerhet rundt. Jeg må med respekt å melde få si at hvis det skapes usikkerhet rundt selskapet, er det eventuelt de som nå hevder at det er et redusert utbyttekrav fra Regjeringen, fra 95 pst. til 78 pst., som skaper den usikkerheten. Statkraft er i en komfortabel situasjon. De har bra med kapital. De kan gjøre de strategiske vurderingene og de fremstøt som de ønsker, senest gjennom et stort oppkjøp av et svensk energiselskap. Det Regjeringen har gjort, er å fremlegge det vi synes er den riktige utbyttepolitikken for selskapet, også tatt i betraktning den budsjettsituasjonen vi er i, og foreslå at de to vedtakene som Stortinget har fattet, blir opphevet.




 Carl I. Hagen – til oppfølgingsspørsmål.




 Så vidt jeg vet, har Stortinget fastslått at når det gjelder Statkraft, er det normalbestemmelsene i aksjeloven som skal følges. Hvis jeg ikke tar feil, betyr det at det er styret som fremmer forslag overfor generalforsamlingen om utbytte, og at generalforsamlingen kan redusere utbyttet, men ikke øke det.




Betyr det som Regjeringen nå foreslår, at dersom styret står på sine lov- og vedtektsfestede rettigheter og sin plikt til å ivareta selskapets interesser og innstiller overfor generalforsamlingen et utbytte på 50 pst., som er det normale, og som Stortinget også har sagt, er det statsrådens intensjon å kaste styret og finne et styre som gjør som eieren sier, på telefonen eller på andre måter?




Det andre spørsmålet mitt gjelder dokumentavgiften. Er det så å forstå at det blir vanlig praksis at istedenfor å fremme forslag eller stille kabinettsspørsmål når Stortinget fatter et vedtak Regjeringen ikke har intensjon om å følge, men vil foreslå å oppheve senere, vil stortingsvedtak heretter av folket og alle andre bli sett på som en resolusjon og ikke som et vedtak som Regjeringen plikter å følge? (Presidenten klubber.) Er statsråden redd for at hans oppførsel vil føre til at staten blir en elendig eier for en del selskaper etter hvert?




 Presidenten minner om at taletiden gjelder for alle.




 Først vil jeg gjenta at jeg ikke synes staten har vært noen dårlig eier her. Tvert imot har vi styrket selskapets egenkapital med 20 pst. det siste året.




Når det gjelder utbytte, er det på linje med tilsvarende bestemmelser for statsaksjeselskaper, fastslått i aksjeloven § 20 fjerde ledd, at det er eier som fastsetter utbytte i statsforetak, slik at staten står fritt til det. Det er en spesialbestemmelse knyttet til statsforetakene. Dette vil Stortinget ta endelig stilling til gjennom de to forslag som Regjeringen har fremmet, og det utbyttekrav som Regjeringen da også har foreslått.




Vi synes det er et rimelig forslag at Statkraft blir sittende igjen med 1 milliard kr i tillegg til de fire som de er ekstraordinært tilført. Hvis Stortinget mener at dette er et for tøft utbyttekrav, og at Statkraft skal tilføres 1,5 milliarder kr ekstra som kompensasjon for dokumentavgiften, står det Stortinget fritt, selvsagt, og det vil vi også leve med. Det er som en del av budsjettforhandlingene. Da vil man også kunne bruke statsforetakslovens bestemmelser til direkte å bestemme utbyttet.




 Grethe Fossli – til siste oppfølgingsspørsmål.




 Det er fire måneder siden Stortinget tok stilling til de to spørsmålene som statsråden viste til. Mitt spørsmål blir da: Hva er det som er endret etter de fire månedene som gjør at Regjeringen kan overse Stortingets vedtak?




 Først må jeg minne representanten om at Regjeringen i år har valgt å legge et lavere utbyttekrav til grunn, 78 pst., mens kravet da Regjeringen inngikk et budsjettforlik med Arbeiderpartiet i fjor, var 95 pst.




Så er det slik at hvis stortingspartiene finner 2,5 milliarder kr som de skal dekke inn krone for krone, som skal redusere utbyttekravet og kompensere for dokumentavgiften, ser jeg frem til inndekningen av det under budsjettforhandlingene. Men jeg registrerer at det er stor interesse knyttet til dette spørsmålet, og at Stortinget har prioritert at man skal ha en komfortabel kapitalsituasjon i Statkraft. Det er jeg enig i, og derfor legger også Regjeringen opp til at de får beholde 1 milliard kr av utbyttet sitt. Som jeg har sagt ved flere anledninger, har de økt egenkapitaldekningen sin med 20 pst. Hvilke andre norske selskaper er det som er i en slik komfortabel situasjon? Her er det et eller annet med kart og terreng som ikke helt går i hop.




 Vi går da videre til neste hovedspørsmål.




 Jeg vil stille et spørsmål til barne- og familieministeren.




«Ingen her vet at jeg ikke tør sove.» Det er et sitat fra en 15 år gammel asylsøker på et asylmottak i Norge. Det har nå kommet en rapport fra Redd Barna om mindreårige asylsøkeres forhold på mottak i Norge. Denne rapporten underbygger det SV har påpekt flere ganger i denne sal, og som er sagt i meldinger og ulike forslag, senest i St.meld. nr. 40 for 2001-2002 om barne- og ungdomsvernet. Enslige mindreårige asylsøkere under 18 år skal ivaretas av barnevernet når de kommer til Norge. Enslige mindreårige asylsøkere har krav på og rett til den samme omsorgen fra det offentlige som andre barn som vokser opp i Norge. Diskriminering er i strid med norsk lov og FNs barnekonvensjon. Statsråden godtar at barnekonvensjonen brytes, og at barn med traumatisk bakgrunn lever uten den nødvendige beskyttelse i Norge. Hvilke tiltak vil statsråden iverksette etter Redd Barnas rapport?




 Strengt tatt hører asylpolitikken inn under kommunal- og regionalministeren, men jeg svarer gjerne i og med at forslaget fra Redd Barnas rapport også gjelder barnevernet.




Først har jeg lyst til å si at de to siste årene har det vært arbeidet systematisk med kvalitetsforbedringer av tilbudet til enslige mindreårige, samtidig som Redd Barna har utarbeidet sin rapport. Det er satt i gang 26 forskjellige prosjekter og forbedringstiltak. Det har også tidligere, for en del år tilbake og i de siste årene, vært foreslått fra Redd Barna at barnevernsinstitusjoner bør overta omsorgen for mindreårige asylsøkere. Så langt har verken tidligere regjeringer eller denne sagt at man har ønsket å gjøre dette, men de mindreårige asylsøkende barna skal ha det bra i Norge.




Det er de siste årene opprettet to mottak som spesielt er for mindreårige asylsøkere under 15 år. De bor altså i egne mottak. Det er ingen voksne der. Det er laget egne krav og spesifikasjoner for mottakene. Det er ansatt høyt kvalifiserte medarbeidere, både med flyktningfaglig bakgrunn og barnefaglig kompetanse, sågar har noen også psykiatrisk ekspertise tilsatt. Det jobbes med bedre ordninger for hjelpeverger. Barne-, ungdoms- og familiedirektoratet jobber sammen med UDI for – skal vi si – å gjøre tilværelsen enda bedre for de mindreårige asylsøkerne.




Jeg kunne nevnt flere tiltak. Det skal jeg ikke gjøre. Noe av grunnen til at man så langt ikke har sagt at man skal få disse barna direkte inn under barnevernet, har vært problemstillingene knyttet til bl.a. alder. Det har vist seg at av de som har blitt testet, og som har sagt at de har vært mindreårige, har altså 80 pst. ikke vært det likevel. Så må man også undersøke om de har foreldre.




Når dette er sagt, vil vi lese denne rapporten nøye. Vi skal selvsagt vurdere forslagene i den rapporten som nå foreligger fra Redd Barna.




 Jeg har sovet ganske dårlig etter at jeg leste denne rapporten, og det regner jeg med at også statsråden har gjort.




Vi har faktisk vedtatt i denne salen flere ganger at disse barna skal inn under lov om barnevern. Det gjorde vi senest 11. februar 2003. Da vedtok et flertall i denne salen:







«Stortinget ber Regjeringen i løpet av 2003 utrede om barnevernloven bør endres, slik at enslige mindreårige asylsøkere under 18 år på lik linje med enslige norske barn blir ivaretatt av barnevernet ved ankomst til Norge.»




Før er det gjort sterkere vedtak i denne salen. Dette har ikke statsråden fulgt opp. Det er ingen godkjenningsordninger. Det er ingen tilsynsordninger. Disse ungene lever under uverdige forhold. Mener ikke statsråden at man her bryter barnekonvensjonen og norsk lov?




 Jeg tror det må være en misforståelse her. Det er riktig at Redd Barna sier at det hersker rettsløse tilstander for enslige mindreårige asylsøkere i mottak, og at barnekonvensjonen og barnevernsloven ikke gjelder for disse barna. Men dette er ikke riktig. Det er faktisk slik at både FNs barnekonvensjon og barnevernsloven gjelder for alle barn som oppholder seg i Norge, også enslige mindreårige asylsøkere. Enhver henvendelse til barnevernet om bekymringsmeldinger, det være seg om de bor i mottak, i fosterhjem eller hva som helst, blir tatt alvorlig og fulgt opp av barnevernsmyndighetene. Loven gjelder for alle.




 Det blir to oppfølgingsspørsmål – først Karin Andersen.




 Det er tydelig at barneministeren ikke skjønner alvoret i denne saken. Det er ingen som er så alene som unger som er i et annet land uten foreldre eller foresatte. Likevel mener altså ministeren at det er riktig å fortsette å diskriminere disse ungene i forhold til våre unger. Hadde noen av våre unger vært i en slik situasjon, hadde de automatisk vært et ansvar for barnevernet, og det hadde vært voksne der som hadde hatt plikt til å ta vare på dem. Da blir det helt umulig å skjønne hvorfor ministeren nå vegrer seg og viser til en lov her og en lov der, når vi vet at det i praksis ikke virker slik.




Kan ministeren nå forklare hva som er grunnen til at hun mener at det er riktig å diskriminere disse ungene i forhold til norske unger som er uten foreldre eller foresatte? Regjeringen har jo i tillegg sagt at hvis man er så uheldig at foreldrene forlater en på et asylmottak, skal kommunen heller ikke få refundert utgiftene til barnevernet. Dette mangler en forklaring.




 Dette tar vi alvorlig, og denne rapporten skal gjennomgås. Alle forslagene vil bli vurdert på en seriøs og grundig måte.




Jeg har også vært bekymret og ligget våken om natten, hvis det er et poeng at man ikke sover. Jeg gjorde faktisk det den første natten etter at rapporten kom. Jeg tok kontakt med UDI, for det jeg var bekymret for, var de enkeltsakene der Redd Barna sa det var barn med omsorgssvikt i asylmottak. UDI har sagt at de også har vært bekymret. Underveis, mens rapporten ble skrevet, tok de kontakt med Redd Barna, både muntlig og skriftlig, og spurte om å få vite hvor disse barna var, og hvem de var. Vi forutsetter at Redd Barna følger opp, og at det eventuelt blir sendt bekymringsmeldinger hvis det er omsorgssvikt.




Verken jeg eller UDI har registrert at det er sendt bekymringsmeldinger om omsorgssvikt når det gjelder disse barna. I rapporten som jeg så igjennom i går, kan jeg heller ikke se å ha fått dokumentert hvor disse barna finnes. Jeg er meget bekymret og har tatt dette opp med kommunal- og regionalministeren. Vi må sammen prøve å finne ut hvor disse barna er. Jeg aksepterer ikke at barn lever under uverdige forhold i asylmottak. Det gjør jeg ikke, men jeg vet ikke hvem de er.




 Trond Giske – til oppfølgingsspørsmål.




 Allerede i 2003 vedtok Stortinget at statsråden skulle utrede om barnevernsloven burde endres slik at enslige mindreårige asylsøkere skulle behandles på lik linje med norske. Det har ikke skjedd, og jeg lurer på hvorfor det ikke har skjedd.




Så har jeg et tilleggsspørsmål i forbindelse med den øvrige politikken som gjelder på dette området. Kommunalministeren sier at de ureturnerbare asylsøkerne som ikke har fått opphold, nå skal sultes eller fryses ut ved at sosialhjelpen skal reduseres til et absolutt minimum. Både Trondheim og Oslo har gjort opprør mot det. Dette er oppfattet som så ille at sågar Fremskrittspartiet i Oslo protesterer. Men en som entusiastisk støtter dette, er Dåvøys tidligere statssekretær fra Kristelig Folkeparti, Odd Anders With i Trondheim.




Jeg lurer på om det virkelig er barne- og familieministerens syn at vi skal behandle folk på denne måten i Norge.




 Til det første: Igjen er det slik at barnevernsloven virker på samme måte for enslige mindreårige asylsøkende barn som for norske barn. Det er også slik i Norge i dag at man i barnevernet må ha en bekymringsmelding. Barnevernet tar ikke automatisk omsorgen selv om norske barn i dag er uten foreldre. Det er ikke slik det fungerer. Men loven virker på samme måte, den gjør faktisk det. Det Redd Barna ønsker, er at barn som kommer til Norge og er enslige, skal plasseres på barnevernsinstitusjoner i Norge og på den måten automatisk komme under omsorg av barnevernet. Det er ikke alltid like lett å gjøre det, for noen av disse barna er det ikke sikkert er enslige mindreårige. Det har vist seg at noen av dem har foreldre, og det er viktig at vi gjør jobben med å finne foreldrene til disse barna raskt.




Når det gjelder det andre spørsmålet – tiden er ute – skal vi se nærmere på det. Jeg lover å gå inn i den problematikken.




 Presidenten finner det for så vidt bra at tiden var ute, for tilleggsspørsmålet lå vel egentlig et godt stykke på siden av det som var hovedspørsmålets tema. Reglementet forutsetter som kjent at tilleggsspørsmål skal være knyttet til hovedspørsmålet.




Vi går videre til neste hovedspørsmål.




 Jeg vil gjerne stille et spørsmål til næringsministeren.




I løpet av det siste halve året har statsråden fått to sentrale dokumenter på sitt bord til bruk for utforming av en framtidig politikk. Jeg tenker da på Effektutvalgets innstilling, og i går kom også Distriktskommisjonens innstilling, som ikke er et dokument bare for næringsministeren, men også for flere andre statsråder. Både i Effektutvalget og i Distriktskommisjonen dokumenteres det at bruk av næringsrettede virkemidler har hatt god effekt. Effektutvalget sier at totaliteten av virkemidler innenfor den smale distriktspolitikken har hatt gode effekter i forhold til bl.a. verdiskaping og svikt i kapitalmarkedene, har høy grad av måloppnåelse og er samtidig relativt kostnadseffektiv. Distriktskommisjonens innstilling er faktisk enstemmig med hensyn til bruk av næringsrettede virkemidler. Begge disse utvalgene påpeker at vi har et betydelig rom i forhold til EØS-avtalen med hensyn til økning i bruk av disse virkemidlene.




Vil statsråden ta initiativ til å justere Regjeringens politikk på disse områdene?




 I den store næringspolitikken er det ikke noen tvil om at det viktigste er at grunnplankene i økonomien er i orden knyttet til rentenivået, som nå er rekordlavt, prisstigning, stabil kronekurs og også konkurransedyktige skatte- og avgiftsvilkår, og at man har trykk på «Et enklere Norge».




Når det gjelder den lille næringspolitikken, har Regjeringen mange virkemidler. Vi har forskning og utvikling, og Regjeringen har i det statsbudsjettet som nå ligger i Stortinget, foreslått en styrking av den næringsrettede forskningen. For første gang kom vi over 3 milliarder kr, fra 2,8 milliarder kr. Jeg har også lagt opp til en styrking av SIVA og Innovasjon Norge. Innovasjon Norge har fått et budsjett som innebærer at de kan øke sin innsats knyttet til landsdekkende tiltak neste år, fordi jeg mener at IFU og OFU fungerer. Jeg mener også at etableringsstipend for nystartere fungerer, men det må harmonere med de andre tiltakene som jeg viser til. Det er også en viktig del av Regjeringens næringspolitikk.




I tillegg har jeg foreslått opprettet såkornfond, dvs. fond som skal hjelpe til med å få kommersialisert forskningsresultatene ved de ulike universitetene og høyskolene våre. Dette er et viktig tiltak, for dette er et område hvor Norge henger noe etter. Vi går glipp av altfor mange arbeidsplasser på grunn av at vi ikke får realisert og kommersialisert en del av forskningsresultatene. Vi har fra Regjeringens side i tillegg opprettet såkalte TTO-ere, som er sporhunder ved universitetene, som skal ha egne kontorer og spore opp forskningsresultater som kan ende med arbeidsplasser. Så skal man kombinere dette med såkornmidlene.




 Alt det næringsministeren nå sier, er vel og bra, men både Distriktskommisjonen og Effektutvalget har dokumentert at den typen virkemidler som næringsministeren nå peker på, ikke er de mest målrettede virkemidlene i forhold til de små distriktsbedriftene. Der har den smale distrikts- og næringspolitikken langt større effekt. Bevilgningene over disse kapitlene er i løpet av det siste tiåret redusert fra 2,9 milliarder kr til 1,4 milliarder kr i løpende priser, altså en betydelig reduksjon. Det dokumenteres i disse utvalgsinnstillingene at man ved mer målrettet og kraftigere politikk på disse områdene ville kunne oppnådd langt bedre resultater i de områdene av landet hvor næringslivet sliter med kapitaltilgang og med å kunne utnytte det utviklingspotensialet som finnes.




Det var mot disse bedriftene mitt spørsmål var rettet, og mitt spørsmål til næringsministeren er: Vil næringsministeren ta initiativ til å se på virkemidlene innenfor disse områdene på nytt?




 Nå kan man si mye om Distriktskommisjonen. Dens innstilling er et politisk dokument og ikke et vitenskapelig dokument. Jeg registrerer at Distriktskommisjonen, i henhold til hva representanten Enoksen sier nå, mener at man de ti siste årene, også da representanten var kommunalminister, ikke har prioritert høyt dette med distriktsrettede tiltak, og de ligger under Kommunal- og regionaldepartementet og ikke under Nærings- og handelsdepartementet. Jeg synes at Regjeringen har kommet opp med et budsjett som er bra i forhold til nyskaping og innovasjon, ikke minst for Distrikts-Norge. Regjeringen har fulgt aktivt opp det initiativet som ble tatt tidligere i forhold til ScanWafers etablering i Årdal, og har brukt det virkemiddelapparatet vi har. Men det som også sies til meg når jeg reiser rundt i Distrikts-Norge og møter verfts- og industriarbeidere, er at det som virkelig var tøft, var da man over natta gjorde norske varer 15 pst. dyrere gjennom kronekursutviklingen. Så vi må også ha den store næringspolitikken i orden.




 Det blir oppfølgingsspørsmål – Inge Ryan.




 Jeg har hatt gleden av å lese Distriktskommisjonens innstilling det siste døgnet, og det er jo noen få dissenser der. Men på ett område er Distriktskommisjonen usedvanlig tydelig og samstemt, og det er når det gjelder næringspolitikken. Der sier man at det er sløsing med landets ressurser at man ikke har en mer aktiv distriktspolitikk, både når det gjelder det å tilføre kapital, ikke minst til forskning og utvikling, og når det gjelder det at Innovasjon Norge får mer virkemidler. Fra Fremskrittspartiet til og med SV er man enige om det. I tillegg sitter det også fagfolk i Distriktskommisjonen som mener akkurat det samme. Når næringsministeren var inne på at man hadde en del sporhunder, tror jeg faktisk at det hadde vært behov for noen sporhunder fra departementet som hadde kommet seg ut i bedriftene i langt større grad og fått de tilbakemeldingene som nettopp Distriktskommisjonen har tatt imot.




Mitt spørsmål til Brende blir: Er det ikke på tide at vi nå utløser det verdiskapingspotensialet, ved å ha en mer aktiv stat i næringspolitikken?




 Presidenten er i tvil om hvorvidt det finnes mange sporhunder i departementene.




 Når det gjelder det spørsmålet, har jeg igangsatt en ordning i Nærings- og handelsdepartementet hvor vi sender ut administrativt ansatte også til norske bedrifter for å føle hvor skoen trykker. Flere titalls medarbeidere i mitt departement har vært ute for å se på dette med «Et enklere Norge» og på hvordan de ulike virkemidlene fungerer, og det er det gode erfaringer med.




Jeg synes at Regjeringen har fremlagt et veldig godt budsjett knyttet til nyskaping i distriktene. Såkornfond, som omfatter universitetsbyene, er viktig, men i tillegg kommer de distriktsbaserte såkornmidlene som representanten Ryan kjenner godt, som vi har trykk på. Men jeg håper vi ikke nå skal gå fra en periode med generelle rammebetingelser til selektive tiltak hvor politikerne skal vedta hvilke prosjekter som skal gjennomføres. Det har vi ingen gode erfaringer med. Jeg synes det er best at folk kan satse sine egne penger på sine prosjekter, som de har tro på. Da blir det også butikk og arbeidsplasser.




 Marit Arnstad – til oppfølgingsspørsmål.




 Når vi nå har fått en næringsminister som mener at 78 pst. utbytte er komfortabelt, kan en jo lure på hva slags næringspolitikk vi skal få i årene framover.




Distriktskommisjonen gir en klar retning når det gjelder spørsmålet om næringspolitikk. Det er ikke snakk om selektiv næringspolitikk, men det er snakk om at man satser med aktive næringspolitiske virkemidler der man faktisk kan bli best. Det er bl.a. innenfor viktige distriktsnæringer som den maritime, offshore og også marine næringer og fiskeriene. Det er jo der det er en mangel i Regjeringens satsing. Det er der Distriktskommisjonen påpeker at man kan føre en helt annen politikk enn i dag, og det er en enstemmig distriktskommisjon, der også Høyre er med.




Spørsmålet for oss som lenge har etterlyst den typen aktiv næringspolitikk, er rett og slett: Vil Høyre ta dette alvorlig? Vil næringsministeren ta dette alvorlig? Ser han ikke at dette er en klar korreks i forhold til den mangel på næringspolitikk som Regjeringen hittil har ført?




 Først må jeg få si at det er mye som fungerer veldig bra i forhold til næringspolitikken i Norge i dag. Det går bra. Omsetningstallene for industrien har økt med 12,2 pst. det siste året. Industriproduksjonen steg med 2,4 pst. fra juni til august i år. Norsk eksport, hvis man holder olje og gass utenfor, har steget med over 10 milliarder kr inneværende år så langt. Det går bedre. Også skipsverftene våre, som representanten nevnte, har nå nye oppdrag, og det er ny optimisme langs kysten. Jeg synes at også opposisjonen har et ansvar for å få frem det lysere bildet. Derfor forventer vi også en nedgang i arbeidsledigheten til neste år.




Selv har jeg tatt initiativet til at vi nå skal gjeninnføre byggelånsgarantien til norske skipsverft, slik at de kan stille på lik linje med andre skipsverft i Europa. Så jeg synes jeg har fulgt opp med et budsjett som inneholder mange virkemidler, og som også er bra i forhold den store næringspolitikken.




 Rolf Terje Klungland – til oppfølgingsspørsmål.




 2 000 industriarbeidsplasser i Mo i Rana står i fare på grunn av kraftavtaler som løper ut neste år. Kraftavtaler er i høyeste grad næringsrettede virkemidler. Stortinget påla i vår Regjeringen å komme tilbake med nye kraftregimer for industrien. Regjeringen har nå vist at de gjemmer seg bak EØS-avtalen for ikke å legge opp til nye kontrakter, noe Arbeiderpartiet tar fullstendig avstand fra. Men det som kanskje er enda mer oppsiktsvekkende, er nettopp at Regjeringen sier at slike kraftavtaler er lite målrettede og lite fleksible.




Den forrige næringsministeren vi hadde, reiste rundt med en tom verktøykasse. Hva vil denne statsråden gjøre for samfunnet i Mo i Rana?




 Presidenten vil bemerke at tilleggsspørsmålet har en relativt fjern tilknytning til hovedspørsmålet. Men tatt i betraktning at en norsk statsminister i sin tid konstaterte at alt henger sammen med alt, så kan statsråden få lov å svare hvis han vil.




 Det spørsmålet som representanten Klungland tar opp, er omtalt i Olje- og energidepartementets budsjettproposisjon som nå er til behandling i Stortinget, i energi- og miljøkomiteen, hvor representanten sitter. Det som fremgår av proposisjonen fra Olje- og energidepartementet, er at det ikke er anledning til å gjennomføre generelle statsstyrte kraftkontrakter, på grunn av EØS-regelverket. Det er statsstøtte.




Etter at Stortinget vedtok at man skulle få konkurranse i kraftmarkedet i 1998, er det flere norske bedrifter som har inngått langsiktige kraftkontrakter også på kommersielle vilkår. Hydro har gjort det, det samme har Elkem, og det samme har Norske Skog. Hvis man nå skal bestemme at andre skal få andre vilkår, er jeg litt i tvil om hvordan det vil bli oppfattet av disse aktørene. Det er heller ikke anledning til dette i henhold til EØS-regelverket. Men det – og det vil jeg gjerne få tilføye – Olje- og energidepartementet har sagt i budsjettproposisjonen, er at de ser på det innspillet som har kommet fra PIL, prosessindustrien, for å lage en opsjon i forhold til at de kan unngå å bruke kraft i en kraftkrisesituasjon, og det er til vurdering.




 Øystein Hedstrøm – til oppfølgingsspørsmål.




 Ifølge en nylig utført undersøkelse blant 400 norske bedrifter med mer enn 20 ansatte anslår man at vi vil miste 80 000 verdiskapende arbeidsplasser frem mot 2010. Nå har statsråden tidligere i dag uttalt at han er fornøyd med Regjeringens næringspolitikk, og jeg registrerer at den nå etter hvert bekjenner seg til mer nye vekstteorier. Men han har også sagt at man må gjøre noe mer for å beholde arbeidsplassene i Norge. Det har han sagt til mediene.




I lys av Distriktskommisjonens innstilling i går, hva mener statsråden ytterligere skal til, altså i tillegg til det han har skissert opp her i dag, for at det skal skapes ny virksomhet, at gründere og industrialister skal utvide virksomheten, ansette flere folk og forbli i Norge, enten arbeidsplassene er på Dombås, på Dokka, i Hammerfest, Kirkenes eller Oslo?




 Jeg er helt enig med representanten Hedstrøm i at når det er tøffere internasjonal konkurranse, kan ikke norske bedrifter stille 10 meter bak de andre når man skal løpe 60-meteren. Derfor har Regjeringen gjennomført i løpet av de tre årene som har gått, nesten 20 milliarder kr i skatte- og avgiftslettelser for norsk næringsliv. Vi har også fått ned renten og kronekursen. I tillegg er det et offensivt budsjett som satser på en styrking av Innovasjon Norge, et offensivt budsjett som styrker også den næringsrettede forskningen. Det vil si at satser vi mer kroner på forskning, skal vi også ha mer kroner igjen fra forskningen. Dette er en offensiv politikk.




Når det gjelder den rapporten som representanten Hedstrøm viste til, er det slik at vi har lyktes ganske bra i Norge. Vi har verdens tredje største økonomi, og vi har et av de laveste ledighetstallene, som nå er på vei ned, i motsetning til i andre land som har problemer med det. Ledigheten er lav selv med den utviklingen vi har hatt, og vi skal få til nyetableringer som også kan veie opp for de eventuelle etableringene som skjer ute.




 Da stilles neste og forventelig siste spørsmål i dagens spontanspørretime av Bjørgulv Froyn.




 Mitt spørsmål går til samferdselsministeren.




Under arbeidet med å legge Gjøvikbanen ut på anbud har det vært økende usikkerhet blant de ansatte med tanke på at de skulle risikere å miste opparbeidede rettigheter. Åpenbart ble noe av denne engstelsen etter hvert registrert i den politiske ledelse i departementet, og jeg antar at det er forklaringen på at i det som nå er lagt ut som konkurransegrunnlag for den videre anbudsprosessen, blir det presisert at det vinnende selskapet må være forberedt på at det kan bli innført lovpålagt tjenestepensjonsordning for de ansatte som følger med i det nye selskapet. Det er naturligvis et skritt i riktig retning, men det er på ingen måte et godt svar på den engstelse som de ansatte har følt og fortsatt føler.




Under årets tariffoppgjør lovte Regjeringen at spørsmålet om lovpålagte tjenestepensjoner skulle vurderes generelt for arbeidslivet. Mitt spørsmål til statsråden er derfor: Er ikke en virksomhetsoverdragelse av Gjøvikbanen en gyllen anledning til å garantere de ansatte den tjenestepensjonen de i dag har gjennom Statens Pensjonskasse?




 Aller først har jeg lyst til å understreke at vi har hatt en meget nyttig dialog med de ansatte underveis i denne prosessen, med den kompetansen de har, som har vært viktig å ha med seg i dette arbeidet. Vi har også gått langt når vi har sagt at vi legger til grunn virksomhetsoverdragelse i dette arbeidet, hvilket innebærer at de som er tilknyttet Gjøvikbanen i dag, har mulighet til å fortsette her også etter at den er konkurranseutsatt. Vi har vært opptatt av at det skal være attraktivt både for reisende å reise på denne strekningen og for folk som ønsker å jobbe her, å jobbe her.




Det jeg opplever at dette spørsmålet egentlig går på, er en oppfølging av Pensjonskommisjonen som sådan. Det er et ganske stort og omfattende spørsmål, så jeg har lyst til å vise til det Regjeringen vil legge fram på det.




Men jeg vil understreke at i det konkurransegrunnlaget som er presentert, vil vi også vekte det elementet hvordan operatøren har tenkt å rekruttere og beholde medarbeidere. Med andre ord: Hva har operatøren tenkt å gjøre for å gjøre seg attraktiv som arbeidsgiver? Det har for meg vært et viktig poeng for å gjøre en konkurranseutsatt strekning på jernbanen til et sted hvor mange ønsker å jobbe, og hvor både arbeids- og lønnsforhold er på et sånt nivå at det er et element som gjør at man faktisk har lyst til å jobbe der.




Svaret på det direkte spørsmålet er at jeg mener det er et prinsipielt spørsmål som går på pensjonsløsninger som ikke er knyttet til Gjøvikbanen isolert, men er et større spørsmål.




 Jeg takker for svaret. Poenget er naturligvis at Gjøvikbanen er ett blant mange eksempler innenfor spesielt samferdselssektoren hvor mange selskaper utsettes for konkurranse, og hvor elementet av sosiale ordninger blir en del av anbudskonkurransen. Her har altså Regjeringen muligheter til å vise at den tar de ansattes situasjon, de ansattes trygghet og de ansattes rettigheter på alvor ved å knesette f.eks. at de garanteres de ordninger som er opparbeidet. Dette er jo ikke nye ting som kommer til, dette er rettigheter som de har pr. i dag innenfor de ansettelsesforhold som de har innenfor NSB-systemet. Det er poenget i mitt spørsmål. Vil ikke statsråden ta de ansattes trygghet på alvor?




 Det mener jeg vi har gjort, fordi vi har jobbet veldig godt gjennom dette grunnlaget som nå er lagt fram. Jeg har, som sagt, hatt nær kommunikasjon med de ansattes foreninger nettopp for å finne ut hva som gjør dette til en attraktiv arbeidsplass etter en konkurranseutsetting. Vi har gått langt i å legge til rette for at man både skal være sikret jobb og gode arbeidsforhold, med tanke på arbeidsmiljø, vilkår når det gjelder lønn, og mulige pensjonsløsninger.




 Det blir to oppfølgingsspørsmål – først Geir-Ketil Hansen.




 Konkurranseutsetting på Gjøvikbanen er forløperen til det som stortingsflertallet og Regjeringen har bestemt skal være full konkurranseutsetting av persontransport på jernbane fra og med 2006, tar jeg ikke feil. Det vil bli en omfattende og komplisert affære. Det vil berøre eierskap til togmateriell, eierskap til verksteder, ansattes vilkår, som Froyn har vært inne på, tilgang på kompetent personell, krav til kvalitet og ikke minst krav til sikkerhet. Mitt spørsmål til samferdselsministeren er om hun vil komme til Stortinget med en egen sak om premissene for konkurranseutsetting av persontransport på jernbane.




 Prinsippene knyttet til dette har vært presentert for Stortinget tidligere. Vi har laget et konkurransegrunnlag som har gått ut til aktørene i markedet, og her ligger de premissene som vi har valgt å legge til grunn. Vi har hatt en lang rekke konkurranseutsettinger innenfor samferdselssektoren som vi har sett på når vi har gjort dette. Det gjelder f.eks. ferjesektoren, det gjelder det man har gjort innenfor bussvirksomhet i fylkeskommuner osv. Jeg er opptatt av at vi i denne tilretteleggingen for konkurranse skal få alle de sidene som er viktige å ha med seg for at vi skal lykkes i den overordnede jernbanepolitikken.




Så har jeg lyst til å korrigere påstanden om at vi har tenkt å ha full konkurranseutsetting innen 2006. Det har vi dog aldri sagt. Men vi har skissert et videre løp for det. Det er først Gjøvikbanen i 2006, og så har vi tenkt å gå videre med Bergensbanen og Sørlandsbanen og dra erfaringer med disse før vi går videre.




 Bjarne Håkon Hanssen – til oppfølgingsspørsmål.




 Jeg vil tilbake til hovedspørsmålet fra representanten Froyn, som jeg ikke føler at statsråden svarer på. La meg derfor prøve å formulere det på en annen måte: Når nå Gjøvikbanen som den første banen legges ut på anbud, vet vi at de ansatte har det som må kunne defineres som en god pensjonsavtale, en god pensjonssituasjon, som medlemmer av Statens pensjonskasse. Så skal banen legges ut på anbud. Da er spørsmålet: Vil det være slik at de som gir anbud, skal kunne spekulere i at de ansatte får forverrede pensjonsvilkår, eller vil det være slik at statsråden gjør det klart i anbudsdokumentene at de ansatte har medlemskap i statens pensjonsavtale? Det er en virksomhetsoverdragelse, og i tilfelle noen andre vinner anbudet, skal de ansatte som kommer fra dagens Gjøvikbane, beholde sin pensjonsavtale. Det skulle det gå an å svare på – det er ja eller nei.




 Når det gjelder det som man har opparbeidet seg fra tidligere, får man det med seg. Men det jeg blir bedt om her, er i praksis å forskuttere hele pensjonsløsningen for framtiden, som er en stor, prinsipiell sak, som blir lagt fram for Stortinget på et senere tidspunkt, og det kan ikke forventes at jeg skal knytte det til Gjøvikbanen. Jeg kommer ikke til å stille krav om konkret pensjonsløsning. Hvis jeg gjør det, går jeg langt utover det som jeg bør gjøre i en slik runde, ikke minst forskutterer jeg behandlingen av Pensjonskommisjonens forslag. Så dette er et prinsipielt spørsmål, som må tas opp på et overordnet plan. Men vi har vist til at her kan det komme reguleringer på området som aktørene er nødt til å ta høyde for, og det er også vist til at vi kommer til å legge vekt på hva aktørene gjør for å gjøre dette til en attraktiv arbeidsplass, bl.a. når det gjelder lønns- og arbeidsvilkår.




 Tiden for den muntlige spørretimen er omme. Vi går over til den ordinære spørretimen.





                    
                    
                    

 Det blir en del endringer i den oppsatte spørsmålslisten.
Presidenten viser i den sammenheng til den oversikten som er omdelt
på representantenes plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 2, fra representanten
Magnhild Meltveit Kleppa til arbeids- og sosialministeren, vil bli
besvart av kommunal- og regionalministeren som rette vedkommende.

Spørsmål 4, fra representanten Åsa
Elvik til landbruks- og matministeren, er trukket tilbake.

Spørsmål 7, fra representanten
Arne Sortevik til utdannings- og forskningsministeren, vil bli utsatt
til neste spørretime, da statsråden er bortreist.

Spørsmål 8, fra representanten
Rolf Reikvam til utdannings- og forskningsministeren vil bli besvart
av justisministeren på vegne av utdannings- og forskningsministeren,
som er bortreist.

Spørsmål 9, fra representanten
Steinar Bastesen til fiskeri- og kystministeren, vil bli besvart
av samferdselsministeren på vegne av fiskeri- og kystministeren,
som er bortreist.

Spørsmål 10, fra representanten
Eva M. Nielsen til fiskeri- og kystministeren, vil bli besvart av
landbruks- og matministeren på vegne av fiskeri- og kystministeren, som
er bortreist. Etter anmodning fra landbruks- og matministeren blir
dette spørsmålet flyttet og besvart etter spørsmål
3, som skal besvares av samme statsråd.

Spørsmål 14, fra representanten
Per Roar Bredvold til forsvarsministeren, vil bli besvart av miljøvernministeren
på vegne av forsvarsministeren, som er bortreist.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 10


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    



                    

 Dette spørsmålet,
fra representanten Magnhild Meltveit Kleppa til arbeids- og sosialministeren,
vil bli besvart av kommunal- og regionalministeren som rette vedkommende.

 Eg skal få stilla følgjande
spørsmål:

«Flyktning- og asylpolitikken er eit
statleg ansvar. Ei gruppe ureturnerbare asylsøkjarar har
frå 1. januar 2004 mista høvet til kost og losji
på statlege mottak.

Meiner statsråden det er rett at staten
legg det økonomiske og sosiale ansvaret for denne gruppa
over på kommunane?»

 Jeg vil først vise til mitt svar av
1. oktober på representanten Magnhild Meltveit
Kleppas spørsmål nr. 952 til skriftlig
besvarelse, der jeg for en stor del har besvart det hun her spør
om. Jeg mener at en tidligere asylsøker først
kan defineres som «ureturnerbar» når
vedkommende selv har forsøkt å skaffe seg gyldige
reisedokumenter og frivillig har forsøkt å reise
hjem. Selv om det er land vi ikke kan tvangsreturnere folk til,
kan personene selv reise dit frivillig. Alle med endelig avslag
på sin asylsøknad får tilbud om en verdig
hjemreise med International Organization for Migration, IOM. I høst
har IOM bistått én person til Somalia og én
til Etiopia med frivillig retur. Begge landene nekter å ta
imot egne borgere som tvangsreturneres.

Personer uten lovlig opphold i landet har ikke
krav på stønad etter sosialtjenesteloven. Et samfunn
skal likevel ikke la personer sulte eller fryse. Arbeids- og sosialdepartementet
har derfor i brev til landets kommuner presisert det som allerede
er opplyst, at det må ytes akutt, livsnødvendig
hjelp i en nødssituasjon, også for personer som
har ulovlig opphold i Norge. Det sier seg selv at slik akutthjelp
må være helt kortvarig og bare avhjelpe den rene
nød. Jeg vil presisere at vi her verken snakker om flyktninger
eller asylsøkere, men om personer som altså de
facto har ulovlig opphold etter at de har nektet å etterkomme
et lovlig fattet vedtak i Norge. Jeg vil også minne om
at alle som samarbeider med myndighetene om å fremskaffe
et gyldig reisedokument, og som søker hjemreise med IOM,
får både kost og losji i mottak inntil hjemreisen
finner sted, selv om dette i noen tilfeller kan ta tid. Det gjelder
også for nordirakere som har bodd utenfor mottak og tidligere
klart seg selv. Alle asylmottakene er pålagt å informere
om retur og om IOM til alle beboere. For sosialkontorene vil slik
informasjon også være viktig, slik at de kan minne
de avviste asylsøkerne om hvilke alternativer som finnes,
jf. at nødhjelp skal være siste utvei. Mitt departement
sender nå ut et brev til alle landets kommuner om dette.

Gruppen jeg mener kan kalles ureturnerbar,
er i dag svært liten, og det er ikke snakk om store utgifter
for kommunene. Jeg vil imidlertid følge situasjonen nøye fremover.
Mitt departement har utlyst et forskningsprosjekt som skal evaluere
ordningen med bortfall av botilbud. Dersom det viser seg at ordningen
får store økonomiske konsekvenser, vil jeg vurdere
tiltak gjennom det generelle opplegget for kommuneøkonomien
fremover.

Det er et visst paradoks i det store kommunale
engasjementet for dem som har fått endelig avslag på asylsøknaden
og oppholder seg ulovlig her, og som altså har plikt til å forlate
landet. Jeg skulle ønske meg et tilsvarende engasjement
for dem som har fått innvilget oppholdstillatelse. Det
kunne ha bidratt til at folk som skal bli her, raskere ville blitt
bosatt og fått en mer normalisert tilværelse i
sitt nye hjemland.

 Det var statlege styresmakter som endra reglane
og tok vekk kost og losji på mottak frå 1. januar.
Det er statlege styresmakter som framforhandlar returavtalar, og
som har oversikt over tilfelle der det ikkje er moglegheit for retur. Det
er òg statlege styresmakter som har kontakt med UNHCR,
som utarbeider landrapportar, osv.

Dei som no er nekta kost og losji på mottaka,
er enkeltpersonar  som  av  ulike  årsaker  ikkje  reiser
 tilbake – anten fordi dei ikkje har noko land å reisa
tilbake til, eller av andre årsaker. Men dei har frå 1. januar
ingen kommune som dei er busette i. Når Trondheim vel å ta ansvar,
opptrer statsråden nærmast truande – eller
skremmande, er rette uttrykket – overfor Trondheim, mens statssekretæren
i Sosialdepartementet er overraska over at Trondheim ikkje tek ansvar.

Ser statsråden at Regjeringa her har
talt med to tunger?

 Før 1. januar 2004 var det
altså sendt rundskriv – og gitt presiseringer – til kommunene
om at nødhjelp gjelder alle personer, også dem
som faktisk har ulovlig opphold pr. dags dato i landet. Det er derfor
ikke noe nytt det som statssekretæren i Sosialdepartementet
har uttalt. Det er også i tråd med det som jeg – i
de såkalte skremmende uttalelsene mine – i Adresseavisens
intervju faktisk uttaler selv, at alle har rett til å få både
helsemessig og sosial nødhjelp, men at det er et kortvarig
tilbud. I så måte er det ingen forskjell. Det
er mer forskjell i hva man er villig til å lytte til av opplysninger,
og det som faktisk ytres i en slik sammenheng.

Representanten Magnhild Meltveit Kleppa sier
at det er mange årsaker til at personer ikke får
et tilbud i mottak lenger. Nei, det finnes bare én årsak
til at personer ikke får et tilbud i mottak lenger, og
det er det at de ikke samarbeider om retur, det at de ikke melder
seg til frivillig retur. Det er det eneste kriteriet som finnes
for at personer ikke lenger får et tilbud i mottak. Det
som altså skjer, er at man setter seg over de lover og
regler som denne sal har vedtatt, for hvordan man skal behandle
asylsaker, og at asylsøkerne har plikt til å forlate
landet.

 I vår sende Arbeids- og sosialdepartementet
ut nye forskrifter på høyring. Det er tydeleg
at føremålet med forskriftene er å stramma
inn lovverket, altså forhindra at det blir gitt sosialhjelp.
Det er bra at det no er ei presisering i forhold til nødhjelp.
Men det er vel ikkje slik at statsråden trur at denne presiseringa
er noka løysing på lengre sikt?

Trondheim har gjort sine vedtak. Oslo reagerer.
I Stavanger er det no ein diskusjon som går langt utover
dette med to/tre dagars nødhjelp. Samarbeid er
eit viktig stikkord. Er det slik at statsråden og Regjeringa
kjem til å engasjera seg for eit tettare samarbeid med
dei kommunane det gjeld mest? Er det slik at dei vil sjå på kva
ordningar som i dag er i Sverige og Danmark, for å få til
ei meir menneskeleg og menneskeverdig behandling på lengre sikt?

 Jeg er helt enig i at dagens situasjon ikke
er løsningen på lang sikt. Løsningen
på lang sikt er at vi sørger for at personer som ikke
har grunnlag for å bli i Norge, faktisk forlater landet.
Vi kan ikke la det være opp til hver enkelt person å torpedere
lovlig fattede vedtak i dette landet om at man skal returnere.

Det er også veldig viktig å si
at det samarbeidet går på å sørge
for at vi er konsistente i det norske samfunnet og forteller folk
at hvis man ikke samarbeider, har man heller ikke noen særlig
rettigheter i vårt samfunn. Vi ville motivere folk til å bli
værende hvis de hele tiden får tro på at
noen kommer til å løse saken. Erfaringene fra
kirkeasyl er helt klare: Folk vil tro at ved å være én
dag til, så løser det seg snart. Problemet med
det er at vi setter folk i en enda dårligere situasjon
med hensyn til å klare seg ved retur til hjemlandet, fordi
vi psykisk utmatter dem, fordi vi ikke sørger for at de
får et nytt liv. Det er forferdelig viktig at vi får
denne innstillingen inn hos folk, retur skal skje når man
ikke har behov for beskyttelse. Det håper jeg faktisk på samarbeid
om også fra opposisjonspartier, som altså bør
føle at vedtak fattet i denne salen, lovregler fattet i
denne salen, faktisk skal gjelde alle som er i Norge.





                

 Dette spørsmålet,
fra representanten Eva M. Nielsen til fiskeri- og kystministeren,
vil bli besvart av landbruks- og matministeren på vegne
av fiskeri- og kystministeren.

 Jeg tillater meg å stille følgende
spørsmål:

«Lørdag 2. oktober 2004 skulle
en tråler levere 50 tonn fisk i Båtsfjord
og bunkre 100 tonn bunkersolje. Mattilsynet gav imidlertid
beskjed om at deres åpningstid var frem til kl. 20.00 fredag,
og at de ikke jobbet lørdag og søndag. Tråleren
måtte derfor levere fisken i Murmansk, og næringslivet
i Båtsfjord ble påført et beregnet inntektstap
på 350 000 kr.

Vil statsråden bidra til at slike
uheldige situasjoner ikke oppstår igjen?»

 Saken det vises til, omfattes av regelverket
for grensekontroll ved import av fisk fra tredjeland. Landingene
skal kontrolleres ved en grensekontrollstasjon eller ved en privat
virksomhet godkjent som kontrollsenter. Omfanget av denne type leveranser
varierer mellom grensekontrollstasjonene, og noen steder kan det
gå uker uten slike leveranser. Utfordringen blir dermed å finne
balansen mellom forutsigbare og like åpningstider samtidig
som man tar hensyn til fleksibilitet og kostnader.

Gjeldende åpningstider er en prøveordning
som ble utarbeidet i vår etter oppdrag fra Fiskeridepartementet.
I henhold til prøveordningen skal grensekontrollstasjonene
etter konkret forespørsel fra næringen tillate
lossing av fisk fram til kl. 20 alle vanlige virkedager.

Åpningstidene er basert på en
balanse mellom ønskene fra næringen, tilgjengelige
personellressurser, mulighet for inndekning av kostnader til overtidsmidler,
avdekket faktisk behov og ønske om å unngå konkurransevridning
mellom de private aktører som driver bedriftene som har
kontrollsenter.

Prøveordningen er ment å vare
ut 2004, og erfaringene med den vil danne grunnlag for vurderingen
av hvilken tilgjengelighet disse grensekontrollstasjonene skal ha
i framtiden. Mattilsynet har denne uken et stort møte med
representanter for hele fiskeri- og havbruksnæringen, og
behovene for næringen vil bli diskutert der. Mattilsynet
er fullt ut klar over at manglende åpningstid vil kunne
føre til at fartøyer velger å losse fisken
i andre land, og da særlig russiske fartøy i eget
hjemland. Dette forhold vil bli vektlagt i vurderinger som skal
gjøres framover.

Mattilsynet er altså i gang med å vurdere
om fleksibiliteten ved grensekontrollstasjonene for mottak av fisk
er stor nok. Jeg har fått forsikringer fra tilsynet om
at dette arbeidet vil bli gitt høy prioritet, og at dialogen
med næringen skal bli vektlagt i denne prosessen.

 Jeg takker statsråden for svaret,
og jeg er for så vidt veldig godt fornøyd med svaret.

Det er et poeng for næringslivet i
Kyst-Finnmark at man får vurdert det regelverket som foreligger.
Og når statsråden sier at det skal vare ut 2004,
vil jeg tro at når vi kommer til nyttårsaften,
har man gjort en vurdering, og at den skal skje i dialog med dem
som er kundene. For Mattilsynet skal jo også drive service.
Vi som sitter på Stortinget, har jo et ansvar for at den
servicen blir opprettholdt til beste for det næringslivet
som er avhengig av den.

Jeg vil bare kort til oppfølging spørre:
Hvis det blir slik at Mattilsynet står på det
regelverket de har i dag, vil jeg sannsynligvis komme tilbake og
følge opp denne saken. Kan statsråden gi meg en
liten forhåpning om at han da vil vurdere å gi
et lite vink til Mattilsynet om at det kanskje er lurt å ha
litt større fleksibilitet i forhold til det næringslivet
det er satt til å tjene?

 Ja, det var et imøtekommende svar,
og det var ment slik, og slik har også spørreren
grunn til å oppfatte det.

Vi har jo hatt dette nye mattilsynet med så omfattende oppgaver
i et knapt år nå. Det er en enorm omstilling i offentlig
sektor som her skjer, og det har måttet fungere hver time
siden vi startet. Det ville være rart om det ikke er ting
vi har behov for å lære undervegs, og korrigere, og
det er den prosessen Mattilsynet nå er i. Samtidig må vi
finne den gode balansen mellom det å være tilgjengelig
og yte service så ofte og så mye som mulig, og
samtidig ha en rimelig kostnadseffektivitet. For det kan, som jeg
sa i mitt svar, gå uker mellom hver gang det kommer en
båt. Det kan ikke være slik at vi må ha
en person ventende i uker, og så tilfeldigvis en natt må man
stå klar. Det er å finne den gode balansen mellom
hvordan vi dekker disse kostnadene, og en god dialog med næringen, som
vi nå arbeider med. Jeg skal forsikre representanten om
at vi skal følge opp dette og bidra til at vi finner løsninger
som næringen mener er riktig også.

 Jeg vil bare takke for svaret – og
si at vi da snakkes over nyttår.

 Ja, og gjerne før det også – om
både dette og andre viktige spørsmål.

 Dette ble jo riktig gemyttlig.

Vi går tilbake til spørsmål
4.





                

 Dette spørsmålet
er trukket.





                

 Dette spørsmålet
er utsatt.





                

 Dette spørsmålet,
fra representanten Rolf Reikvam til utdannings- og forskningsministeren,
vil bli besvart av justisministeren på vegne av utdannings-
og forskningsministeren.

 Jeg har følgende spørsmål:

«Etter at et flertall endret opplæringsloven
og opphevet klassedelingstallet, er dette av flere kommuner blitt praktisert
slik at egne klasser i nynorsk er blitt fjernet. Tidligere måtte
en opprette egne klasser dersom et antall elever krevde det. Det
lages ulike ordninger, men felles for de fleste er at nynorskelevene
i bokmålsskoler kommer dårligere ut, med færre
timer sammen. Dette var ikke intensjonen.

Vil statsråden påse at intensjonen
og forutsetningene med opphevelsen av klassedelingstallet blir etterlevd?»

 Jeg opptrer på vegne av utdannings-
og forskningsministeren, men det er akseptert av spørreren.

Det følger av opplæringsloven § 2–5
fjerde ledd at når minst ti elever på et av trinnene
1–7 i en kommune ønsker skriftlig opplæring
på et annet hovedmål enn det kommunen ellers har
vedtatt, har de rett til å tilhøre en egen elevgruppe.
Retten gjelder så lenge det er minst seks elever igjen
i denne gruppen. Men det er slik, som representanten sa, at denne
bestemmelsen ble endret i 2003, da de generelle klasseorganiseringsreglene
i opplæringslovens kapittel 8 ble opphevet og erstattet
av en ny bestemmelse i § 8–2 om at elevene
kan deles i undervisningsgrupper etter behov. Det er likevel en
forutsetning at organiseringen i undervisningsgrupper skal være forsvarlig,
og at elevenes behov for sosial tilhørighet ellers bli
ivaretatt. Tidligere fulgte det av opplæringsloven § 2–5
at når kriteriene var oppfylt, hadde de elevene som ønsket
skriftlig opplæring på et annet hovedmål
enn det som ellers var fastsatt, rett til egen klasse. Justeringen
av opplæringsloven § 2–5, der
retten til å tilhøre en egen klasse ble erstattet
av en rett til å tilhøre en egen gruppe, må ses
som en naturlig konsekvens av at klassebegrepet ble tatt ut av loven.

Det er imidlertid slik at retten til særskilt
målformgruppe innebærer at elevene får
opplæring i en egen gruppe med et annet skriftlig hovedmål
enn de andre elevgruppene ved skolen. Overfor denne gruppen må skolen
gjennomføre den skriftlige opplæringen på gruppens
målform, og elevene skal benytte gruppens målform i
sine skriftlige arbeider. Gruppens målform vil også være
hovedmål i norskundervisningen. Når det gjelder størrelsen
på en slik målformgruppe, gjelder det alminnelige
forsvarlighetskravet som gjelder for alle undervisningsgrupper.

Også tidligere, når elevene
med annet hovedmål hadde rett til egen klasse, var det åpning
for at deler av undervisningen kunne organiseres på annen
måte. Det innebar at den særskilte målformklassen
kunne slås sammen med andre klasser i deler av undervisningen.
Det står i forarbeidene til den tidligere § 2–5
at slik annen organisering bl.a. kan være aktuelt i praktisk-estetiske
fag, der hensynet bak regelen om særskilt målformklasse
ikke i samme grad gjør seg gjeldende. Det følger
av forarbeidene til den nye, justerte § 2–5
at det ikke har vært meningen å innsnevre denne
muligheten til annen organisering i tilsvarende situasjoner.

Når elevene fra den særskilte
målformgruppen blandes med andre elever, setter dette ikke
til side retten til å få den skriftlige opplæringen
på egen målform. Det innebærer at også i
de timene elevene fra den særskilte målformgruppen
er blandet med andre elever, skal skolen gi elevene fra den særskilte
målformgruppen skriftlig materiale på deres egen
målform. Foreldrene har dessuten rett til å velge
målformen på lærebøkene også i
en slik sammenheng.

Departementet vil be Utdanningsdirektoratet
om å ta denne saken opp med fylkesmennene som regional
tilsynsinstans, slik at saken kan få den oppfølgingen
som eventuelt måtte være nødvendig for
at praksis på dette området skal bli i tråd
med lovens forutsetning.

 Jeg er – tror jeg – stort sett
fornøyd med svaret. Jeg føler at dette er en bra
presisering i forhold til det som trengs.

Men jeg har et lite tilleggsspørsmål – jeg
er nødt til å følge dette opp – og
det går på å innsnevre denne muligheten
til annen organisering. Det er jeg enig i. Men tilleggspørsmålet
mitt til statsråden er: Åpner dette for en utvidelse?
Legger han opp til en utvidet tolkning av paragrafen, slik at en
nå får en mulighet til annen organisering i forhold
til tidligere lovgivning? Jeg har lyst til at statsråden
skal presisere dette. Det er faktisk litt viktig, for det er dette
noe av tvisten står om, eller kan komme til å stå om,
i tiden framover. Jeg har derfor behov for at statsråden
presiserer at det gjelder både innsnevring og utvidelse
i tilfelle det blir konflikter og tvister om forståelsen
av bestemmelsen.

  Representanten Reikvam er særdeles
kyndig på dette området. Det er ikke jeg, så jeg
får holde meg til det brukbare manuset jeg har fått.
Og som jeg sa: Når elevene fra den særskilte gruppen
blandes med andre elever, setter dette ikke til side retten til å få den
skriftlige opplæringen på egen målform.

Jeg vil ikke gi meg inn på å fortolke
et lovapparat som jeg ikke til vanlig er konstitusjonelt ansvarlig
for. Jeg vil likevel presisere overfor representanten, for det har
han krav på, at i alle tilfeller hvor staten opptrer som
tilsynsmyndighet overfor kommunesektoren, bør man skaffe seg
sikker dokumentasjon av den enkelte kommunes praksis. Fylkesmennene
er riktig instans for å kartlegge dette. Det gjelder også i
forhold til egne elevgrupper med nynorsk som hovedmål og
eventuelt spørsmål eller pålegg i forhold
til enkeltkommuner.

Som nevnt i mitt hovedsvar – og det
forstår jeg godt rekkevidden og innholdet av – vil
jeg på vegne av utdanningsministeren be Utdanningsdirektoratet
sørge for at fylkesmennene gjør de nødvendige
undersøkelser og tar opp eventuelle brudd på de
gjeldende lovbestemmelser. Så vil jeg oppfordre representanten
til å ta opp lovfortolkningen med statsråden som
er konstitusjonelt ansvarlig, når vedkommende er til stede.
Da får han sikkert et bedre svar enn det jeg er i stand
til å gi ham nå.

 Svaret var ikke verst. La meg understreke det.
Det tror jeg at jeg er delvis fornøyd med – jeg
tror at jeg nesten er helt fornøyd.

Men la meg fortsette litt i forhold til det
statsråden sa. Det har jo vært en del tvister
om forståelsen av retten til å få egne
klasser. Det gjelder nynorsk – det er det vi snakker om – i
bokmålsområdet da vi opphevet klassedelingstallet.
Men intensjonen var helt klar: Dette endret ikke realitetene i forhold
til en rett til å ha egne klasser i nynorsk når
det var et tilstrekkelig antall elever som bad om det.

Det har vært tvister i en del kommuner,
og det nærmer seg vel at denne saken kommer opp i rettsapparatet.
Vi er ganske nær det i en del kommuner, iallfall i én
kommune.

Mitt spørsmål til statsråden
er: Mener han ut fra det svaret som han har gitt meg i dag, som
jeg, slik jeg tolket det, på mange måter syntes
var bra, at dette bør kunne føre til at disse
tilstandene kan avblåses, slik at en slipper at disse sakene
ender i rettsapparatet, for det er det jo egentlig ingen parter
som er tjent med?

 Jeg vil ikke tro noe om det norske folks rett
eller mulighet til for tiden å bruke rettsapparatet. Det
er en omseggripende amerikanisering på dette feltet i vårt
land.

Det jeg håpet å gi uttrykk
for på vegne av utdanningsministeren, var at hun, ved å be
Utdanningsdirektoratet om å sjekke, ville sørge
for at lovens intensjon ble etterlevd. Jeg tror at konstitusjonelt,
som statsråd, ønsker man ikke at en lov skal være
så uklar at den ender i rettsapparatet. En lov skal svares
skikkelig overfor Stortinget. Er det uklarheter, er det statsrådens
plikt å rydde opp i det, eller Stortingets rett å rydde
opp i det, slik at det skal foreligge på bordet. Generelt
vil jeg si at det er lite ønskelig at ting som skal være
klart etter en lov, ender i rettsapparatet. Det er min generelle
holdning. Jeg vil anta at det også er statsråd
Clemets holdning. Også hun er, meg bekjent, en person som
ikke skulle være spesielt tilhenger av at juristenes taksametre
skal løpe, når det er unødvendig at de
gjør det.

Er en lov uklar, får representanten
bore med sine spørsmål til den konstitusjonelt
ansvarlige statsråd. Det er jeg helt sikker på at
han kommer til å gjøre. Og er han ikke tilfreds,
så kjenner han alle spillereglene for hvordan man kan bidra
til at det blir klart.





                

 Dette spørsmålet,
fra representanten Steinar Bastesen til fiskeri- og kystministeren,
vil bli besvart av samferdselsministeren på vegne av fiskeri-
og kystministeren.

 Jeg tillater meg å stille følgende
spørsmål til fiskeri- og kystministeren:

«Det har vært mye tvil og
debatt omkring forskningskvota, det er blitt hevdet at man har fisket
700 tonn blåkveite, og at dette er tatt fra kystfiskernes
totalkvote.

Kan statsråden redegjøre
for hvor mye som er fisket av de andre artene, og er det tilfellet
at forskningskvota går av totalkvota til kystfiskerflåten?»

 Norge og Russland er enige om at all fangst
av torsk til forsknings- og forvaltningsformål fra og med
2004 skal avregnes totalkvoten. Tidligere kunne Norge og Russland
ha en forskningsfangst på 7 500 tonn torsk hver
utover den fastsatte totalkvoten.

Kystfisket etter blåkveite er ikke
begrenset av en totalkvote for kystflåten. For å begrense
fisket i henhold til den biologiske rådgivningen har imidlertid
kystflåtens direktefiske blitt regulert med begrensede
kvoter til hvert enkelt fartøy, og i tillegg har direktefisket
bare vært tillatt i en begrenset periode.

Bestandssituasjonen for blåkveite
er usikker. For fortsatt å ha vekst i blåkveitebestanden
tilrådde ICES, Det internasjonale råd for havforskning,
at uttaket i 2004 måtte begrenses til under 13 000
tonn. Det er forbud mot direkte trålfiske etter blåkveite,
men Norge og Russland er enige om at Norge kan opprettholde kystfisket
etter blåkveite på tradisjonelt nivå,
som er mellom 2 000 og 3 000 tonn. De senere år
har imidlertid kystflåten levert mellom 4 000
og 6 000 tonn. Det er derfor ikke grunnlag for å hevde
at forskningsfangsten av blåkveite har gått ut over
kystfisket.

Av den norske torskekvoten er det avsatt 7 000
tonn til forsknings- og overvåkingsformål. Det
er videre avsatt 300 tonn hyse og 200 tonn andre arter til samme
formål. Av de 7 000 tonn torsk som er avsatt,
er 5 000 tonn disponert av overvåkingstjenesten,
mens 2 000 tonn er avsatt til nødvendig fangst
i tilknytning til forskningstokt. Pr. 8. oktober 2004 er
det tatt 1 400 tonn torsk i forskningsfangsten, mens det
er fisket 220 tonn hyse og 130 tonn andre arter.

Norge kan i henhold til kvoteavtalen med Russland for
2004 ta inntil 3 000 tonn blåkveite til forskningsformål.
Norge har imidlertid valgt å begrense den norske forskningsfangsten
til 2 400 tonn blåkveite i 2004, og Havforskningsinstituttet
har fått tillatelse til å ta dette kvantumet under
sine tokt i 2004. Til nå er 1 242 tonn blåkveite
rapportert tatt som forskningsfangst i 2004.

Det er både nødvendig og
nyttig at fisk blir gjort tilgjengelig for forsknings- og overvåkingsformål.
Som ansvarlig fiskerinasjon kan ikke Norge unnlate å rapportere denne
fangsten, eller unnlate å trekke forskningsfangstene fra
den norske kvoten.

Det er imidlertid viktig at det ikke avsettes
større kvantum til forskning eller overvåking
av felt enn det som er nødvendig av hensyn til gjennomføring
av disse aktivitetene. Fiskeri- og kystministeren vil derfor, som
i tidligere år, vurdere omfanget av fangstene til forsknings-
og overvåkingsformål i 2005.

Til slutt vil jeg nok en gang understreke at
forskningsfangsten av blåkveite ikke går ut over
kystflåtens fiske etter blåkveite i Norge.

 Jeg takker statsråden for svaret.
Det var det siste hun sa, som jeg spurte etter.

Hvis det er rett at det ikke går ut
over kystflåtens andel av kvoten som gjelder blåkveite,
torsk, hyse og sei, er det bra. Men jeg føler meg ikke
helt beroliget. Likevel: Synes statsråden det er riktig?
Fisken blir jo solgt og innbringer en god del penger. Det er fiskerne
som betaler i form av reduserte kvoter for den forskningen som blir foretatt.
Den blir allerede betalt av fiskerne – før forskningen.

Synes statsråden det er rett? Mener
statsråden at det er fiskerne som skal betale all forskning
i framtiden?

 Ut fra det svar som jeg har fått fra
Fiskeridepartementet om dette, er det som sagt slik at når
det gjelder blåkveite, går ikke forskningsfangsten
ut over kystflåtens fiske i Norge. Det legger jeg til grunn
er riktig. Jeg er sikker på at hvis det skulle vise seg
ikke å være riktig, vil Stortinget bli opplyst
om det. Det er viktig å ta hensyn til fiskerne, også fiskernes økonomi,
i forhold til både blåkveite og andre fangster, primært
gjennom at man har kunnskap og oversikt ikke minst over bestanden.
Derfor er forskningen viktig.

Ut fra min kunnskap om dette er det viktig
at det blir gitt rom for forskning og for den fangsten som er nødvendig
for dette, men, som sagt, det skal ikke – ut fra de data
jeg har tilgjengelig – være slik at det går
ut over kystfiskernes kvote.

 Jeg takker igjen for svaret. Jeg er klar over
at statsråden ikke kan gi et fullgodt svar, hun er jo settestatsråd.
Men dette går på politikk! Er Venstres politikk
at alt skal lønne seg i dette samfunnet? Det må Venstre
ha en mening om. Det går på forskning, på samferdsel – det
går på alt som rører seg i samfunnet.
Skal brukerne betale for det? Hva er det vi betaler skatt for? Kan
statsråden svare på det? – Det var et
enkelt spørsmål.

 Spørsmålet ble
betydelig utvidet. Statsråd Skogsholm kan svare hvis hun ønsker
det.

 Jeg svarer gjerne. Når vi snakker
om at ting skal lønne seg: Ja, i en bærekraftig
forstand skal det lønne seg. Det skal være slik
at vi driver fiske ut fra en politikk om at det skal være
en bærekraftig bestand, både av blåkveite
og andre sorter. Derfor må vi også gi rom for
forskning.

Når det gjelder samferdselspolitikken,
er det noe jeg trenger mer enn 27 sekunder for å svare
på, så det vil jeg be om å få komme
tilbake til ved et annet høve.

 Spørsmål 10 er
behandlet tidligere i dag – vi går videre til
spørsmål 11.





                

 Dette spørsmålet,
frå representanten Per Roar Bredvold til forsvarsministeren,
vil bli besvart av miljøvernministeren på vegner
av forsvarsministeren, som er bortreist.

 Jeg har stilt følgende spørsmål
til forsvarsministeren – et spørsmål
som altså vil bli besvart av miljøvernministeren:

«Støtten til Krigsinvalidehjemmet
Bæreia vil bli kuttet fra 2005, med det resultat at dagens
driftsform vil opphøre.

Synes ikke statsråden at rike Norge
med sin store innsats på forskjellige steder i utlandet
også bør kunne ta seg råd til å «pleie» dem
som har vært villige til å ofre alt, når
de selv trenger hjelp etter ofte svært farefulle oppdrag
i fredens tjeneste?»

  Forsvarsdepartementet har gjennom flere år
gitt økonomisk støtte til driften av FN-Veteranenes
Landsforbund. I tillegg til driftsstøtten har forbundet
siden 1999 også mottatt en særskilt støtte
til et eget prøveprosjekt ved Krigsinvalidehjemmet Bæreia.
Hensikten med prosjektet var å utnytte ledig kapasitet
som et velferds-, rekreasjons- og kompetansesenter for tidligere
fredssoldater og deres familie.

Inneværende år utgjør
det statlige tilskuddet til FN-Veteranenes Landsforbund totalt 7,5 mill. kr,
hvorav 4,3 mill. kr til forbundets prosjekt ved
Bæreia. Støtten inkluderer 1,5 mill. kr
som et ekstraordinært tilskudd til dekning av beregnet
underskudd ved hjemmet for 2003 og 2004. Det ble i den forbindelse
lagt til grunn som en klar forutsetning at det statlige bidraget
til Bæreia skulle termineres, jf. Stortingets behandling
av Budsjett-innst. S. nr. 7 for 2003-2004, der forsvarskomiteen
uttaler følgende:

«Komiteen
har merket seg at prøveprosjektet ved Bæreia krigsinvalidehjem
avsluttes i 2004 og at det forutsettes at Bæreia fra 2005
skal være helt brukerfinansiert og driften tilpasset inntektene
ved hjemmet.»

Når det gjelder statsbudsjettet for
2005, har Regjeringen foreslått at FN-Veteranenes Landsforbund
tildeles i alt 4,2 mill. kr over forsvarsbudsjettet, inkludert 2,5 mill. kr
til å drive kameratstøttearbeid og ulike tiltak for
FN-/NATO-soldater og deres familier. Departementet er for øvrig
kjent med at stiftelsen Krigsinvalidehjemmet Bæreia har
inngått en avtale med Landsforeningen for hjerte- og lungesyke,
som vil overta hjemmet fra 1. januar 2005. Med landsforeningen som
eier vil så vel FN-Veteranenes Landsforbund som krigsveteranene
etter annen verdenskrig fortsatt kunne ha muligheter til å benytte Bæreia.

For enda bedre å kunne følge
opp norske soldater som har utført tjeneste i utlandet,
har Regjeringen i statsbudsjettet for neste år foreslått
at det etableres en ny ordning med erstatning for psykiske belastningsskader
som følge av deltakelse i internasjonale operasjoner mv.
Erstatningen baseres på medisinsk invaliditet, og er oppad
begrenset til seks ganger folketrygdens grunnbeløp.

I tillegg til den foreslåtte bevilgningen
til FN-Veteranenes Landsforbund og den nye erstatningsordningen
for psykiske belastningsskader for FN-veteraner og deltakere i internasjonale
operasjoner har Forsvaret opprettet en egen nasjonal militærmedisinsk
poliklinikk. Formålet er å gi langtidsoppfølging
av skadet militært personell og veteraner innenfor helse-,
forsikrings- og trygdespørsmål. Også pårørende
vil kunne få hjelp ved klinikken.

Samlet sett innebærer ovennevnte tiltak
en betydelig styrking av Forsvarets tilbud til FN-veteraner og øvrig personell
som har deltatt i internasjonale operasjoner, slik at de særskilte
behovene som disse gruppene måtte ha, blir imøtekommet
på en god og målrettet måte.

 Jeg takker statsråden for svaret,
som var utfyllende og godt, for å si det sånn.
Men det handler mest om FN-veteraner, ikke så mye om dem
som Krigsinvalidehjemmet Bæreia egentlig ble bygd for,
nemlig de som var med under annen verdenskrig og som, som sagt,
var villige til å ofre alt i fredens tjeneste. Dette er
selvfølgelig en liten gruppe, som dessverre, for å si
det sånn, av naturlige årsaker stadig blir mindre,
men det er desto viktigere for dem som har vært med, og
som trenger hjelp. Jeg er selvfølgelig klar over at FN-veteranene
kanskje trenger en annen type hjelp, og den ser vel ut til å være
ivaretatt med dette svaret her. Men det er de som har brukt Bæreia
for det Bæreia kan tilby, rolige omgivelser, terapibad
og annen hjelp når de trenger det, jeg spesielt er redd
for skal miste dette tilbudet. Derfor hadde jeg egentlig ønsket
at statsråden hadde gitt et løfte om at det var
satt av midler som var øremerket til kjøp av plasser
på Bæreia, slik at de ikke kommer bak i køen.

 Eg er heilt einig med representanten Bredvold
i at det er viktig at denne gruppa blir godt teken vare på.
Derfor har det òg vore eit prosjekt som har lagt til rette
for dette. Men departementet har jo òg, på same
måten som Stortinget har gjort det, lagt til grunn at dette
prosjektet skulle få eit ekstraordinært tilskott
i åra 2003 og 2004. Men som det òg blei sagt frå forsvarskomiteen:

«Komiteen
har merket seg at prøveprosjektet ved Bæreia krigsinvalidehjem
avsluttes i 2004 og at det forutsettes at Bæreia fra 2005
skal være helt brukerfinansiert og driften tilpasset inntektene
ved hjemmet.»

Og det er dette departement no følgjer
opp.

 Jeg takker nok en gang statsråden
for svaret.

Vi får håpe at det finnes
midler både i 2005 og videre framover, slik at man kan
ivareta spesielt den eldre aldersgruppen som jeg tenker på,
men også selvfølgelig dem som har vært
i FN-tjeneste tidligere, dem som er det i dag, og dem som vil være
det i tiden framover. Slik som Bæreia drives i dag, er
det der en blanding av folk som er 80–90 år,
og folk som er atskillig yngre, og som har vært i FN-tjeneste
noen år tilbake. Begge disse gruppene trenger selvfølgelig
hjelp, men de trenger kanskje forskjellig type hjelp. Den type hjelp
som spesielt de eldre trenger, har de på Bæreia,
og jeg er opptatt av at det skal være mulighet for å kjøpe
plasser der.

 Eg er glad for det engasjementet som representanten
Bredvold har for denne gruppa. Eg håper òg at
Bæreia skal vera eit godt tilbod framover, og det ligg
det òg til rette for. Eg vil ta med meg dei synspunkta
som representanten har komme med.





                

