 Presidenten regner med at Stortingets møte vil gå litt over kl. 16 for å få avviklet dagens kart på formiddagens møte. 




 St.meld. nr. 38 for 2006-2007 er en strategi for samarbeid mellom Forsvaret og industrien i Norge. Strategien skal bidra til å videreutvikle norsk industris kompetanse til å understøtte Forsvarets materiellbehov, styrke norsk industris muligheter til å delta i internasjonalt materiellsamarbeid og sørge for at norske bedrifter blir satt best mulig i stand til å levere materiell og tjenester til Forsvaret når det anses hensiktsmessig. 




Dette er en oppfølging av Soria Moria-erklæringen, der det legges vekt på at næringslivet skal gis stabile, forutsigbare og konkurransedyktige rammebetingelser, og at staten er engasjert i partnerskap mellom næringsliv og arbeidstakere. Regjeringen vil gjennomgå rutinene for innkjøp av forsvarsmateriell med sikte på en innkjøpspolitikk som sikrer gjenkjøpsavtaler, og som er i samsvar med norske utenrikspolitiske mål. 




Basert på Forsvarets behov vil den fremlagte strategien for de næringspolitiske aspekter ved Forsvarets anskaffelser bidra til økt nasjonal verdiskaping og utvikling av et konkurransedyktig næringsliv samt sikre Forsvaret nødvendig tilgang på kompetanse, materiell og tjenester. Videre vil det strategiske samarbeidet mellom Forsvaret, forsknings- og utviklingsmiljøene og næringslivet, basert på Forsvarets behov, styrkes. 




Kjernepunktene i Regjeringens forslag til strategi er å utarbeide en handlingsplan for samarbeid mellom Forsvaret og industrien i Norge og å opprette felles møteplasser for dem. 




Videre er det bl.a. to sentrale elementer i denne strategien jeg vil fremheve. 




Det første elementet er tidlig dialog mellom Forsvaret og industrien. Dette sørger for at norsk industri på et tidlig tidspunkt kan nyttes til utvikling og materielleveranser til Forsvaret. Det må her understrekes at denne tidlige dialogen skal praktiseres i henhold til EØS-regelverket og Anskaffelsesregelverk for Forsvaret samt Forsvarsdepartementets etiske retningslinjer for næringslivskontakt i forsvarssektoren. 




Det andre viktige elementet er at gjenkjøp styrkes, og at terskelverdien senkes fra 75 mill. kr til 50 mill. kr. Dette betyr at en større andel av norsk industri får nyte godt av gjenkjøpsordningen. Det er også et sterkt signal til norsk industri og vil bidra til at norsk høyteknologi vil kunne ha en positiv utvikling de kommende år. 




Avslutningsvis vil jeg derfor også vise til at under høringen i komiteen var det et entydig signal fra både arbeidsgiver- og arbeidstakersiden i industrien om at de var meget godt fornøyd med og skrøt av Regjeringens forslag til strategi for samarbeidet mellom Forsvaret og industrien i Norge. 




 (komiteens leder): Jeg skal være ærlig nok og si at jeg er litt usikker på hva jeg får ut av denne saken. Det skyldes dels at vi snart skal gå inn i en grundig prosess om Forsvarets fremtid, hvor et av hovedpoengene er at vi på forsvarsområdet har en særlig prisutvikling som er så alvorlig at vi må få en annen oppskriving av forsvarsbudsjettet enn andre budsjetter, og det skyldes ikke minst utviklingen i priser på forsvarsmateriell. Det er en problemstilling som overhodet ikke drøftes i denne meldingen, så det er tydeligvis noe som tilhører en helt annen verden.




Jeg har derfor bare behov for å si et par ting. Det ene er at jeg, som det fremgår av innstillingen, nok er av dem som er mer skeptisk til gjenkjøpsinstituttet enn det veldig mange andre er. Men jeg innrømmer at Norge er en for liten anskaffer til at vi kan snu dette systemet, og vil følgelig ikke reise opposisjon mot det.




Det andre er at grensen for gjenkjøp som nå senkes, ikke er, som Signe Øye antydet, en svær sak. For meg står det som en ganske beskjeden sak, og her støtter jeg meg til de tallene som ligger i meldingen. Det blir da mer et hipp som happ-spørsmål.




Og det tredje er at jeg er usikker på hva denne tidlige dialogen vil innebære. Det høres fornuftig ut, men den må jo praktiseres på en sånn måte at det ikke glipper i forhold til å beholde kostnadseffektiviteten i et levetidsperspektiv som den overbyggende vurderingen. Vi er nødt til å få kontroll på den spesielle kostnadsutviklingen når det gjelder forsvarsmateriell, ellers så vil vi forsterke våre problemer. Jeg håper at vi nå forvalter denne meldingen nettopp med det for øye. 




 Regjeringen har med denne stortingsmeldingen presentert en strategi for samarbeid mellom Forsvaret og industrien i Norge. Jeg er glad for at en samlet komite tross alt er positiv til strategien. Dette er viktig både for Forsvaret og for industrien. 




Regjeringens mål med strategien er at den skal bidra til å videreutvikle norsk industris kompetanse til å understøtte Forsvarets materiellbehov og styrke norsk industris muligheter til å delta internasjonalt i materiellsamarbeid. 




Strategien skal videre sørge for at norske bedrifter blir satt best mulig i stand til å levere materiell og tjenester til Forsvaret når dette anses hensiktsmessig - dette uten at det skal komme i strid med anskaffelsesregelverkets krav om konkurranse. 




I min dialog med industrien har nettopp dette punktet med tidlig dialog og møteplasser vært viktig å fremheve. Forsvarsdepartementet vil arbeide for at Forsvaret og industrien på et tidligst mulig tidspunkt utveksler informasjon om de industrielle muligheter som foreligger når Forsvaret skal ha anskaffelser. En betingelse for at aktuelle leverandører i Norge skal kunne tilby riktig materiell, kompetanse eller tjenester til Forsvaret, er at næringslivet forstår hva Forsvaret trenger. Dette vil være mulig i en tidlig dialog, hvor Forsvaret og industrien gis muligheter til å studere forskjellige ideer og løsninger sammen. Det vil bli etablert møteplasser hvor dette kan foregå.




Forsvarsdepartementets etiske retningslinjer for næringslivskontakt i forsvarssektoren er grunnleggende for samarbeidet. 




Det er særlig tre faktorer som har vært med og formet norsk forsvarsindustri de siste ti årene. 




Den første er det tette samarbeidet mellom Forsvarets forskningsinstitutt og forsvarsindustrien, som har resultert i innovative og teknologisk avanserte produkt som møter Forsvarets krav og behov. 




De aller fleste av disse produktene har bevist sin konkurransedyktighet i det globale forsvarsmarkedet ved at de gjentatte ganger har blitt foretrukket av andre land. Dette samarbeidet ønsker vi å videreføre. 




Den andre faktoren har vært gjenkjøp. Gjenkjøp skaper markedsadgang til ellers lukkede markeder, og har åpnet for en betydelig teknologioverføring til norsk industri. Det har vært viktig også for industrien at vi nå, som Stortinget har sluttet seg til, senker terskelen for gjenkjøp fra 75 mill. kr til 50 mill. kr. 




Den tredje faktoren som har vært positiv, er at Norge har hatt en relativt høy grad av konkurranse ved forsvarsanskaffelser, sammenlignet med mange andre land. Dette har bidratt til at industrien vår også har blitt konkurransedyktig, og dette fortrinnet skal vi videreutvikle. 




 Flere har ikke bedt om ordet, og debatten i sak nr. 6 er avsluttet. 

(Votering, se nedenfor) 




Torbjørn Jagland gjeninntok her presidentplassen. 





                    

