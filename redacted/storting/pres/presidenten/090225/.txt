 Representanten Bård Hoksrud vil framsette et representantforslag. 

 På vegne av representantene Per Sandberg, Arne Sortevik, Gjermund Hagesæter, Kåre
               Fostervold og meg selv har jeg gleden av å framsette et representantforslag om
               vrakpant på 22 000 kr for bil som er 20 år eller eldre. 

 Forslaget vil bli behandlet på reglementsmessig måte. 





                    
                    
                    

 Stortinget mottok mandag meddelelse fra Statsministerens kontor om at følgende
                  statsråder vil møte til muntlig spørretime: 

statsråd Tora Aasland 

statsråd Trond Giske 

statsråd Sylvia Brustad 

De annonserte regjeringsmedlemmer er til stede, og vi er klare til å starte den
                  muntlige spørretimen. 

De representanter som i tillegg til de forhåndspåmeldte ønsker å stille
                  hovedspørsmål, bes om å reise seg. – 

Vi starter da med første hovedspørsmål, fra representanten Torbjørn Hansen. 

 Mitt spørsmål går til nærings- og handelsministeren. 

Virkningen av finanskrisen på realøkonomien er nå en åpenbar realitet. Ledigheten
                  øker så raskt at Regjeringen knapt klarer å betale ut dagpengene til dem som
                  mister jobben, og næringslivet står nå midt oppe i en bølge av konkurser. Ifølge
                  NRK gikk 142 bedrifter konkurs bare sist uke – en økning på 50 pst. i forhold til
                  i fjor. Ifølge Konkursregisteret er det nå personlig næringsdrivende og små og
                  mellomstore bedrifter som rammes. Dette er svært alvorlig. 99,5 pst. av bedriftene
                  i Norge har 100 eller færre ansatte. 

Regjeringen har lagt fram en serie såkalte krisepakker. Det er tiltak for å få
                  banksektoren til å virke. Det er tiltak for å få ned renten. Det er offentlige
                  investeringer, og noen små grep for å utsette skatten i bedrifter som har
                  underskudd i 2008, for bedrifter som har maskininvesteringer eller
                  forskningsaktivitet. 

Høyre har støttet det meste, men vi har vært svært kritisk til to forhold.
                  Tiltakene kommer unødvendig sent, og Regjeringen bruker fortsatt bare halve
                  verktøykassen i håndteringen av finanskrisen. Og det er et faktum: Regjeringen
                  tviholder på skatteøkninger for små og mellomstore bedrifter. Mens landet rammes
                  av finanskrise, konkursras og massearbeidsløshet, velger de rød-grønne å øke
                  skatten på arbeidende kapital i bedriftene og på å øke skatten på
                  generasjonsskifte i familiebedriftene. 

Siden Regjeringen overtok i 2005, er skatter og avgifter for bedriftene økt med
                  nesten 11 milliarder kr i forhold til Bondevik II-regjeringens siste
                  budsjettforslag. For mange er skatteøkning den eneste direkte effekten av
                  2009-budsjettet, og det er ingen tvil om at disse skatteøkningene svekker
                  arbeidsplassene i Norge. 

I går varslet den danske regjeringen et skattekutt på 26 milliarder kr for å få
                  fart i næringslivet. Når vil den norske regjeringen ta i bruk hele verktøykassen
                  for å styrke bedriftene og for å sikre arbeidsplassene i Norge? 

 Det er ingen tvil om at mange bedrifter også i Norge er inne i en krevende
                  situasjon som følge av noe av det mest alvorlige økonomiske tilbakeslaget vi har
                  sett på mange, mange år i Norge, som er en følge av finanskrisa som startet i USA,
                  som også er en følge av at markedskreftene fikk styre så fritt som de ville – noe
                  jeg har oppfattet at Høyre er for. Det fører også til at mange arbeidsplasser i
                  Norge har utfordringer. Det tar Regjeringa på største alvor. 

Jeg registrerer at Høyre igjen har den samme plata, at det er for seint og for
                  lite, men det er altså enormt mye penger som nå er lagt inn. Jeg er glad for at
                  Høyre også har støttet de fleste av forslagene for å redde de arbeidsplassene som
                  kan reddes. Og jeg vil si: Det som nå er den største utfordringa, er å ta vare på
                  de enkeltmennesker som her rammes. Derfor gjør vi nå viktige grep knyttet til Nav,
                  slik at folk skal få dagpenger og andre ting når de trenger det. Men vi må også
                  sørge for at vi får et enda mer konkurransedyktig næringsliv når vi har kommet oss
                  gjennom denne krisa. Derfor har vi brukt hele det virkemiddelapparatet vi nå har.
                  Det gjelder også endringer som er positive i forhold til skatt for små og
                  mellomstore bedrifter. 

Vi gjør nå det vi kan for å dempe virkningene av finanskrisa og for å bevare og
                  skape nye arbeidsplasser i Norge. Men det er ingen tvil om at det dessverre er
                  slik at en del vil miste jobben på grunn av at finanskrisa slår inn så hardt som
                  den gjør også hos oss. 

 Jeg takker for svaret. Men svaret bekrefter dessverre det alle ser, at man bruker
                  bare halve verktøykassen. Regjeringen sitter fast i en ideologisk hengemyr,
                  sannsynligvis som følge av at Soria Moria-erklæringen slår fast at man skal øke
                  skattene i denne stortingsperioden. Nå er situasjonen totalt forandret, og det
                  krever nye tiltak. 

La meg ta et eksempel. En næring som har fått merke den rød-grønne
                  næringspolitikken, er den maritime sektoren. De fikk 14 milliarder kr i
                  skatteøkninger i 2007 – 1,4 milliarder av disse skal betales nå i april. Det er
                  ingen tvil om at den innbetalingen på 1,4 milliarder kr kommer til å svekke
                  muligheten for å gi oppdrag til verftsindustrien, for å gi oppdrag til
                  leverandørindustrien langs kysten. Det er mulig at det kanskje var en interessant
                  politisk sak å ta rike redere i 2007, i en tid hvor bedriftene gikk med store
                  overskudd, men nå er dette en skatteøkning som kommer til å ramme arbeidsplasser
                  langs kysten. Det tror jeg også Regjeringen ser. Jeg spør ikke Regjeringen om den
                  nå vil snu hele skattesaken i forhold til den maritime klyngen, men ser man ikke
                  at det er et poeng nå å utsette disse skatteinnbetalingene, slik at man unngår å
                  ramme arbeidsplasser langs kysten? 

 For det første er det sånn at vi har veldig nær kontakt med representanter for
                  denne næringa, og svært mange av dem er glad for de endringer vi nå har gjort. Det
                  dreier seg f.eks. om at vi gav muligheten for at Eksportfinans kunne låne ut om
                  lag 50 milliarder kr over to år. Det var et viktig krav fra deler av den næringa,
                  også leverandørindustrien. Det at vi gjorde endringer slik at vi fikk mer penger
                  til Garanti-Instituttet for Eksportkreditt, betyr om lag 100 milliarder kr som
                  ikke minst kan brukes til eksportrettet næring. 

Så er det også sånn at de viktige tiltak som nå er foreslått – og noen av dem er
                  allerede vedtatt i Stortinget – som dreier seg om å få bankene til å fungere
                  igjen, også vil virke svært positivt for denne næringa. Det er dessuten sånn at vi
                  har tatt grep også for at mer kan føres som egenkapital – som representanten
                  Hansen er godt kjent med – som også næringa er svært fornøyd med. Så vi tar denne
                  utfordringa på stort alvor, og det er ikke riktig det som representanten her sier,
                  at vi bruker halve verktøykassa. Vi bruker mer penger enn noensinne i denne
                  alvorlige, krevende situasjonen for å redde arbeidsplasser og for å skape nye. Det
                  gjelder også innenfor den maritime næringa. 

 Det blir oppfølgingsspørsmål – Jan Tore Sanner. 

 Det er mange ansatte og ledere i små og mellomstore bedrifter som nå slåss hver
                  eneste dag for å trygge sine arbeidsplasser, og det eneste de har fått med seg av
                  den rød-grønne regjeringen, er en sekk med økte skatter. 

Jeg hører at næringsministeren sier at hun er opptatt av å sikre at bedriftene
                  blir mer konkurransedyktige. Det er ord, for her mangler handling. For hva er det
                  de små og mellomstore bedriftene har fått fra den rød-grønne regjeringen? Jo, det
                  er økt skatt på eierskap. Og når du øker skatten på eierskap, betyr det at
                  bedriftene må tappe bedriften for egenkapital. Kan næringsministeren forklare meg
                  hvordan man trygger arbeidsplasser og sikrer bedriftenes konkurranseevne når
                  Regjeringen bidrar til at bedriftene må tappe bedriften for egenkapital for å
                  betale skatten til Kristin Halvorsen? 

 Det er ingen tvil om at også mange små og mellomstore bedrifter har utfordringer
                  på grunn av finanskrisa. Det trur jeg vi alle er enige om. Men det bildet som
                  representanten og Høyre prøver å tegne av at her gjøres det ingenting, stemmer
                  ikke med virkeligheten, og det stemmer heller ikke med de tilbakemeldinger vi får
                  fra mange bedrifter. 

Jeg hadde seinest i går møte med representanter for hele bygg- og anleggs- og
                  eiendomsnæringa. Der er det mange små og mellomstore bedrifter. De hadde mange
                  viktige budskap. Et av de viktige budskapene var at de var veldig fornøyd med det
                  som ligger inne i statsbudsjettet, i ulike tiltakspakker og i bankpakker, som gjør
                  at flere små og mellomstore bedrifter nå vil få oppdrag, som gjør at flere kan få
                  beholde jobben sin rundt omkring i det ganske land. Så den virkeligheten stemmer
                  ikke. 

Jeg synes også representanten Sanner følger dårlig med på det Stortinget sjøl
                  vedtar, og på det Regjeringa foreslår, for her ligger det en lang rekke
                  virkemidler: Innovasjon Norge, Garanti-Instituttet for Eksportkreditt og Enova. Så
                  en kan gjøre mye mer overfor miljø og industri, (presidenten avbryter) – masse
                  penger til små og mellomstore bedrifter. Det er en lang rekke virkemidler som
                  Stortinget sjøl har vedtatt. 

 Hans Frode Kielland Asmyhr – til oppfølgingsspørsmål. 

 Av de svar som statsråden her gir, forstår jeg at hun ikke riktig har forstått
                  hvor alvorlig den situasjonen som vi er inne i, er, og det er de små og
                  mellomstore bedriftene som først blir rammet av denne krisen. Det er bare å følge
                  med på hva som nå skjer internasjonalt. Det er alvorlig, og det kommer til å
                  forplante seg ganske kraftig hit til Norge i løpet av våren. Det er helt åpenbart
                  at skattelettelser ville gitt en rask likviditetstilførsel til de små og
                  mellomstore bedriftene. Det er også åpenbart at Regjeringen ikke brukte viktige
                  uker og måneder nå i høst til å komme med tiltak som ville kunne ha virket mye
                  tidligere enn den pakken som Regjeringen har kommet med. 

Jeg er glad for at statsråden sa at hun ville ha et mer konkurransedyktig
                  næringsliv. Hvilke konkrete tiltak vil statsråden nå komme med når det gjelder
                  regelverksforenklinger, når det gjelder skattelettelser osv., sånn at små og
                  mellomstore bedrifter får verdens beste rammevilkår her i Norge? 

 Jeg må bare gjenta at jeg er helt uenig i den virkelighetsbeskrivelsen som også
                  representanten Kielland Asmyhr her prøver å gi. Det vi er helt enige om, er at det
                  er en krevende situasjon for mange bedrifter og mange enkeltmennesker. Det tar
                  Regjeringa på største alvor. Men fra det og til å prøve å framstille det som om
                  denne regjeringa ikke gjør noen ting, er sjølsagt fullstendig feil. 

Hva gjør vi for at flere bedrifter nå skal bli mer omstillingsdyktige? Jo, vi har
                  brukt hele virkemiddelapparatet. Og det er interessant nå at Fremskrittspartiet
                  kommer her og kritiserer denne regjeringa for at vi bruker for lite på et
                  virkemiddelapparat som Fremskrittspartiet i mange runder i dette stortinget har
                  kuttet i. Vi har fylt på Innovasjon Norge, som betyr svært mye for små og
                  mellomstore bedrifter. Vi fyller nå på en ny ordning som også har blitt vedtatt
                  her i Stortinget, Investinor, som nå har 2,2 milliarder kr til å gå inn i nye
                  bedrifter med. Argentum har fått 2 milliarder kr mer i egenkapital, og vi har fylt
                  på alle de ordninger vi har, også overfor den delen av industrien som er mest
                  eksportrettet. Så vil det dessverre allikevel være sånn at noen mister jobben,
                  (presidenten avbryter) og vi gjør alt vi kan for å ivareta disse menneskene og for
                  å skape nye arbeidsplasser. 

 Presidenten må be om at taletiden overholdes. 

 99 pst. av bedriftene i Noreg er små og mellomstore bedrifter. Det er selskap som
                  er prega av aktive eigarar som tek aktivt del i selskapet, og med eit liv som
                  ikkje er prega av bonusar og høge lønningar, slik som det kan vere i andre delar
                  av næringslivet. 

Dette er veldig viktige selskap, ikkje minst for Distrikts-Noreg. Derfor har
                  Kristeleg Folkeparti foreslått å fjerne arveavgifta ved generasjonsskifte i
                  familiebedrifter. Kristeleg Folkeparti ønskjer å gjere dette gradvis, sånn at me
                  sikrar gode generasjonsskifte. EU-kommisjonen har òg slege fast at for kvart
                  vellukka generasjonsskifte me får til, sikrar me fem arbeidsplassar. Så er det
                  dessverre slik at Regjeringa i staden har auka arveavgifta for desse selskapa. Vil
                  statsråden sjå på moglegheita for å fjerne arveavgifta for familiebedrifter i
                  revidert nasjonalbudsjett? 

 Nå er jo fakta slik at når det gjelder de endringer som Regjeringa har foreslått
                  og fått tilslutning til fra Stortinget – ikke fra Kristelig Folkeparti, men fra
                  andre partier – er det mange som nå vil tjene på at vi får lettelser nettopp i det
                  som dreier seg om arveavgift, at det skal bli lettere å arve hus og hytter for
                  vanlige folk. Det går jeg ut fra at også Kristelig Folkeparti er opptatt av. 

Så er jeg også enig i at små og mellomstore bedrifter er hele ryggraden i norsk
                  næringsliv. De utgjør 95 pst. Det er helt klart at de tiltak vi nå har lagt inn, i
                  høyeste grad også vil virke for dem. Ett eksempel på det er det forslaget vi har
                  hatt inne når det gjelder å kunne tilbakeføre underskudd, altså at en kan få ut
                  cash på det nå ganske kjapt. Det vil ikke minst komme små og mellomstore bedrifter
                  til gode. Så det er feil når det hevdes at ikke vi også bruker skattevirkemiddelet
                  for å hjelpe mange bedrifter i en krevende situasjon. 

 Leif Helge Kongshaug – til oppfølgingsspørsmål. 

 Krisetider eller ikke – uansett er det viktig at det offentlige apparatet kan
                  svare på spørsmål og være tilgjengelig når bedrifter trenger hjelp og hurtig svar. 

Det er eksempler på at lokale avdelinger av det statlige og offentlige
                  tjenesteapparatet ikke oppgir lokalt telefonnummer, bare e-mailadresse og faks; du
                  skal henvende deg til et nasjonalt 800-nummer. Da får du beskjed om å gjøre et
                  siffervalg, som følges opp med at du f.eks. står som nr. 245 i køen – vennligst
                  vent. Så venter du et kvarter, så får du beskjed om at du står som nr. 229 i køen.
                  Resultatet blir selvfølgelig at du gir opp, du legger på. Bedriftsledere kan ikke
                  bruke dagen på å vente. Spørsmålet som den næringsdrivende ønsker å stille,
                  forblir ubesvart. 

Synes statsråden at dette er et eksempel på et tilgjengelig og godt offentlig
                  apparat, og hva vil statsråden foreta seg for å bedre dette, spesielt i disse
                  tider, når det er behov for å få besvart spørsmål? 

 Nei, dette er overhodet ikke bra nok. Jeg vil gjerne vite litt mer om hvilken etat
                  vi her snakker om, fordi det – og det er jeg helt enig med representanten i – må
                  være slik at alle nå behandler ting raskt, at folk får svar raskt, at bedrifter
                  får svar raskt, at det er en hurtig behandling av søknader – grundig, så klart,
                  men hurtig. Derfor hadde jeg i forrige uke møte med hele mitt virkemiddelapparat,
                  altså det som ligger under Nærings- og handelsdepartementet. De er innstilt på å
                  behandle ting raskt og ta ekstraordinære møter for å få unna saker. 

Jeg vil gjerne vite hva dette dreier seg om, for dette er ikke slik det skal være,
                  og da skal vi sørge for at det blir endret. 

 Vi går videre til neste hovedspørsmål. 

 Jeg har et spørsmål til forsknings- og høyere utdanningsministeren. 

I etterkant av landsstyretalen til Siv Jensen i helgen har det blusset opp en
                  debatt om islamisering i det norske samfunn. Fremskrittspartiet har advart mot
                  dette fordi vi har sett mange faresignaler. Vi har sett paralleller i våre
                  naboland som har ført til uønskede situasjoner, og vi har hatt et ønske om å
                  stoppe denne negative utviklingen. 

Jeg hadde nær sagt som vanlig blir Fremskrittspartiet angrepet og beskyldt for
                  både det ene og det andre av våre politiske motstandere, og det virker ikke som om
                  det er politisk vilje til å ta tak i de grunnleggende faresignalene vi ser, men
                  det er om å gjøre å opptre såkalt politisk korrekt. 

I går på TV 2-nyhetene fikk vi et innslag fra forelesningssalen på Høgskolen i
                  Oslo, hvor den norske imamen Zulqarnain Sakandar Madni doserte foran en
                  forsamling. I innlegget sitt gikk han ganske langt i å hevde at det var
                  amerikanske myndigheter som stod bak terrorangrepene 11. september, og han antyder
                  at 4 000 jøder kjente til det kommende angrepet, slik at de holdt seg hjemme fra
                  jobben i World Trade Center den dagen. Det var etter min mening skremmende å høre
                  den retorikk som imamen framførte. Denne imamen har vi også tidligere hørt har
                  markert seg ved at han har hevdet at Al Qaida og bin Laden var oppdiktet. 

Fremskrittspartiet vil, som Voltaire, verne om og kjempe for ytringsfriheten så
                  lenge vi er i stand til å stå på bena. Derfor mener vi at en god måte å møte slike
                  ytringer på, er å snu ryggen til den som framfører budskapet, for å demonstrere
                  vår uenighet. I dette tilfellet har Høgskolen i Oslo invitert vedkommende inn i
                  varmen, og han får framføre sitt budskap på linje med øvrig
                  undervisningspersonell. Mitt spørsmål blir da: Mener statsråden at det er en
                  forsvarlig praksis å hyre inn en slik foredragsholder på en institusjon som skal
                  formidle kunnskap? Er dette et eksempel til etterfølgelse for andre høyskoler?
               

 Nå driver ikke statsråden og oppsøker de enkelte forelesningene ved våre
                  universiteter og høyskoler. 

Jeg er helt enig med representanten Gåsvatn i at ytringsfriheten må gjelde, enten
                  det er for Fremskrittspartiet og deres landsstyremøter eller det er for imamer og
                  andre som blir invitert til å ytre seg f.eks. på høyskoler. Akkurat det fenomenet
                  synes jeg vi skal være enige om. Ytringsfriheten er viktig uansett hvordan
                  reaksjonen er, og uansett hva man måtte mene om det som ytres. 

Jeg tror det er viktig at man opprettholder ytringsfriheten som en meget høy
                  verdi, også i våre høyere utdanningsinstitusjoner. Jeg har full tillit til at det
                  som måtte være av nødvendig kritisk debatt om slike ytringer, kommer til uttrykk
                  både på høyskoler og universiteter og i samfunnet for øvrig. Det er en positiv
                  side ved vårt samfunn, som jeg i hvert fall mener skal være mangfoldig og basert
                  på ytringsfrihet, at man har mulighetene til nettopp å ha debatt om slike
                  vanskelige spørsmål som integreringsspørsmål, som ulike verdier og ulike syn på
                  kulturer og religioner er. 

Det er mange spekulative teorier om mange av de forholdene som representanten er
                  inne på. Jeg har også hørt og lest om dette. Men det må være fullt mulig å ha lov
                  til å ytre seg om slike ting og invitere til en debatt i samfunnet om slike
                  spørsmål. 

 Jeg takker statsråden for svaret, men jeg må si jeg er litt skuffet. Hva er det
                  neste vi kan vente oss? Er det en ekstrem muslim som mener at Israel og det
                  israelske folk skal slettes fra kartet? Eller er det en nynazist som foreleser om
                  at Holocaust aldri har funnet sted, men at det er funnet opp av jøder for å skaffe
                  seg sympati? 

Mener statsråden virkelig – jeg hører at hun sier det, men mener hun virkelig – at
                  alle studentene har utviklet en tilstrekkelig kildekritisk sans, slik at de er i
                  stand til å gjennomskue slike ekstreme påstander? 

 Jeg vil i det lengste og hele tiden forsvare retten til å ytre seg, selv om det
                  man ytrer, er fullstendig ugrunnet i alt som fins av logikk og vitenskap. 

Det at man har slike ytringer og inviterer slike personer som her er nevnt, til en
                  høyskole eller et universitet, har til enhver tid vært inspirasjon til viktig
                  debatt og inspirasjon til viktig samfunnskritikk. Jeg har tillit til at ledelsen
                  på våre utdanningssteder har nødvendig ballast i forhold til kritiske kommentarer,
                  kritiske synspunkter og veldig viktige oppfølginger av den type ytringer, enten
                  det handler om ytringer fra Gåsvatns egen partiformann, som mange reagerte på,
                  eller det handler om ytringer som her er beskrevet fra en høyskole i Oslo. 

 Det blir oppfølgingsspørsmål – Åse M. Schmidt. 

 Integrering er en av de største utfordringene som vi har i innvandringsdebatten.
                  Arbeiderpartipolitiker Abdelmajid Jerad tok tidligere i måneden til orde for at
                  Norge bør ha en egen imamutdanning. Forstanderen i Det Islamske Forbundet, Basim
                  Ghozlan, har også krevd det. Deler statsråden det synet? Og hvis ja, mener da
                  statsråden at dette også vil fremme integreringen? 

 Denne regjeringen er opptatt av at vi har et offentlig og godt utdanningstilbud,
                  og jeg må si at personlig har jeg ikke noe spesielt ønske om å ha en slik
                  utdanning i Norge. Men det som er viktig i forhold til alle utdanningstilbud og
                  alle våre høyskoler og universiteter, som er autonome institusjoner, er at vi får
                  eventuelle søknader om det som måtte være utdanningstilbud, og vurderer det på
                  vanlig måte. Jeg synes det er viktig, som jeg sa i mitt forrige svar, at vi har en
                  mangfoldig og levende debatt i Norge, men jeg forbeholder meg retten til å si ja
                  eller nei i samråd med mine faglige myndigheter om hvilke utdanninger som skal
                  være på de enkelte utdanningsinstitusjonene. 

 Bent Høie – til oppfølgingsspørsmål. 

 Ytringsfrihet og frihet til å utøve sin religion er to helt grunnleggende verdier
                  i det norske samfunnet, som man er nødt til å kjempe for hver eneste dag. Det har
                  ikke minst de siste ukers debatt vist oss. Det at man i det offentlige rom får
                  fram ulike standpunkter og kan møte dem med seriøs motargumentasjon, er en
                  vesentlig del av ytringsfriheten. Dermed må det også være plattformer for å ytre
                  disse standpunktene, selv om de er spesielle. 

Når det gjelder konspirasjonsteorier, har de alltid levd i beste velgående i alle
                  samfunn til alle tider. Konspirasjonsteorien om 9/11 lever som en egen industri i
                  USA. I Norge har vi også konspirasjonsteorier, f.eks. konspirasjonsteorien om
                  islamiseringen av Norge. Alle disse ytringene bør kunne framføres og bør møtes med
                  gode motargumenter. Mener statsråden at det også er viktig at norske universiteter
                  og høyere utdanningsinstitusjoner legger til rette for at ytringer kan komme fram,
                  slik at man kan få en åpen og fri debatt? 

 Det klare og korte svaret på det er: Ja, selvsagt. Til enhver tid har våre
                  utdanningsinstitusjoner – og ikke bare i Norge, men over hele verden – hatt det
                  som en viktig oppgave å legge til rette for at man med kunnskap og med god
                  vitenskap står rustet til å ta de viktige debattene hvor vi utfordres enten på
                  kultur, på religion eller på ulike former for konspirasjonsteorier. Hvis vi
                  undertrykte dette, ville vi fått et samfunn som jeg tror verken Bent Høie eller
                  jeg ville sette noe særlig pris på. Vi er opptatt av at det skal være mulig å ytre
                  seg, men vi er også opptatt av at det viktige prosjektet, la oss gjerne kalle det
                  dannelsesprosjektet, som er ved våre høyere utdanningsinstitusjoner, skal sette
                  studenter, lærere og professorer i stand til å møte denne debatten på en god og
                  konstruktiv måte. Vi er ikke tjent med at den skyves under teppet, vi er tjent med
                  at den tas som en åpen debatt med gode argumenter og med god kunnskap i bunnen.
               

 Trine Skei Grande – til oppfølgingsspørsmål. 

 Jeg er veldig enig i det som Bent Høie sa, at det ikke er noe mål å begrense
                  ytringen, men at man må møte ytringen med debatt. Det som bekymrer meg i forhold
                  til det som har skjedd og hendelsen som var oppsatsen til dette, er at vi ser at
                  det ikke blir noen debatt. Akademia møter det med taushet. Og jeg blir bekymret
                  hvis det viser seg at vi har et sånt dannelsesnivå i det norske samfunn at man
                  ikke bruker akademia til debatt, at man ikke bruker anledningene til også å møte
                  ideer med motideer og tanker med mottanker. Nå ser vi i dag at Abid Raja klarer å
                  ha debatter på Litteraturhuset som er ordentlige debatter, der folk faktisk er i
                  en prosess, der man møtes, og der man kan bryne seg på ideer, mens man ser at
                  akademia blir stille når man får tanker som man kanskje ikke deler – man tør ikke
                  å møte dem. Er ikke forsknings- og høyere utdanningsministeren bekymret for at
                  akademia ikke møter slike ideer når de blir framlagt i det akademiske rom? 

 All ære til Abid Raja og alle andre som drar i gang viktige debatter på
                  Litteraturhuset og andre steder, men jeg er faktisk ikke enig i Trine Skei Grandes
                  beskrivelse av det akademiske miljø. Jeg mener det fins debatt der, selv om jeg
                  selvfølgelig mener at det kanskje var bedre debatter før. Det vil vel alle mene
                  som har vært studenter og var med i debattene for en generasjon siden. Men likevel
                  er det absolutt nå, synes jeg, veldig spennende tilløp til – og ikke bare tilløp,
                  men det blir også lagt til rette for – debatter, f.eks. en debatt som
                  representanten Skei Grande kjenner veldig godt, som handler om dannelsesprosjektet
                  til universitetene og høyskolene. Det dannelsesprosjektet handler nettopp også om
                  det å legge til rette for en fri ytring for å møte integrasjonsutfordringene, for
                  å møte de kulturelle og religiøse utfordringene i nettopp universiteters og
                  høyskolers regi. Så vi får bare oppfordre, i fellesskap kanskje, studenter og
                  professorer ved våre læresteder til å ta enda mer del i denne typen debatter, for
                  det trenger vi. 

 Odd Einar Dørum – til oppfølgingsspørsmål. 

 De fleste debatter blir behagelige når de går på det generelle plan, for
                  ytringsfrihet, for dannelse. Det som er det urovekkende fra debatten, er at det
                  ifølge mediereferatene i videoene ikke framkommer noen kritiske merknader verken
                  fra ordstyreren, fra salen eller fra andre motdebattanter. Jeg kunne gå videre og
                  anbefale professor Bernt Hagtvets folkemordforelesning på universitetet. Det er
                  trykk over debattene. Her kommer påstandene om antisemittisme, og hva det måtte
                  være, på bordet. Det kommenteres kvalifisert. Statsråden og undertegnede, og
                  Venstre, er for dannelse, vi er for allmenndannelse, og vi er for frie ytringer.
                  Men jeg vil bare understreke og gjenta Trine Skei Grandes spørsmål: Maner det ikke
                  til en viss bekymring når det heter at det verken fra ordstyreren, fra salen eller
                  fra andre motdebattanter kom motforestillinger på ytringen om 11. september? 

 Det er mange arenaer som burde vært bedre tilrettelagt for debatter og for
                  kritiske motforestillinger. Og jeg må jo si til Stortingets ære at disse
                  spontanspørretimene er et godt eksempel på det. Men jeg har også lært meg at det
                  er ikke alt media skriver om debatter som er 100 pst. riktig. Jeg har faktisk vært
                  til stede ved noen debatter hvor det er litt vanskelig å kjenne seg igjen i
                  referatet. Så jeg forbeholder meg retten til å mene at det her kanskje var noen
                  kritiske røster til det som er referert i mediene. Og så får da Dørum og jeg og
                  andre i fellesskap oppfordre til at man tør å ta debattene, tør å være kritisk, og
                  håpe at den generasjonen som vokser opp nå, som studenter og etter hvert som
                  lærere, kanskje kan bli like opptatt av å få fram det kritiske perspektivet i en
                  debatt som man var på 1960- og 1970-tallet. 

 Vi går til neste hovedspørsmål. 

 Eg vil rette mitt spørsmål til næringsministeren. 

Staten kjøpte i 2007 over 33 millionar aksjar i Aker Solutions. Kjøpesummen var på
                  over 4,8 milliardar kr, og opposisjonen var allereie den gongen veldig kritisk til
                  statens bruk av pengar og at ein gjekk inn som aksjeeigar i dette selskapet. I dag
                  er tapet på 3,7 milliardar kr, ja nær 4 milliardar norske kroner. Me kan òg
                  registrere at 2,5 milliardar kr av desse har gått i lomma til Kjell Inge Røkke. 

Professor Thore Johnsen var òg veldig skeptisk, og han meinte at staten betalte
                  ein overpris. Frå Aker si side blei denne avtalen skildra som «ein særdeles
                  førsteklasses avtale for Aker». Det sa Leif Arne Langøy i 2007. 

Det er fleire ting Kristeleg Folkeparti stiller spørsmål ved. Det var ingen
                  finansielle rådgivarar som blei brukte i denne saka. Det kom fram i Stortingets
                  innstilling. Det andre var at staten fekk langt dårlegare vilkår enn andre
                  aksjonærar. Eg viser bl.a. til Wallenbergstiftelsen som var inne og gjorde same
                  oppkjøpet, men sikra seg at dei slapp å ta risiko. 

Kristeleg Folkeparti er oppteke av at dette ikkje skal gjenta seg. Mitt spørsmål
                  til statsråden er derfor: Vil ho jobbe for at me kan få nye retningslinjer som
                  sikrar 1) at fagfolk blir med når transaksjonar av denne storleiken er med – då
                  tenkjer eg på finansiell ekspertise – og 2) at staten ikkje får langt dårlegare
                  vilkår enn andre aktørar? 

 La meg aller først si at jeg registrerer at det er uenighet i meninger mellom
                  vararepresentant Hareide og han som Hareide nå er inne for, nemlig Ingebrigt S.
                  Sørfonn, som uttalte i forbindelse med nettopp det som skjedde i Aker Solutions,
                  at en gjennom avtalen sikrer 

«nærleik mellom dei sentrale eigarane og bedrifta si verksemd, og ein sikrar at
                     bedrifta framleis vert leia frå Noreg. Dette er positivt for både Aker Kværner
                     og norsk leverandørindustri. Det er også positivt at staten dannar ein allianse
                     med selskap som har demonstrert spisskompetanse innan industriell utvikling
                     over mange år.» 

Dette sa Ingebrigt S. Sørfonn til NyhetsBlikket.no den 22. juni 2007. Jeg er enig
                  i de uttalelsene fra Ingebrigt S. Sørfonn. 

Når det så gjelder spørsmålet om det representanten Hareide her sier er tap, er
                  det altså sånn at verdiene på statens portefølje på Oslo Børs – som en følge av
                  den finanskrisa vi nå er inne i, som i høyeste grad også har slått til i Norge –
                  har falt med over 360 milliarder kr. For Aker Solutions snakker vi om 4 milliarder
                  kr. Når vi ser på DnB NOR, snakker vi om 25 milliarder kr, Norsk Hydro 34
                  milliarder kr mindre enn da de var på det høyeste – for å ta noen eksempler. 

Dette handler om å være langsiktig eier. Som langsiktig eier må en altså være med
                  på nedturer – nå er vi inne i en ekstrem nedtur – men vi skal også være med
                  oppturer, og de kommer garantert tilbake. 

Jeg vet at det ikke er lov til å stille motspørsmål, men det er i hvert fall lov
                  til å reflektere over følgende: Er det slik at representanten Hareide mener at vi
                  også skal gjøre noe med eierskapet vårt i Hydro, StatoilHydro, DnB NOR og andre
                  selskaper der det altså har blitt mindre verdier som følge av finanskrisa, mye mer
                  enn det vi her snakker om i Aker Solutions? 

 Det som er viktig her, er at me bruker faglege rådgivarar når me går inn i
                  transaksjonar av denne storleiken. Eg registrerer at statsråden ikkje svarer på om
                  ho meiner at me skal bruke ekspertise i spørsmål om transaksjonar opp mot 5
                  milliardar kr. Det svarer ikkje statsråden på. Så veit òg statsråden veldig godt
                  at Kristeleg Folkeparti, Venstre og Høgre gjekk mot dette oppkjøpet då denne saka
                  var til behandling i Stortinget i 2007. 

Eg registrerer at statssekretæren til statsråd Sylvia Brustad seier at dette har
                  vore eit godt kjøp. Då lurer eg på: Kva er då eventuelt eit dårleg kjøp for
                  staten, når det er eit godt kjøp at me har tapt 3,7 milliardar kr? 

 Jeg registrerer at representanten Hareide ikke svarer på utfordringen knyttet til
                  spørsmålet om at verdiene har gått betydelig mer ned i andre selskaper hvor staten
                  er en stor eier. 

Ja, vi mener at dette var riktig, fordi dette er med på å sikre et langsiktig og
                  stabilt eierskap. Dette er med på å sikre at vi kan beholde hovedkontoret i Norge
                  i hvert fall i ti år. Dette er med på at Aker Solutions fortsatt kan være ledende
                  på noen områder internasjonalt, men også nasjonalt når det gjelder å være
                  leverandør innenfor energi, olje og gass. Det er viktig. Det er viktig for norske
                  arbeidsplasser. 

Så har ikke jeg noe problem med å svare på det som dreier seg om rådgivere. Det
                  ble brukt juridiske rådgivere ved kjøp av Aker Solutions. Da det for to år siden
                  ble vurdert dit hen at det ikke var nødvendig med finansielle, var det fordi
                  verdien på selskapet, altså Aker Kværner, var godt kjent i markedet. Det var slik
                  at dette som kjent var et børsnotert selskap, og det var et gjennomanalysert
                  selskap. Det er slik, og den praksis har også vært under tidligere regjeringer, at
                  det vurderes i hvert enkelt tilfelle hvor mange eksterne rådgivere en bruker, og
                  hvilke eksterne rådgivere en bruker. 

 Det blir oppfølgingsspørsmål – Hans Olav Syversen. 

 Det er selvfølgelig fristende for en statsråd å komme med enkeltstående sitater
                  basert på det Regjeringen kom med av informasjon da kjøpet ble gjennomført. Så vet
                  vi at da man fikk anledning til å se litt nærmere på de betingelsene staten gikk
                  inn i selskapet på, var det all grunn til å rope varsku. Men jeg registrerer at
                  statsråden ikke synes det er noen grunn til å begynne med noen blanke ark i denne
                  type saker, og jeg må faktisk spørre: Når man ser seg i bakspeilet, er dette
                  kjøpet etter statsrådens mening et eksempel til etterfølgelse, eller er det, som
                  hun selv har sagt, et utmerket bidrag til det som er Regjeringens aktive
                  næringspolitikk? 

 Vi skammer oss overhodet ikke over dette kjøpet. Dette er å utvise aktiv
                  eierpolitikk. Dette handler om å ha norsk kontroll over et viktig selskap som er
                  viktig for norske arbeidsplasser. 

Når det gjelder spørsmålet om man skal ha retningslinjer som gjelder i alle typer
                  selskaper, mener jeg at det blir feil. For det første har vi en
                  utredningsinstruks, som representanten helt sikkert kjenner godt til, og der står
                  det klart at man skal gå igjennom ulike konsekvenser før man legger det fram. Det
                  kan gjøres på ulike måter, og det vil også være avhengig av hvilke selskaper vi
                  her snakker om. Er det selskaper som er børsnotert, godt kjent, gjennomanalysert,
                  eller er det selskaper hvor man ikke kjenner godt nok til de tingene? Da må man
                  bruke ulike typer rådgivere, slik vi ser det. Så jeg mener at retningslinjer som
                  skal være helt like i alle selskaper, ikke vil være hensiktsmessig eller praktisk.
                  Men sjølsagt er det slik at ved så store beslutninger som f.eks. når det gjaldt
                  Aker Solutions, blir det vurdert på en grundig måte før man foreslår det. Det ble
                  gjort da. Det blir gjort løpende i tilfeller også framover. 

 Kåre Fostervold – til oppfølgingsspørsmål. 

 Jeg har gjennom de svarene som statsråden har kommet med, fortsatt ikke helt
                  oppfattet om hun vil vurdere nye retningslinjer. Det hadde vært veldig greit å få
                  et svar på det. 

Det er jo krevende å være på eiersiden når det gjelder selskaper på Oslo Børs,
                  særlig i disse tider. Og statlig deltakelse kan være positivt for å bevare
                  arbeidsplasser, det anerkjenner vi. Samtidig vil jeg bare minne salen på at
                  Fremskrittspartiet tok som en forutsetning den gangen vi behandlet Aker-saken, at
                  man skulle selge seg ned i andre selskaper, så det statlige eierskapet på Oslo
                  Børs ikke ble for omfattende. 

Men det er en annen måte å bruke statlig kapital på, og det er å stille
                  risikokapital til rådighet for norsk næringsliv. Særlig i disse dager kan vi lese
                  om de omfattende konkursene som skjer i Norge. Jeg vil utfordre statsråden på om
                  hun vil gjøre enda mer kapital tilgjengelig for små og mellomstore bedrifter, som
                  ikke får noen særlig hjelp gjennom den krisepakken som er lagt frem fra
                  Regjeringen. 

 Vi er opptatt av et langsiktig eierskap. Det betyr at vi også når det er krevende
                  tider, som nå, må ha is i magen. Akkurat nå har verdiene gått ned i ganske stort
                  monn for noen selskaper – det er kjent for representanten. For eksempel har
                  StatoilHydro, Hydro og DnB NOR gått betydelig mer ned enn Aker Solutions. Det
                  handler om å tenke langsiktig, og det at staten er en såpass stor eier, har også
                  virket stabiliserende i den situasjonen vi er i, og i forhold til børsen generelt.
                  Også av den grunn er det viktig at staten eier en del, sett fra vårt synspunkt. 

Så er det altså slik at vi er opptatt av å kunne stille opp overfor små og
                  mellomstore bedrifter, som jeg oppfattet var den andre delen av spørsmålet. Derfor
                  har vi nå økt betydelig de ordninger, f.eks. innenfor Innovasjon Norge, som dreier
                  seg om høyrisiko. Det betyr at de kan gå inn i flere bedrifter, og de kan gå inn
                  med høyere beløp, og de kan også i noen sammenhenger ta noe mer risiko. 

 Torbjørn Hansen – til oppfølgingsspørsmål. 

 Det er ingen tvil om at oppkjøpet i Aker Holding var overraskende. Det var meget
                  risikabelt, det var komplisert og uten tvil amatørmessig gjennomført av
                  Regjeringen. Det er uakseptabelt å bruke 5 milliarder kr på kjøp av aksjer i et
                  ikke-notert holdingselskap uten at man får utredet de økonomiske konsekvensene av
                  det, når det i tillegg foreligger svære, kompliserte aksjonæravtaler som påvirker
                  statens verdier. Det var et rød-grønt feilskjær. 

Men jeg vil stille statsråden et prinsipielt spørsmål. I dagens situasjon er det
                  mange bedrifter som kan tenke seg statlig eierskap. Det er kapitalmangel i
                  næringslivet, det er mange bedrifter som tilhører de såkalte nøkkelnæringer, som
                  har viktige ansatte, og som har viktig kompetanse i Norge. Hvilke prinsipper
                  gjelder for Regjeringens eventuelle framtidige oppkjøp i norsk næringsliv? Vil man
                  åpne oljefondet for nye bedrifter i denne type situasjoner, eller var dette en
                  engangshendelse som ikke vil bli gjentatt? 

 Jeg er helt uenig i representanten Hansens påstand om at dette var «amatørmessig».
                  Dette var gjort på skikkelig, ordentlig måte. Jeg respekterer at Høyre og
                  Regjeringen med daværende statsråd var uenige om dette var riktig eller ikke. Det
                  er en real debatt. Men denne regjeringen mener at det å ha statlig eierskap i et
                  ganske stort omfang – og det er det redegjort for i eierskapsmeldinga – er viktig
                  av mange grunner. Ikke minst handler det om å kunne bevare flere arbeidsplasser i
                  Norge, ha kontroll fra norsk side og ha hovedkontor i Norge. Jeg vil legge til,
                  som jeg sa i stad: Det har også vært med på å stabilisere situasjonen nå, i den
                  krevende situasjonen som vi er inne i. 

Når det gjelder framtida, så er noe nedfelt i eierskapsmeldinga, og representanten
                  Hansen er veldig godt kjent med at dette kommenterer ikke jeg før det eventuelt
                  oppstår situasjoner hvor det skulle være aktuelt. Men vi mener det fortsatt er
                  viktig med stort statlig eierskap, og dette er et eksempel på det. 

 Leif Helge Kongshaug – til oppfølgingsspørsmål. 

 I kapittel 7.5 i eierskapsmeldingen skriver Regjeringen følgende: 

«Målet for eierskapet i de forretningsmessige selskapene er å sikre at statens
                     investerte kapital oppnår høyest mulig avkastning over tid.» 

Videre står det: 

«Uklare mål kan også føre til at kapitalmarkedene tror at staten har andre mål
                     enn den i realiteten har, noe som kan påvirke verdien på statens aksjer
                     negativt.» 

I nyhetene i dag kunne vi høre at statsrådens egen statssekretær Øyvind Slåke
                  uttrykte en forbløffende arroganse over det Regjeringen selv sier i
                  eierskapsmeldingen, og nærmest avfeide verditapet av investeringene – det er
                  uviktig så lenge arbeidsplassene blir i Norge, altså et høyst uklart mål med den
                  investerte kapitalen. Spørsmålet blir da: Når det gjelder statens mål med eierskap
                  og avkastning av dette, står det fast slik det er formulert i eierskapsmeldingen,
                  eller blir disse prinsippene satt til side så snart det er virksomheter som truer
                  med å flytte ut? 

 Min statssekretær er ikke arrogant, det vil jeg avkrefte. Og det er helt riktig,
                  det som han også sa på radioen i morges, nemlig at vi har ulike mål for de ulike
                  selskapene, slik det er redegjort for og nedfelt i eierskapsmeldinga. 

Den finanskrisa vi nå er inne i, som er ekstremt krevende for mange selskap og
                  mange enkeltpersoner, slår også ut i verdiene på børsen. Jeg vil ikke kalle det
                  tap, for det går opp, og det går ned. Akkurat nå har verdiene gått ganske ekstremt
                  ned – 360 milliarder kr. 

Vi tenker langsiktig. Det betyr at for oss er det viktig at vi greier å ha
                  kontroll over arbeidsplasser i Norge, f.eks. slik vi gjorde med Aker Solutions, at
                  vi bevarer hovedkontor i Norge, og at vi sikrer at f.eks. det selskapet fortsatt
                  kan være ledende leverandør innenfor f.eks. olje, gass og energi. 

Jeg mener det er usedvanlig viktig å ha is i magen i den krevende tida vi nå er
                  inne i. Vi kommer også til å få være med når oppturen kommer tilbake. 

 Da går vi over på neste hovedspørsmål. 

 Jeg har et spørsmål til kirkeministeren, så han ikke skal få sitte helt i ro. 

Vi har behandlet mange saker i Stortinget – mange store saker – som går på
                  kirkepolitikk og forholdet vårt til Kirka. Det er statskirkemelding,
                  kirkedemokrati – som nå ligger der – det er Opplysningsvesenets fond. Alt det
                  handler om forholdet vårt til Kirka. Vi har gjort store grep for å løsne båndene
                  mellom stat og kirke. 

Sjøl om statsråden har kirkeminister som tittel i statsrådsporteføljen sin, mener
                  jeg likevel at det kan være riktig i dag å reise spørsmålet om at vi har veldig
                  lite debatt og politikk knyttet til andre trossamfunn. Vi diskuterer lite i denne
                  salen hvor grensa går mellom religion og fellesskap, plassen for religion i det
                  offentlige rom, forholdet mellom individ og religion, hva vi skal tolerere i det
                  offentlige rom, og hva vi skal tolerere av inngrep overfor individene. Vi har en
                  partileder som har sete i denne sal som mener at vi er utsatt for en
                  snikislamisering. 

Egentlig bør vel hele religionsområdet være statsrådens ansvarsområde. Burde det
                  ikke nå kanskje være på tide å gi en anledning til å løfte i denne salen – i
                  Stortinget – en debatt om religionspolitikk og om hvilke verdier og normer vi som
                  stat skal legge til grunn, hva vi skal tolerere, hva vi ikke skal tolerere, og
                  hvilke følger det har for religionspolitikken? Mitt spørsmål er om statsråden
                  ønsker å gi Stortinget en anledning til en sånn debatt, som kanskje hadde vært
                  lurt for debattkulturen i Norge. 

 Jeg synes det spørsmålet som representanten Skei Grande stiller, er et godt og
                  relevant spørsmål. Dette er en av vår tids viktigste debatter. Vi går over fra å
                  være et veldig homogent samfunn til å bli et veldig mangfoldig samfunn. Hvordan
                  dette utfordrer oss – utfordrer tilvante holdninger, utfordrer vår toleranse, men
                  også vår evne til å sette ned noen hjørnesteiner for hva som er akseptabelt – er
                  viktige debatter. 

Jeg mener at nettopp det kirkeforliket som dette stortinget samlet laget i vår,
                  tjener oss til ære, fordi det viser at i slike spørsmål, som skaper dype
                  konflikter – ja, til og med voldelige konflikter – mange andre steder i verden,
                  klarer vi i Stortinget faktisk å finne de bredeste løsningene. 

Én av de tingene vi gjør, handler om andre tros- og livssynssamfunn. Vi foreslår
                  at vi for første gang skal grunnlovfeste at alle tros- og livssynssamfunn har den
                  samme retten til likeverdig behandling fra staten. Vi endrer § 2, som i dag sier
                  at statens religion er den evangelisk-lutherske, og får et bredere verdigrunnlag
                  for hele samfunnet. Samtidig slår vi fast at vi fortsatt skal ha et bånd mellom
                  staten og Den norske kirke. 

Vi møter jo dette konfliktområdet i mange, mange ulike sammenhenger. De seneste
                  ukenes hĳabdiskusjon er kanskje et aktuelt eksempel. Jeg tror det må håndteres på
                  alle disse ulike områdene, hver for seg, i sine sammenhenger. Men at det også
                  settes i en større sammenheng og diskuteres helhetlig, det er jeg helt enig med
                  representanten Skei Grande i at vi trenger. 

 Jeg konkluderer med at statsråden er enig med meg i det, men ikke vil bidra til at
                  vi får en sånn debatt inn i Stortinget. 

Men han reiste også et annet spørsmål, og det gjaldt håndteringa av hĳabdebatten.
                  Vi har nå hatt flere debatter som toucher forholdet mellom individ og religion og
                  fellesskap/stat og religionene. Regjeringa har håndtert det litt ulikt. Jeg skal
                  ikke nå si hva jeg mener om den håndteringa, men mener statsråden, fra en
                  kirkeministers ståsted, at Regjeringas håndtering har vært ideell for kårene for
                  debatten om religionens plass i det offentlige rom? 

 Jeg mener i hvert fall at konklusjonene er veldig gode, sett fra både
                  kirkeministerens og ytringsfrihetsministerens ståsted. 

Regjeringen foreslår nå noe som den forrige regjeringen ikke foreslo, nemlig å
                  oppheve blasfemiparagrafen. Det mener jeg er et riktig skritt. Den har ikke vært
                  brukt på mange tiår, og det gir ytringsfriheten enda større rom i hvert fall
                  formelt, selv om det reelle rommet allerede har vært der. Samtidig skal ytringer
                  og ytringsfrihet brukes med ansvarlighet. Selv om vi har en ytringsfrihetsrett,
                  har vi også et ansvar for ikke å tråkke på andre menneskers viktigste integritet,
                  f.eks. deres tro. Selv om vi har en rett til det, er det veldig fornuftig å nærme
                  seg andre mennesker med en ansvarlighet. 

Samtidig har samfunnet rett til å si hva vi ikke aksepterer i religionens navn. Vi
                  aksepterer f.eks. ikke omskjæring, selv om det skulle skje i en religions navn. Vi
                  aksepterer ikke tvangsekteskap. Vi aksepterer ikke en rekke andre ting, selv om
                  det skjer i religionens navn. Der har vi en rett som samfunn til å sette ned visse
                  regler. 

 Det blir oppfølgingsspørsmål – Odd Einar Dørum. 

 Dette er landets viktigste talerstol. Her diskuterer vi det meste. 

Grunnen til at Venstre nå, gjennom Trine Skei Grandes innlegg, har løftet
                  spørsmålet om vi ikke skal løfte og diskutere religionspolitikk, har jo statsråden
                  berørt. Det må være påtrengende å kunne gjøre det, når vi opplever at dialog etter
                  alles oppfatning ytrer seg vitalt, skikkelig og ordentlig på Litteraturhuset,
                  først etter Gaza-demonstrasjonene og så om blasfemi. Da må det i et storting, hvor
                  vi, som statsråden har sagt, har klart å samle oss om en verdiparagraf i
                  Grunnloven, være mulig å gå inn på den krevende debatten som Trine Skei Grande tok
                  opp. For å stille spørsmålet til statsråden: Ser han ikke poenget med å diskutere
                  hvordan trosfrihet kan vernes i et samfunn med mange religioner uten å krenke
                  andre menneskerettigheter? Det er jo det som er kjernen i det vi må kunne
                  diskutere. Det blir litt spesielt når det settes likhetstegn mellom f.eks. det å
                  bære en hĳab og kjønnslemlestelse. Da er, med respekt å melde, ikke
                  opplysningsnivået høyt i debatten. 

 Hvis Stortinget skal ha som ambisjon å sørge for at kunnskapsnivået og
                  opplysningsnivået er høyt nok i samtlige debatter, tror jeg vi får mange
                  stortingsmeldinger framover, men at denne talerstolen bør brukes også til å
                  diskutere de spørsmålene som representantene Skei Grande og nå Dørum tar opp, er
                  jeg helt enig i. Jeg skal gjerne bidra til det. Enten den riktige måten er å legge
                  fram en bred stortingsmelding om religionspolitikken i sin helhet, eller å legge
                  til rette for at vi får disse debattene i andre sammenhenger, skal jeg gjerne som
                  både kirkeminister og som statsråd ansvarlig for de ulike trossamfunnene – og
                  ytringsfrihetsminister, vil jeg understreke – være med på å bidra til det. Det er
                  en av våre viktigste debatter. I fjor hadde vi et mangfoldsår, som også handlet
                  veldig mye om dette. Hvordan går vi fra å være et homogent til å bli et
                  flerkulturelt og flerreligiøst samfunn, hvordan utnytter vi de gode tingene ved
                  det, og hvordan håndterer vi de problemene som også skapes ved det? Dette er en
                  svært viktig debatt, som selvsagt også hører hjemme i Stortinget. 

 Per Sandberg – til oppfølgingsspørsmål. 

 La meg først få lov til å knytte en kommentar til representanten Skei Grande og
                  Venstre, for jeg synes det er meget interessant at Venstre nå ønsker en debatt på
                  bred front om religion, tradisjon og det som måtte være knyttet til det. Men
                  samtidig har de en partileder som vil ekskludere Norges nest største parti fra å
                  delta i denne debatten. Det synes jeg er litt parodisk, for å si det rett ut. 

Men mitt spørsmål til statsråden er: Hvis man eventuelt skulle legge fram en slik
                  melding, hvilke utfordringer ser statsråden for seg f.eks. i forhold til en
                  høringsprosess, og hvilke utfordringer ser statsråden for seg i forhold til at man
                  i denne sal nærmest skulle vedta begreper og innhold i de forskjellige religionene
                  og hvilke skiller det er mellom tradisjoner og religionsutøvelse? Det kunne ha
                  vært interessant med en slik debatt, selvfølgelig, men jeg er ikke så sikker på at
                  det ville skape noen harmoni eller noen bedre dialog hvis Det norske storting
                  skulle definere de forskjellige begrepene og innholdet i de forskjellige
                  religionene. 

 Det viktigste med debattene i Stortinget er først og fremst å legge grunnlaget for
                  lovene, budsjettvedtakene, handlingene og strategiene i det offentlige. Å redusere
                  Stortinget til en ren diskusjonsklubb tror jeg det er få som er interessert i, så
                  det må være knyttet til den type tiltak. Men vi ser jo hvordan toleranse, respekt
                  og også vår evne til å sette noen felles normer i et samfunn hele tiden utfordres
                  av at vi har blitt et mer flerkulturelt og flerreligiøst samfunn. Dette møter vi
                  på felt etter felt. Nå har vi hatt en del aktuelle saker i den siste måneden, som
                  delvis er helt konkrete saker – skal man eller skal man ikke bruke hĳab i
                  politiet, skal man eller skal man ikke ha en blasfemiparagraf osv. – men som
                  selvsagt bygger på en grunnleggende forståelse av hvordan vi skal håndtere et
                  flerkulturelt og flerreligiøst samfunn. At den debatten bør tas også i Stortinget,
                  er jeg enig med Skei Grande i, og jeg tror også at hennes partileder mener at Per
                  Sandbergs partileder bør få lov til å delta i den debatten, men kanskje på en måte
                  som bygger bro, istedenfor å skape nye konflikter. 

 Ine Marie Eriksen Søreide – til oppfølgingsspørsmål. 

 Kravet om en tydeligere religionspolitikk har blitt reist fra flere hold, senest i
                  går av Erling Rimehaug i en kommentarartikkel i Vårt Land. Det skjer i en tid hvor
                  mange opplever at det er trangere kår for religionsutøvelse og for
                  religionsfrihet. Vi opplever debatter som handler om hvorvidt Frelsesarmeen skal
                  få statsstøtte eller ikke ut fra sine politiske meninger, og vi opplever en
                  diskusjon om blasfemiparagrafen, som Regjeringa ikke håndterte spesielt elegant,
                  ei heller hĳabdebatten. Poenget er at mange er av den oppfatning at det nå er
                  vanskeligere å ha og utøve religionsfrihet, fordi det er et sterkt ønske om at
                  staten skal styre innholdet i religionene. Statsråden kommer jo selv fra et parti
                  der det har vært tradisjon. 

Er statsråden enig i at det må være respekt for trossamfunn som sådanne, og at
                  religionspolitikk ikke handler om politikk for styring av religioner, men om
                  politikk for ivaretakelse av religionsfrihet? 

 Jeg tror det er veldig vanskelig å finne noe slags empirisk grunnlag for å hevde
                  at trosfriheten i Norge er i ferd med å begrenses. Tvert imot er jo Norge kåret
                  til et av de landene som har absolutt størst religionsfrihet. Det vi gjør i det
                  store kirkeforliket, som representanten Eriksen Søreide og jeg jobbet med sammen i
                  fjor vår, handler jo bl.a. om løsere bånd mellom staten og Den norske kirke og
                  større mulighet for Den norske kirke til f.eks. å utpeke sine egne religiøse
                  ledere. Vi har et helt unikt finansieringssystem i Norge, hvor ikke bare Den
                  norske kirke, men alle andre tros- og livssynssamfunn betales av den norske stat
                  for sin virksomhet. Det er ikke i veldig mange land du finner et tilsvarende
                  system. Så omfattes også trossamfunnene av norske lover og regler. Du kan ikke
                  bryte regnskapsloven f.eks. selv om du tilhører et trossamfunn. Men der hvor
                  norske lover og regler bryter med trosretninger, eller prinsipper innenfor
                  trossamfunnene, må vi finne praktiske løsninger. Trosfriheten er veldig, veldig
                  viktig, men enkelte andre lover er også viktige i det norske samfunnet, og noen
                  felles regler skal vi ha. Det er jeg helt sikker på at Eriksen Søreide også er
                  enig i. 

 Dagrun Eriksen – til oppfølgingsspørsmål. 

 I den nevnte kommentaren til Erling Rimehaug står det at Regjeringen er blitt
                  drevet 

«fra sak til sak, og fra tabbe til tabbe (…) Det tjener bare dem som vil fiske
                     i det grumsete vannet som oppstår etter slik røre som vi nå har hatt.» 

Og vi ser at det største opposisjonspartiet i Stortinget sitter klar både med
                  fiskestenger og agn for å hente fangsten. 

Regjeringen har snublet. Men jeg tror at det overordnede spørsmålet her handler om
                  løsningen skal være at religionen blir i det private og lukkede rom, eller om vi
                  må våge å delta i debattene og anerkjenne hvilken plass religion faktisk har for
                  oss som samfunn og ikke minst for enkeltmenneskers handlinger og uttrykk. Er det
                  slik at Regjeringen er enig i at vi trenger mer plass til religion i det
                  offentlige rom, eller er man enig med den danske statsministeren, som mener at
                  religion ikke skal ha plass i det offentlige? 

 Jeg og Regjeringen er sterke tilhengere av tros- og religionsfriheten. Vi er
                  sterke tilhengere av at man får organisere seg og ha sine seremonier og møter
                  fritt, og vi er også tilhengere av at man får kommunisere sitt budskap ut i det
                  offentlige rom. Men dette er jo ikke noe som staten kan styre. Vi kan
                  tilrettelegge, bl.a. vedtok vi i går NRK-plakaten, som sier at NRK skal formidle
                  Norges religiøse og kulturelle arv og også det mangfoldet av religioner som finnes
                  i Norge, men for øvrig er det opp til de ulike trossamfunnene å markedsføre sin
                  virksomhet og drive misjonsvirksomhet – noe jeg er sikker på at representanten
                  Dagrun Eriksen er helt enig med meg i. Vi kan ikke fra statens side ta over det,
                  men vi kan legge til rette, først og fremst gjennom god finansiering og ved å
                  sørge for stor høyde for ytringsfrihet og mulighet til å nå ut med sitt budskap.
               

 Da er den muntlige spørretimen over, og vi går over til den ordinære spørretimen.
               





                    
                    
                    

  Det er ingen endringer i den oppsatte spørsmålslisten. Vi går da til første
                  spørsmål, som er fra representanten Arne Sortevik til samferdselsministeren. 

– Statsråden er ennå ikke kommet, så vi venter litt. 

– 

Da er statsråden til stede, og vi starter den ordinære spørretimen. 





                    
                    








        

Spørsmål 1 


    
        

Spørsmål 2 


    
        

Spørsmål 3 


    
        

Spørsmål 4 


    
        

Spørsmål 5 


    
        

Spørsmål 6 


    
        

Spørsmål 7 


    
        

Spørsmål 8 


    
        

Spørsmål 9 


    
        

Spørsmål 10 


    
        

Spørsmål 11 


    
        

Spørsmål 12 


    
        

Spørsmål 13 


    
        

Spørsmål 14 


    



                    

