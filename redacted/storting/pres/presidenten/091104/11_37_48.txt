 Vi går videre til spørsmål 6, fra representanten Per Roar Bredvold til nærings- og handelsministeren. Men jeg ser ingen nærings- og handelsminister i salen. Jeg regner med at han er klar over at han ikke lenger er kulturminister! Da får vi gå videre til neste spørsmål. Men jeg ser heller ingen samferdselsminister her, som tidligere var kommunalminister. Vi er da nødt til å ta en pause inntil en statsråd måtte behage å befinne seg i salen. Presidenten må nok si etter 28 års fartstid her at dette er en ganske uvanlig type pause.


– Vi har nå fått beskjed om at ingen av de tre statsrådene som skal besvare de kommende spørsmål i spørretimen, er i huset. Derfor tar Stortinget pause, og det vil bli ringt når spørretimen gjenopptas.


Møtet avbrutt kl. 11.41.


---


Stortinget gjenopptok sine forhandlinger kl. 11.45.


President: Per-Kristian Foss

 Stortinget fortsetter da behandlingen av spørretimen. Presidenten vil innskjerpe overfor de statsrådene som ikke var til stede, betydningen av å utvise respekt for Stortinget ved å være til stede i spørretimen.






                

