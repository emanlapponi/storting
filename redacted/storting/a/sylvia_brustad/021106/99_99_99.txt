 Jeg vil få stille følgende
spørsmål til miljøvernministeren:

«Jeg viser til svar på skriftlig
spørsmål nr. 4 fra representanten Klungland om
sjøboder i Kristiansand. Statsråden sier
i dette svaret at han «ikke har grunnlag for å gå nærmere
inn i denne saken», idet statsråden «forutsetter at
kommunen og fylkesmannen håndterer den videre». Fram
til nå er det vist en passiv holdning fra disse. Statsråden
har det overordnede ansvaret for at lovens intensjon
blir fulgt opp.

Fraskriver statsråden seg dette overordnede
ansvaret?»

 Jeg er selvfølgelig fullt klar over at
det ikke er miljøvernministerens oppgave å gripe
inn i alle enkeltsaker rundt omkring i Norges land. Men
jeg er nok skuffet over at statsråden i denne typen saker
igjen viser at han inntar en vente og se-holdning: Han skal følge
utviklinga nøye, det er sendt brev osv. Det er vel og bra,
men imens bygges strandsonen ned.

Det tilfellet jeg nå tar opp i Kristiansand
kommune, er av prinsipiell karakter, og spørsmålet
mitt blir: Vi har ikke sett veldig stor aktivitet fra
Kristiansand kommunes side for å gå inn
og se på det som i hvert fall er påståtte ulovligheter – jeg
kan ikke gå god for det – og sjekke
ut det. Vi har heller ikke sett en veldig aktiv holdning
i forhold til fylkesmannen. Betyr dette allikevel at statsråden bare
vil lene seg tilbake, og så får vi se hva som
skjer? Eller er det sånn at miljøvernministeren
tar det ansvaret miljøvernministeren har for å sørge
for at lover som Stortinget har gitt, faktisk blir overholdt – hvilket
jeg tviler på i dette tilfelle?

 Jeg syns det er bra at man tar æren
for ting man har ansvaret for, men kanskje bør det også være
sånn at man tar ansvar for ting som man har ansvar for.

Jeg har ikke noe imot at det er sendt
et brev, men jeg tror bare ikke det er nok.
Hvis vi mener at den utviklinga som nå skjer
i strandsonen, ved at det nedbygges langs hele Oslofjorden,
fra svenskegrensa til Sørlandet – og
for så vidt også i dette tilfellet – er
et problem i forhold til allmennhetens tilgjengelighet,
hvilket 

vi

 mener, ja, så må vi være
villige til å endre loven. Da holder det ikke å snakke
om brev som er sendt, eller at man skal følge
utviklingen, for i så fall betyr det at man godtar at en
sånn nedbygging skjer. Og i dette tilfellet må jeg bare
si: Hva vil miljøvernministeren konkret gjøre,
bortsett fra å si at saken nå ligger i hendene
til kommunen og fylkesmannen? Kan vi stole på at miljøvernministeren
følger opp denne saken, slik at vi er sikre på at
det blir i orden, hvis det er noe som er i uorden i denne saken?

