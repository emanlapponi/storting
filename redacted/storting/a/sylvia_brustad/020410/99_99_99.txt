 Jeg vil få stille følgende
spørsmål til miljøvernministeren:

«Store mengder lavradioaktivt avfall
fra oljeindustrien blir i dag midlertidig lagret flere steder langs
kysten vår. Blant annet i forbindelse med opphogging av
plattformer blir det avdekket mer av denne typen avfall. SIM Næring
mener de kan ta i bruk en metode der en oppnår 98
pst. volumreduksjon av avfallet. Det resterende avfallet vil da
ha en høyere stråleverdi. Institutt for energiteknikk sier
nei til å lagre restavfallet permanent i Himdalen.

Vil statsråden bidra til å finne
permanente løsninger for slikt avfall?»

 Jeg takker statsråden for svaret og
syns det er bra at det gis positive signaler i forhold til at det
er behov for å finne permanente lagringsplasser. Men jeg
vil nok si det på en måten at her tror jeg det
er viktig at det skjer i et hurtig tempo. Jeg tror det er viktig at
et land som Norge, som ved miljøvernminister Børge Brende
har kritisert f.eks. England i forhold til Sellafield, også feier
for egen dør og så raskt som mulig sikrer at vi får
permanente lagringsplasser for denne type avfall, som etter
hvert har blitt et ganske stort problem, og ikke
ser ut til å minske heller framover.

Det som imidlertid er litt uklart for meg,
er om statsråden mener at det er Sokndal som
her er best egnet, eller om statsråden mener
at det faktisk er Himdalen som er det, eller hva statsråden
tenker, og ikke minst i hvilket tempo statsråden
tenker seg dette. Og det neste er at jeg er litt overrasket over
at den metoden jeg viste til fra Stord, ikke er kjent
for Strålevernet, men det vil jeg selvfølgelig
ta med meg tilbake til bedriften. Jeg har oppfattet det sånn
at det har vært kjent både for Strålevernet
og også for Institutt for energiteknikk.

 Jeg skal bringe dette tilbake til bedriften
på Stord, som jeg sjøl har vært og besøkt.
Jeg synes personlig i hvert fall dette høres veldig interessant ut,
sjøl om jeg ikke er noe fagmenneske. Det jeg
også har notert meg, er at Bellona støtter denne
metoden og derved også går god for det.
Men dette skal jeg ta med meg tilbake, slik at vi får sørget
for kontakt med Strålevernet, noe det ifølge Strålevernet ikke
har vært.

Det er fint at miljøvernministeren også er
enig i at det er behov for et permanent lagringssted for dette avfallet, som
nå står oppbevart på ulike steder langs
kysten. Men kan jeg bare spørre igjen: Når
mener statsråden at et slikt lagringssted bør være oppe å gå?
Hva vil statsråden gjøre for å få fortgang
i dette arbeidet, og hvor mener statsråden det
mest egnede stedet å lagre dette på er?

