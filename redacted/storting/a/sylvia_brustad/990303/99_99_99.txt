  Jeg vil få stille følgende
spørsmål til kommunal- og regionalministeren:

«Den 22. februar 1999 uttalte statssekretær
Per N. Hagen til NRK at rasjonalisering og omorganisering
i statlige etater bør stanses inntil et nytt regelverk
som skal føre til at man får en samlet oversikt
over virkningene for distriktene, er på plass. Uttalelsene
ble gjentatt i Nationen 23. februar 1999.

Er statsråden enig i at alle omorganiseringsprosesser
i staten nå skal stanses, og hvor lenge skal Regjeringen eventuelt
vente med å effektuere allerede vedtatte omstillingsprosesser?»

  Jeg syns det var litt betryggende å høre
svaret fra statsråden, som er noe annet enn det statssekretær
Per. N. Hagen har uttalt i diverse medier – det blir i
hvert fall understreket at vedtatte omstillingsprosjekter
skal gå sin gang. 

Jeg aner likevel en viss nyanse mellom det
Regjeringen nå sier, og det  Arbeiderpartiet står
for. Vi har nemlig sagt helt klart fra om at når det gjelder
enhver omstilling, endring, eller rett og slett justering av det
som skjer ute i kommunene i tråd med den virkeligheten
vi lever i, er det brukernes interesser som må stå i
sentrum. Det er det vi må prøve å forholde
oss til også når vi snakker om eventuell samlokalisering
eller sammenslåing av offentlige kontorer. Og noe av det
jeg oftest  blir møtt med når jeg er ute og prater
med folk, er at folk er veldig lei av å gå fra
det ene offentlige kontoret til det andre og fortelle livshistorien
sin på nytt og på nytt, f.eks. på arbeidskontoret,
trygdekontoret eller sosialkontoret. Jeg tror vi har alt å tjene
på på sikt å få gjort dette
om til én dør, slik at man har én person å forholde
seg til. Jeg vil spørre om statsråden er enig
i dette.

  Jeg vil få stille følgende
spørsmål til arbeids- og administrasjonsministeren:

«Vi hører nå daglig
om oppsigelser, permitteringer og konkurser i næringslivet.
Spesielt utsatt er olje- og verftsindustrien og bygge-
og anleggssektoren. I tillegg regner 62 pst. av kommunene med bemanningsreduksjoner
i løpet av 1999, ifølge Kommunal Rapport.

Hvor mange arbeidsplasser må gå tapt
før Regjeringen vil foreta seg noe?»

  Jeg er bekymret for utviklinga på arbeidsmarkedet,
men det virker ikke som Regjeringa er like bekymret. Regjeringa
har også med støtte fra høyrepartiene
her i huset mer enn halvert arbeidsmarkedstiltakene fra i fjor til
i år, og det virker ikke som om Regjeringa har særlig
stor beredskap for å møte den ledigheten som så å si
alle faginstanser sier vil komme.

Jeg vil også si at Regjeringa har
ført en økonomisk politikk som har gitt svært
høye renter med påfølgende problemer
også for næringslivet. I alle fall er det slik
at det nå hver dag i mange fylker både er oppsigelser
og permitteringer, og permitteringsvarslene er økende.
Når Arbeidsdirektoratet sier at ledigheten høyst
sannsynlig vil øke med 15 000 gjennom året,
syns jeg det er grunn til å sette inn kreftene på å forebygge økende
ledighet, som er en mye bedre medisin enn å reparere hvis
ledigheten biter seg fast på et høyere nivå.

Jeg har lyst til å spørre
statsråden: Hva har statsråden tenkt å gjøre?
Vil statsråden reversere kuttet i arbeidsmarkedstiltakene?
Vil Regjeringa sette i verk tiltak som kan bidra til å møte
den truende nedbemanninga i industrien langs kysten? Vil Regjeringa
også bidra i lønnsoppgjøret for å få på plass
en viktig etter- og videreutdanningsreform?

