Jeg vil få stille følgende spørsmål til finansministeren:




«I finansdebatten den 30. november 1998 tilbakeviste finansminister Restad påstander om at det vil bli høyere arbeidsledighet neste år. Flere faginstanser, blant annet Arbeidsdirektoratet, Statistisk sentralbyrå, Norges Bank og Den norske Bankforening, sier at ledigheten kan komme til å øke neste år.




Hvilke tall og hvilke faginstanser er det Regjeringen baserer sine anslag for arbeidsledigheten neste år på?»




 Jeg takker statsråden for svaret, men jeg er ikke fornøyd med det. Jeg synes heller ikke statsråden svarte på det jeg spurte om, men jeg forstår finansministeren slik at han fortsatt står på det han sa i finansdebatten om at vi ikke har en økende ledighet framfor oss. Imens har Regjeringa halvert antall arbeidsmarkedstiltak, og da må en konstatere at Regjeringa tar sjansen, tar ikke dette på alvor og har ingen beredskap i forhold til økende ledighet. Imens mister mange jobben. 




Alle faginstanser jeg kjenner til, sier at ledigheten vil øke. Arbeidsdirektoratet gav beskjed til Regjeringa allerede den 15. oktober i år at den kom til å øke fra 50 000 til 70 000 neste år. Da blir mitt spørsmål igjen: Hvilke faginstanser er det Regjeringa baserer sine anslag på? Jeg har ikke hørt om dem. Og hvorfor er det slik at Regjeringa ikke stoler på den underliggende etaten som kanskje er den som har mest greie på utviklinga på arbeidsmarkedet framover, nemlig Arbeidsdirektoratet? Direktoratet har gitt Regjeringa klar beskjed om at sannsynligheten for at ledigheten vil øke neste år, er veldig stor, og at den kommer til å øke med i hvert fall 20 000 personer.




