 Jeg vil få stille følgende
spørsmål til kommunal- og regionalministeren:

«Stortinget sluttet seg til at 20
kommuner skulle få forsøke med rammefinansiering
av øremerkede tilskudd. Signaler fra flere kommuner tyder
nå på at det de får lov til å disponere
over selv, blir så lite at det er grunn til å stille
spørsmål ved hele forsøket.

Mener statsråden slik forsøket
nå ser ut, at vi vil få noe særlig store
erfaringer med forsøket, og mener statsråden at
forsøket lenger er reelt?»

  Jeg takker statsråden for svaret, og
er i og for seg glad for at sluttstreken ikke er satt i denne saken.
Det er helt åpenbart, syns jeg, at mange av de kommunene
som er tatt ut til å være med i forsøket,
nå føler at de er i en helt annen situasjon enn
det de ble forespeilet da de søkte om å få lov
til å bli en av de 20 kommunene. Et eksempel er Stavanger
kommune, som ble forespeilet at de skulle få disponere
250 mill. kr sjøl. Slik situasjonen sett fra deres synspunkt
nå ser ut, sitter de igjen med 30 mill. kr. Hvis det skulle
bli resultatet, noe jeg håper at det ikke blir, vil det
bety at det blir et forsøk som ikke har noen verdi. Hvis
vi skal prøve ut dette, og det har Stortinget sagt ja til, må vi
også tørre å bruke penger på det.
Hvis ikke, mener jeg at vitsen med hele forsøket ikke lenger
er der, og da bør en i så fall droppe det, noe
jeg syns ville være trist. Jeg håper at det statsråden
her har sagt, betyr at en vil jobbe videre med det, og at en vil
sørge for at Stavanger og andre kommuner får betydelig
mer penger som de sjøl kan bestemme over, enn det det ligger
an til pr. i dag.

