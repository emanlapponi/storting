  Jeg vil få stille følgende
spørsmål til miljøvernministeren:

«Jakt og fiske har lange tradisjoner
i Norge. For mange er det en viktig kilde til rekreasjon. Denne
kvalitet er det viktig at vi utvikler og tar vare på for
fremtidige generasjoner. Da er det viktig at alle har
denne muligheten til jakt og fiske. Arbeiderpartiet ønsker å fastsette
rammepriser for jakt og fiske på privat grunn.

Vil statsråden følge opp
dette?»

  Jeg syns statsråden er litt uklar
i svaret. Det som jeg syns er bra i det statsråden sier,
er at han ønsker at alle skal ha god
tilgjengelighet til naturen. Men jeg vil også si
her som jeg tror jeg sa i den forrige spørretimen,
at det faktisk er handling som teller, og ikke ord.

Jeg registrerer at statsråden prøver å lage
et skille i allmennhetens rettigheter i forhold til jakt og fiske
på et rent formalistisk grunnlag. For Arbeiderpartiet
er det å kunne drive med jakt og fiske også noe
som vi definerer under allmennhetens rettigheter, at det er noe alle
må kunne ha mulighet til, uansett hvor rik eller
fattig man er.

Jeg vil også sitere en kollega
av statsråden, Bjørn Hernæs fra Hedmark,
som til Hamar Arbeiderblad den 14. august i år sa som følger:

«Markedet
må bestemme prisen. … Jakt,
fiske og turisme er store vekstnæringer. Det grunneieren
vil ha, og det brukerne er villige til å betale, må bestemme
prisen på jakt og fiske.»

Det betyr at markedet skal bestemme. Er statsråden enig
i det?

  Jeg velger å tolke det statsråden sier,
positivt – på den måten at jeg velger å forstå det
slik at hans representanter i komiteen er fristilt
i forhold til det Ansgar Gabrielsen og Bjørn Hernæs
har uttalt, at det er markedet som skal bestemme. I så fall
er jeg glad for det, for da øyner jeg muligheten for at
det kan være mulig å oppnå flertall
for rammepriser på dette området. Hvis den tolkningen
er gal, vil jeg gjerne ha svar på det. Poenget er jo, når
arbeiderpartiregjeringa i sin tid gikk inn for rammepriser, og i
forbindelse med den meldinga vi nå skal behandle: Preventive
hensyn er én ting, en annen ting er at i deler av landet
er det etter hvert blitt så dyrt at det ikke
er alle som har råd til dette. Det er en utvikling
som Arbeiderpartiet ønsker å hindre.
Derfor er det viktig å få avklart hva statsråden
her mener. Hvis det ligger i det at hans representanter i komiteen
har friere tøyler enn det tidligere Høyre-representanter
har hatt, er jeg selvfølgelig glad for det.

La meg på tampen også legge
til: Når statsråden sier at landbruket
må hente inntekter annetsteds fra, går jeg ut fra
at det kuttet på 300 mill. kr som Regjeringa har
lagt opp til, ikke skal oppveies av dyrere priser på jakt
og fiske i den størrelsesorden, for da er vi i alle
fall ute på helt ville veier.

