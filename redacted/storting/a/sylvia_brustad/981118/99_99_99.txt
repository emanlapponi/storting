 Jeg vil få stille følgende
spørsmål til arbeids- og administrasjonsministeren:

«I Hamar Arbeiderblad 19. oktober
1998 kunne vi lese at flere og flere virksomheter søker
etter stadig yngre folk når nye stillinger skal besettes.
Mange stillingsannonser er rettet mot mennesker under
35 år. Det er positivt at unge folk er ettertraktet på arbeidsmarkedet,
men det er bekymringsfullt at mange arbeidsgivere ifølge
avisen ikke ser verdien av at folk som er over 35 år, også har noe å bidra
med i arbeidslivet.

Hva mener statsråden om denne utviklingen,
og hva kan gjøres for å endre den?»

   Jeg takker statsråden for svaret og
er selvfølgelig enig i at det er aller mest grunn til bekymring
for de eldste arbeidstakerne og de som er langtidsledige.  Men jeg
må jo også si at det er en skremmende utvikling
når flere bedrifter i mitt eget fylke søker etter
folk som er til og med under 35 år.  Samtidig ser vi i en
Oslo-avis i dag at det blir tøffere og tøffere
på arbeidsmarkedet, at en skal være frisk og såkalt
vellykket og arbeidsfør hele tida for å kunne
delta i arbeidslivet.  Det er en utvikling som skremmer.

Jeg synes det er fint at man ser spesielt på situasjonen for
eldre arbeidstakere.  Men jeg må jo si at dette blir litt rart
sett i lys av det budsjettet som Regjeringa sjøl har lagt
fram.  Jeg vil derfor spørre:  Synes statsråden
at Regjeringas forslag om nesten en halvering av arbeidsmarkedstiltaka
for neste år er et godt bidrag for å hjelpe nettopp
langtidsledige og eldre arbeidstakere?

