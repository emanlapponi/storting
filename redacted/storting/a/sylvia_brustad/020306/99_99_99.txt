 Jeg vil få stille følgende
spørsmål til utdannings- og forskningsministeren:

«Høgskolen i Hedmark driver
med en spredt kultur, en bred studieportefølje og en dominans
av profesjonsutdanninger. Den nye finansieringsmodellen for universitets-
og høgskolesektoren har trådt i kraft som en forsøksordning
fra i år. I modellen, som inneholder flere elementer, kommer
Høgskolen i Hedmark svært dårlig ut i
tildeling av basiskomponenten og i den totale tildeling.

Hva kan statsråden gjøre
for at skolen ikke kommer urimelig dårlig ut
av den nye finansieringsmodellen?»

 Jeg takker statsråden for svaret, men
jeg er nok litt overrasket over at statsråden mener
at Hedmark ikke kommer dårlig ut – hvis
jeg forstod statsråden rett. Da er det i hvert fall slik
at Høgskolen i Hedmark og statsråden har totalt
ulike virkelighetsoppfatninger. Ifølge Høgskolen
i Hedmark vil skolen tape om lag 20 mill. kr. Det er svært
mye, og det vil også sette den desentraliserte
strukturen i fare.

Jeg forstår det slik at den nye finansieringsmodellen skal
stimulere til økt effektivitet og produksjon. Det vi nå opplever
ved Høgskolen i Hedmark, er at skolen blir straffet fordi
de i basisåret hadde en svært høy vekttallsproduksjon.
Mener statsråden at dette er helt feil oppfattet,
og mener statsråden det er et problem
at en taper 20 mill. kr? Eller mener statsråden
at dette ikke vil ha noen negative konsekvenser
for Høgskolen i Hedmark?

 Jeg takker statsråden igjen for svaret.

Jeg synes det er noe rart ved modellen, i hvert
fall slik den nå fungerer i praksis, og det er at de som
var effektive da dette ble beregnet, straffes på bakgrunn
av det. Jeg hører statsråden sier at
dette skal evalueres, og det er bra. Men det jeg er redd for, er
at mens gresset gror, så dør kua. Mitt spørsmål
er: Vil statsråden ta et initiativ
til å justere modellen – en modell som gjør
at Høgskolen i Hedmark og, så vidt jeg skjønner,
den i Telemark som også har en spredt struktur,
kommer særdeles uheldig ut i en overgangsfase – og
gjøre noe med den? Og vil også statsråden være åpen
for å ta et møte med Høgskolen i Hedmark
for å snakke om dette?

