 Jeg vil få stille følgende
spørsmål til miljøvernministeren:

 «Det er viktig å sikre at alle
kan ferdes fritt i strandsona. Selv om det er innført
generelt byggeforbud i strandsona, bygges det likevel mye. Aftenposten
skriver at det siden 1982 er gitt tillatelser til 7 800 nybygg rundt Oslofjorden.
I Stoltenberg-regjeringens stortingsmelding om friluftsliv nevnes
det tiltak som vil avgrense ytterligere bygging i strandsona. Da
den nye Regjeringen ikke har trukket friluftsmeldinga,
regner jeg med at statsråden støtter forslagene.

Når vil disse lovendringene bli forelagt
Stortinget?»

  Jeg er glad for signalene fra miljøvernministeren
om å slå ring om allemannsretten, som er litt
i strid med Høyres stortingsvalgprogram, som er klart på at
lokale myndigheter fortsatt skal ha fritt fram, uansett negative
konsekvenser – i hvert fall slik vi leste det – og
at partiet ikke vil innskrenke den private eiendomsretten.

Kan miljøvernministeren forsikre om
at Høyre, miljøvernministeren og Regjeringa vil
støtte Arbeiderpartiets forslag om en ny regel
i friluftsloven som strammer inn muligheten for å gi dispensasjon
til å bygge i strandsonen, for å slå fast
at retten til fri ferdsel uansett skal gjelde de første
25 meter fra strandsonen?

  Det kan vel ikke herske
noe tvil om at det har skjedd en ganske betydelig undergraving av
det stortingsvedtak som ble fattet her i huset for om lag
35 år siden, da Stortinget var veldig framsynt når
det gjaldt byggeforbud i strandsonen. Vi kan godt ta en diskusjon
om hvilket lovverk ting hører hjemme i, og jeg er selvfølgelig
klar over at noe tilhører friluftsloven og andre
ting tilhører plan- og bygningsloven. Men det som er det
interessante spørsmålet her, er om man vil sette
makt bak ordene om å trygge allmennhetens rett til fri
ferdsel også i strandsonen, og at man faktisk
akter å handle i den forbindelse.

Derfor er igjen mitt konkrete spørsmål:
Vil Regjeringa og miljøvernministeren bidra til å støtte
forslag fra Arbeiderpartiet som gjør
at det blir vanskeligere å få dispensasjoner,
og at det blir vanskeligere å få bygge i strandsonen,
slik at vi faktisk kan sørge for at det blir mer allemannsrett
og mer fri ferdsel? Det er det dette handler om. Ord er vel og bra,
men det er handlinger som teller.

