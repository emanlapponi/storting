 Jeg vil stille følgende spørsmål til
helseministeren:

«I det siste har vi fått
særdeles urovekkende opplysninger om at det er avdekket
alvorlige forurensninger i Mjøsa. Offentlige myndigheter
har advart kvinner i fruktbar alder og barn mot å spise ørret
fra Mjøsa. Mange tusen mennesker har også Mjøsa
som drikkevannskilde og er nå urolige over kvaliteten på drikkevannet
og om det kan være farlig å drikke det.
Dersom det også viser seg at vannkvaliteten ikke
er god nok, er dette meget alvorlig.

Hva vil statsråden gjøre
for å finne ut om vannet i Mjøsa trygt kan drikkes?»

 Jeg takker statsråden for svaret, og
er glad for at statsråden til en viss grad kan berolige befolkningen
rundt Mjøsa med at drikkevannet i hvert fall så langt
en vet nå, ikke ser ut til å ha store
konsentrasjoner av miljøgifter.

Men jeg forstår at folk er bekymret
når de blir advart mot og rett og slett frarådet å spise
fisk over en viss størrelse. Derfor mener jeg
at det kanskje bør gjøres enda mer.
Jeg synes det er positivt at Mattilsynet nå, i samarbeid
med Statens forurensningstilsyn, skal se på dette, men
jeg tror en bør gjøre enda mer for å undersøke
og kvalitetssikre drikkevannet og for å stanse forurensingen
i Mjøsa. Jeg tror det er viktig nå at en undersøker
dette. Hva har egentlig skjedd her? Hva kan gjøres for å rydde
opp? Jeg mener også det er særdeles
viktig at en fortsetter å ha en sterk
overvåking av det som nå skjer i Mjøsa – altså noe
utover det helseministeren her tar til orde
for.

Mitt oppfølgingsspørsmål
blir: Vil statsråden ta ytterligere initiativ
for at befolkningen rundt Mjøsa skal være trygg både
på vannet og på fisken?

 Jeg er glad for statsrådens svar, at
utviklingen vil bli fulgt nøye. Slik jeg leser statsråden, betyr
det også at han er villig til å bruke
noe mer penger både på å overvåke
og på å iverksette tiltak
som måtte være nødvendige.

Jeg er også enig med statsråden
i at det er viktig at det kommer ut informasjon, og at en er villig
til å bruke penger også på det,
slik at folk vet hva de har å forholde seg til, og at det ikke
gis uklare signaler, slik vi i en periode så fra
Mattilsynet når det gjaldt f.eks. spørsmålet
om å spise fisken. Det er det nå ryddet opp i,
heldigvis. Det er viktig at det blir gitt korrekt informasjon.

Så hvis statsråden kan bekrefte
at overvåking og tiltak vil øke og ikke
minske, er jeg fornøyd med det.

