  Jeg vil få stille følgende
spørsmål til kommunal- og regionalministeren:

«Av avisene Fremtiden 7. oktober 1999
og Hamar Arbeiderblad 14. oktober 1999 framgår det at den
månedlige husleia i nybygde omsorgsboliger kan bli svært
høy. På Konnerud bo- og servicesenter ved Drammen
kan husleia inkludert renter og avdrag komme opp i 7 000-    8 000
kroner. En så høy månedlig utgift kan
føre til at folk med vanlige inntekter ikke får
råd til å bo der.

Hva synes statsråden om et slikt prisnivå,
og kan statsråden tenke seg å vurdere noen statlige
føringer i forhold til prisnivået?»

  Jeg takker statsråden for svaret. 

Jeg er glad for at statsråden deler
min bekymring over de priser som vi nå kan se utvikle seg
i bl.a. Drammen når det gjelder omsorgsboliger. Jeg håper
at statsråden også er enig med meg i at vi må hindre
at omsorgsboliger blir et gode bare for de få; det skal
være et gode for alle eldre uansett om en er minstepensjonist
eller har noe mer penger. Det betyr at det er viktig at en går
nøye igjennom denne utviklinga. 

Jeg vil gjerne spørre statsråden
på nytt om han i den stortingsmeldinga som er bebudet til
våren, og som jeg er glad for kommer, hvor det blir en
evaluering også av prisnivået, kan være
villig til å gå inn og legge konkrete føringer
i forhold til prisnivået. For det er klart at hvis vi kommer
i den situasjon som vi dessverre nå ser i flere kommuner,
at selv om en selger en gjeldfri bolig, må en kanskje ta
opp lån for å flytte inn i en omsorgsbolig, skaper
vi et skille mellom hvem som kan bo der, og hvem som ikke kan bo
der. En slik utvikling må vi hindre.

  Jeg er glad for at statsråden understreker
at det er viktig at en legger vekt på nøkterne, men
selvfølgelig gode boliger, for å hindre at prisnivået løper
løpsk. Da kan en vel kanskje også tolke det dit
hen at statsråden deler min bekymring over det som nå bl.a. skjer
i Drammen, ved at det kanskje ikke er det billigste prosjektet som
er valgt, men kanskje tvert imot det dyreste, som gjør
at vi kommer opp på det prisnivået som vi faktisk
gjør. 

Så har jeg også lyst til å gi
følgende kommentar: Det er klart at vi har ordninga med
bostøtte, og den er riktig og viktig. Men vi må ikke
stille oss i en slik situasjon at nesten alle som skal flytte inn
i omsorgsboliger, blir avhengig av bostøtte for å komme
dit. Det var heller ikke hensikten med ordninga. Vi må i
samarbeid sørge for og passe på at prisnivået
ikke blir slik at det bare blir for noen få. Da håper
jeg at statsråden og Regjeringa i den bebudede stortingsmeldinga
vil komme med noen konkrete virkemidler for å sørge
for at vi ikke ser slike situasjoner som vi bl.a. har sett i Drammen,
og dessverre også i en rekke andre kommuner, men at vi
hindrer at det er det prisnivået vi opererer med i framtida.

