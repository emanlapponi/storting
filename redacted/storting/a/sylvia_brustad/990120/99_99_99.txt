  Jeg har følgende spørsmål
til miljøvernministeren:

«Mener statsråden at DNs
(Direktoratet for naturforvaltning) forslag om såkalte
ulvesoner som forvaltningsprinsipp, i blant annet Hedmark, er i
tråd med rovviltmeldinga?»

  Jeg takker statsråden for svaret, men
jeg er ikke fornøyd med det. Jeg fikk ikke svar på det
jeg spurte om, og jeg må be om at statsråden utdyper noen
av synspunktene.

Jeg forstod statsråden slik at hun
faktisk støtter det Direktoratet for naturforvaltning har
tatt til orde for, nemlig ulvesoner. Jeg må bare få avklart
det. Jeg mener det ikke er i tråd med den rovviltmeldinga
som Stortinget har behandlet, for Stortinget har ikke sagt at en
enten skal ha rovdyr eller landbruk, f.eks. sau, slik direktoratet
nå foreslår. Statsråden understreket
at forebyggende tiltak er viktig. Det er jeg enig i, og vi må ta
mange virkemidler i bruk, spesielt overfor bjørn, gaupe
og jerv. Men det kunne vært interessant å høre
hvilke forebyggende tiltak statsråden mener en kan bruke
overfor ulv.

  Da Stortinget behandlet rovviltmeldinga, var
det et bevisst valg at en opprettet kjerneområder for bl.a.
bjørn og jerv, men det var også et like bevisst
valg at en ikke opprettet kjerneområder for ulv. Når
statsråden sier at denne arten – altså ulven – «i
likhet med de andre rovdyrartene bør forvaltes gjennom
arealsonering», så oppfatter jeg det slik at det
betyr at statsråden er enig med DN i at det skal være
soner for ulv. Det mener jeg ikke er i tråd med det Stortinget
har vedtatt. Jeg må da spørre om statsråden
og Regjeringa har til hensikt, dersom en skulle gå inn
for det jeg skjønner at Regjeringa er enig med DN i, å komme
tilbake med en sak til Stortinget slik at vi får anledning
til å diskutere den. For jeg mener, som sagt, at dette
ikke er i tråd med det Stortinget har sagt, og da må Regjeringa
komme tilbake med en sak til Stortinget hvis den har til hensikt å gjøre
noe annet enn det Stortinget faktisk har vedtatt.

