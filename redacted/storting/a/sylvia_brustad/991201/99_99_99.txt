  Jeg vil få stille følgende
spørsmål til kommunal- og regionalministeren: 

«I Fædrelandsvennen 22. november
1999 framgår det at kommunestyremøtene i Vennesla
kommune i Vest-Agder alltid åpnes med bønn og
andakt. Det framgår av avisen at slik det fungerer i dag,
er andakten i praksis en del av møtene i kommunestyret.
Enkelte av kommunestyremedlemmene har reagert på dette.

Mener statsråden det er riktig at
kommunestyremedlemmer kan påtvinges andakt ved begynnelsen
av kommunestyremøter?»

 Jeg takker statsråden for svaret og
er i likhet med ham glad hvis det kan finnes en lokal løsning
på denne saken. Jeg er også glad for at statsråden er
enig med meg i at andakt, skriftlesning og bønn bør være
en frivillig ordning og ikke fungere i praksis slik den bl.a. tydeligvis
gjør i Vennesla, ved at dette blir en del av kommunestyremøtet
og dermed noe som alle må delta i. 

Jeg har selvfølgelig dyp respekt for
de som vil delta i både andakt, skriftlesning og bønn,
men mener i likhet med kommunalministeren at dette bør
være frivillig. Jeg er også glad for at statsråden
støtter meg i at kommunestyret bør gjennomgå dette
på nytt, og at det bør være et klart
skille mellom andakt, skriftlesning og bønn og ordinære
kommunestyremøter. 

