 (ordfører for saken): Eksportfinans er bankenes og statens felles institusjon for å utvikle og tilby konkurransedyktige og langsiktige finansieringstjenester til eksportnæringene og til kommunal sektor. Eksportfinans er det eneste spesialiserte eksportkredittinstituttet som vi har i Norge. Instituttet tilbyr både offentlig støttede eksportkreditter og markedslån for et bredt spekter av norsk eksportvirksomhet. Det dreier seg altså om langsiktig finansiering av norske eksportkontrakter og norske eksportbedrifter. 




Staten eier 15 pst. av Eksportfinans. Formålet med det statlige eierskapet er å sikre norske eksportbedrifter konkurransedyktige vilkår sammenlignet med sine utenlandske konkurrenter. Særlig er dette viktig for små og mellomstore bedrifter. Det statlige eierskapet bidrar i seg selv til å styrke selskapets kredittverdighet, selv om staten i første rekke har et kommersielt utgangspunkt for sitt engasjement. 




Når Stortinget i dag drøfter Eksportfinans, har dette direkte sammenheng med uroen i de internasjonale finansmarkedene. Eksportfinans var i 2007 nødt til å bokføre urealiserte tap på 786 mill. kr i sin beholdning av obligasjoner og sertifikater. På den annen side har instituttet hatt urealiserte gevinster på selskapets innlån. Styret i Eksportfinans har derfor bedt selskapets aksjonærer bidra til at det gjennomføres en aksjeemisjon på 1,2 milliarder kr i selskapet. Kapitalutvidelsen begrunnes med et umiddelbart behov for å øke selskapets egenkapital, både for å sikre selskapets høye kredittrating og for å tilfredsstille kravene til kapitaldekning. Styret legger vekt på at selskapets underliggende drift går meget godt, og at forretningsmulighetene framover synes gode. 




En samlet næringskomite gir uttrykk for at staten må sikre sine aksjeverdier i Eksportfinans, og slutter seg til Regjeringens forslag om å delta i den foreslåtte aksjeemisjonen og at staten av hensyn til selskapets kredittverdighet og norske bedrifters muligheter på eksportmarkedet opprettholder sin aksjeandel på 15 pst. Komiteen er også enig i at det kan være fornuftig å ta høyde for ytterligere kapitaltilførsel i løpet av 2008, innenfor en samlet ramme på 250 mill. kr. 




