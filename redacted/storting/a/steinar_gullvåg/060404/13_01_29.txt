 Råfiskloven og fiskeeksportloven er myndighetenes viktigste redskap for å regulere omsetningen av fisk. Lovverket har bl.a. et transittforbud som innebærer at fangster som er landet i Norge, ikke kan føres ut av landet med mindre fisken er omsatt gjennom eller med godkjenning av et salgslag. Dersom fisken ikke er landet i Norge, men er importert fra et annet land, er det ikke noe slikt transittforbud.




EU har i lang tid krevd at EU-fartøy må gis anledning til å transittere fisk gjennom Norge, og ved utvidelsen av EU/EØS-avtalen aksepterte norske myndigheter transitt av EU-fanget fisk. Som motytelse skulle EU på sin side øke kvoten for frosne, pillede reker som kan eksporteres tollfritt til EU. Den eksisterende kvoten er på 5 500 tonn, og den skulle da utvides til 8 000 tonn. Det går fram av meldingen at denne saken ikke er løst, men jeg forstår at det har vært arbeidet med disse spørsmålene, og at en løsning faktisk er innenfor rekkevidde.




Etter det jeg forstår, er det særlig to spørsmål som har vært avgjørende. Det første er om fisken som skal transitteres gjennom Norge, skal veies ved landing for å unngå fiskejuks, og norske myndigheter har lagt til grunn at slik veiing bør skje. Det andre spørsmålet gjelder opprinnelsen til den fisken som kan transitteres gjennom landet. EU-kommisjonen har ment at også fisk fanget av fartøyer fra tredjeland som er omlastet til EU-fartøy, skal omfattes av transittavtalen. I praksis vil dette da være russisk fanget fisk. Jeg vil spesielt be statsråden kommentere status i disse spørsmålene og eventuelt gi til kjenne når en avtale om transitt med EU kan være klar.




Med det omfattende ulovlige fiske som er avdekket i Barentshavet, og den irregulære eksporten av svart fisk som vi har sett til det europeiske markedet, er det etter min oppfatning veldig viktig å styrke kontrollordningene og sikre oss best mulig mot at ulovlig fanget fisk blir transittert gjennom Norge.




Råfiskloven er ikke til hinder for at det inngås langsiktige avtaler mellom kjøper og selger. Det har imidlertid vært og er store variasjoner med hensyn til hvilke omsetningsformer som benyttes av de ulike salgslagene, og i hvilken grad inngåelsen av langsiktige avtaler aksepteres. Jeg har merket meg at departementet har tatt initiativ til et toårig prøveprosjekt mellom salgslagene og landindustrien. Formålet med prosjektet er å høste erfaringer med langsiktige avtaler i ulike deler av næringen. Prøveprosjektet pågår og vil bli evaluert i neste stortingsmelding om gjennomføring av råfiskloven og fiskeeksportloven. Jeg vil i den forbindelse peke på at næringskomiteen enstemmig spesielt understreker fiskeforedlingsindustriens behov for jevn og stabil tilgang på råstoff.




Thorbjørn Jagland hadde her gjeninntatt presidentplassen.




