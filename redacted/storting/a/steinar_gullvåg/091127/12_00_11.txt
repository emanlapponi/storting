 Jeg har lyst til å fortelle en liten historie. 




I Svelvik bor det en kar som heter Erik Pettersen. For noen år siden ble denne 45-åringen utsatt for en alvorlig ulykke. Han gikk sykmeldt ett år. Deretter gikk han ett år på attføring, og det bar rett inn i uføretrygd. Han er jo ikke den eneste som har fulgt det løpet. 




Men Erik Pettersen aksepterte ikke sin skjebne. Han nektet å bli det han kalte tvangsmessig uføretrygdet. Tvert om mente han – og med rette – at han hadde arbeidsevne og ikke minst arbeidslysten i behold. Han kunne bare ikke gjøre akkurat det som han hadde gjort før. Han trengte tilpasset arbeid og/eller videreopplæring. Erik Pettersen trengte med andre ord akkurat det som Arbeids- og velferdsetaten skal hjelpe til med. Men problemet var – og nå snakker jeg faktisk fortid – at Nav i Svelvik av ulike grunner ikke var i stand til å hoste opp et passende tilbud til Erik Pettersen, fordi Nav i Svelvik, som Nav mange andre steder i landet, har hatt mer enn nok med å organisere seg selv, for ikke å si å sørge for at søknader om arbeidsledighetstrygd blir behandlet i rimelig tid, slik at arbeidsledige får de ytelsene de har krav på, til rett tid, slik at de slipper å gå den tunge veien til sosialkontoret for å søke om midler til livsopphold. 




Men Erik Pettersen er ikke av dem som har gitt seg – og situasjonen i Nav er blitt så meget bedre etter hvert. I dag er Erik Pettersen en lykkelig og fornøyd arbeidstaker ved Svelvik Produkter, der han har fått arbeidsoppgaver som er tilpasset hans arbeidsevne. 




Erik Pettersens historie er ikke enestående, kanskje med det unntak at han aldri aksepterte sin skjebne som uføretrygdet 45-åring. Men samtidig er historien en illustrasjon på Navs utvikling. Nav-reformen er og har vært krevende, som flere har sagt. Det bør egentlig ikke overraske noen, fordi Nav i virkeligheten er den største omstillingen og omorganiseringen av statlig virksomhet som vi har hatt i nyere tid. To statlige etater og én kommunal etat skal nå smelte sammen, tre ulike kulturer skal forenes, medarbeidere får nye oppgaver, og ny kunnskap og ny kompetanse skal bygges. Og midt i innfasingen av denne krevende reformen slo finanskrisen innover oss, med en sterk økning i arbeidsledigheten. Ennå har selvfølgelig Nav et stykke å gå før vi kan si at hensikten med reformen er oppfylt. Fortsatt er det brukere som ikke får de tilbudene som de trenger, men det er flere og flere som får det – eller færre og færre som ikke får det. Og flere og flere uttrykker faktisk tilfredshet med de tilbudene og den servicen de etter hvert får ved de lokale Nav-kontorene. 




Og så har jeg lyst til å si: Vi har jo egentlig ikke noe valg fordi Nav er det verktøyet som vi har skapt for å gjennomføre arbeidslinjen i samfunnet, for å bidra til et arbeidsliv som er i stand til å utnytte den arbeidsevnen som finnes i befolkningen – intet mindre. Derfor må vi bare lykkes med Nav. 




