 Det er viktig å utvikle en effektiv tjenesteytende forvaltning. Derfor er det også viktig å høste av de erfaringene som man henter inn, f.eks. fra den forrige regjeringens eksperimenter på transportsektoren. Hensikten med de omstillingene som ble gjennomført i forrige periode, var selvsagt å spare penger og å nedbemanne de offentlige institusjonene. Men det ble aldri stilt spørsmål om kvaliteten på tjenestene og tjenesteytingen i denne sammenhengen.




Når jeg nå hører Ib Thomsen rose seg selv og den forrige regjeringen for avviklingen av Vegvesenets produksjonsvirksomhet, hadde jeg i hvert fall ventet at representanten Thomsen stilte seg spørsmålet: Hva oppnådde man med denne avviklingen? Hva oppnådde man med dannelsen av selskapet Mesta? Har konkurransen i markedet blitt særlig bedre, og kan det tenkes at noe av den formidable kostnadsøkningen som man erfarer i transportsektoren for tida, kan skyldes at man ikke lenger har en offentlig produksjonsvirksomhet som er i stand til å dempe presset i den private sektoren? Er det slik at vegvedlikeholdet er blitt bedre etter at man foretok denne operasjonen? Svaret kjenner alle: Nei! Alle undersøkelser viser at det er blitt verre. Det er blitt dårligere som følge av omorganiseringen av Vegvesenets produksjonsvirksomhet.




Hva har ellers skjedd? Jo, det som ellers har skjedd, er at kompetansen som man hadde på dette feltet, forvitrer gradvis, slik at man i dag bare sitter og forvalter kontrakter. Det er med andre ord blitt flere til å administrere, flere til å kontrollere, og det er innført rigide bestillingssystemer.




Nå ser vi til og med at de samme partiene er innstilt på å opprette et eget vegtrafikktilsyn som skal føre tilsyn med tilsynsmyndigheten. Det er klart at resultatet av dette blir bare mer byråkrati, mer administrasjon og mindre gjort. Bestiller–utfører-rollen som ble innført av den forrige regjeringen, og som nå har ridd offentlig sektor som en mare, har bare ført til mer byråkrati, mer administrasjon og større kostnader for det offentlige.




