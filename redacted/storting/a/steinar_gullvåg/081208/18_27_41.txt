 Jeg er i og for seg ikke spesielt overrasket over at interpellanten og representanter fra hans parti ynder å ta spørsmål ut av sin helhetlige sammenheng. Det er vi etter hvert blitt ganske vant med. Men jeg går ut fra at det aldri har streifet interpellanten at de oppmagasinerte behovene for investeringer, for drift og for vedlikehold av vår infrastruktur også har sin bakgrunn i vedtak som han selv og hans parti er ansvarlig for. Det er f.eks. en nær sammenheng mellom stortingsflertallets beslutning om å legge ned Vegvesenets produksjonsavdeling i år 2003, den videre byråkratiseringen av veiforvaltningen, kostnadsøkningen og forringelsen av standarden på veivedlikeholdet. Det har også en nær sammenheng med det lave investeringsnivået under Bondevik-regjeringens tid – en regjering som interpellanten gjerne ville beholde. La meg derfor minne interpellanten om at det altså var et forlik som han selv var med på, som gjorde at vi i denne perioden fikk hevet henholdsvis vei- og jernbaneinvesteringene med 1 milliard kr årlig – et forlik som hans parti senere har hatt stor hast med å løpe bort fra. 




Forskjellen på da og nå er at vi har fått en regjering som oppfyller transportplanens forutsetninger, og som dermed gjør transportplanen til et reelt verktøy for infrastrukturplanlegging og planlegging av framtidas vedlikehold. 




Jeg er fullt ut enig med statsråden i at det blir ikke mer penger av at man forsøker å finne på alternative løsninger for vei- og jernbanefinansiering. Jeg har selv vært opptatt av det, men da ut fra en helt annen innfallsvinkel. Jeg har vært opptatt av at finansieringsløsningene også har betydning for effektiviteten i utbyggingen av vei og jernbane, at man får mer vei og mer jernbane for pengene dersom man har forutsigbare finansieringsvilkår. 




Hvordan er det så med Fremskrittspartiets forhold til dette? Jo, interpellanten avsverger den formen for finansiering som kanskje gir mest forutsigbare investeringsvilkår, nemlig bompengene. Dermed avsverger han også 5 milliarder kr årlig som brukes til investeringer, men for et parti som ikke har noen grenser for sin egen pengebruk – verken i gode eller nær sagt onde dager – er det selvfølgelig lite problemfylt å avsverge et slikt beløp. Derfor kommer Fremskrittspartiet aldri i nærheten av regjeringskontorene. Hvis de mot formodning skulle komme til å gjøre det, må de, som alle oss andre, akseptere brukerfinansiering av infrastruktur. 




Jeg vil bare minne om at dersom interpellanten og hans parti hadde hatt styringen med veiutviklingen i løpet av de siste årene, ville vi fortsatt hatt tofelts vei fra Oslo til Tønsberg på grunn av dette partiets frenetiske motstand mot bompengefinansiering. 




Så må jeg til slutt bare få lov til å minne om at vi har en historie også i Tønsberg, der interpellantens parti fortalte folket at vi skulle få vei uten bom. Resultatet kjenner vi alle: Vi fikk bom, men ikke vei. 




