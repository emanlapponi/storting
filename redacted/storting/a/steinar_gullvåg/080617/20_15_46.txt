(ordfører for saken): En samstemt næringskomite slutter seg til forslaget om at staten skal delta i en garantiavtale som bidrar til å sikre selskapet Eksportfinans mot ytterligere tap i sin verdipapirportefølje. Staten har som kjent en eierandel på 15 pst. i selskapet. Garantiavtalen, som er særegen og konstruert for Eksportfinans sine behov, beskytter aksjonærverdiene i selskapet, inkludert aksjekapitalforhøyelsen på 1,2 milliarder kr fra mars 2008. 




Eksportfinans er avhengig av høy kredittverdighet i de internasjonale kapitalmarkedene dersom selskapet skal fylle sin oppgave og sikre norske bedrifter en konkurransedyktig eksportfinansiering. Den statlige eierandelen er av stor betydning for selskapets soliditet og rating i de internasjonale kapitalmarkedene. 




Uroen i de internasjonale kapitalmarkedene har påført Eksportfinans et betydelig fall i verdipapirporteføljen. Det er bakgrunnen for garantiavtalen med selskapets største private aksjonærer innenfor en ramme på 5 milliarder kr. Statens andel av garantirammen er begrenset oppad til 750 mill. kr i samsvar med statens eierandel. De største private aksjonærene har sluttet seg til avtalen. Nå følger altså staten etter. 




Staten har et kommersielt utgangspunkt for sitt engasjement i Eksportfinans ASA. Men det ligger også et strategisk element i eierskapet, nettopp fordi staten som eier bidrar vesentlig til selskapets kredittverdighet. Jeg har f.eks. merket meg at administrerende direktør Gisele Marchand mener at det vil vekke oppsikt om staten som en betydelig eier ikke slutter seg til den garantiavtalen som generalforsamlingen for lengst har vedtatt. 




Jeg vil sluttelig peke på at Regjeringen på bakgrunn av de siste måneders utvikling i finansmarkedene vil gjøre en nærmere vurdering av selskapets forretningsmodell, strategi og virksomhetsområder. 




