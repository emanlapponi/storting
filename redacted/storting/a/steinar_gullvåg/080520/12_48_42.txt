 (ordfører for saken): Saken gir anledning til noen korte merknader, først og fremst den at Fiskeriforskning har evaluert et prøveprosjekt med langsiktige avtaler i førstehåndsomsetningen av fisk med det resultat at det innenfor enkelte fiskerier har vist seg som et svært nyttig supplement til eksisterende omsetningsformer. Prøveprosjektet har vist at det kan tilrettelegges for langsiktige avtaler innen rammen av råfiskloven. I fortsettelsen er det nå opp til salgslagene selv, i samarbeid med næringsaktørene, å legge opp til de omsetningsformene som er mest tjenlige i forhold til verdiskaping og kontroll med ressursuttaket. 




Salgslagene har en viktig rolle i ressurskontrollarbeidet. Det nære samarbeidet mellom salgslagene og Fiskeridirektoratet er viktig for at vi skal få til en hensiktsmessig utnyttelse av felles ressurser, og det er å håpe at utviklingen og forbedringen av datautvekslingen mellom salgslagene og direktoratet kan bidra til å effektivisere kontrollarbeidet ytterligere. Men framfor alt er denne meldingen en beretning om økt eksport av norsk sjømat. Sjømaten er en av våre aller viktigste eksportvarer, nest etter olje og gass. I 2006 nådde eksportverdien rekordartede 35,6 milliarder kr, til tross for en liten nedgang i eksportert kvantum. Fersk fisk utgjør en økende del av eksporten. Norge eksporterer nå fisk til 150 land, og EU er vårt klart største marked. 




Eksportutvalget for fisk har til oppgave å fremme eksporten av norsk sjømat i nært samarbeid med bedriftene i fiskeri- og havbruksnæringen. Hensikten er selvsagt å bidra til næringens lønnsomhet og videre utvikling. I tillegg til eksportinnsatsen bør norsk fiskerinæring nå også satse sterkere på det vi kan kalle for hjemmemarkedet. 




Sluttelig vil jeg nevne at Norges Kystfiskarlag ved flere anledninger har pekt på at laget ikke har representasjon i de styrende organene til Sunnmøre og Romsdal Fiskesalgslag og Fiskernes Agnforsyning. Departementet har tatt opp dette med de respektive organisasjonene. 




En samlet komite forutsetter at alle salgslag organiserer sin virksomhet slik at medlemmene likebehandles. Komiteen ber derfor Regjeringen følge opp denne saken overfor de to organisasjonene. 




