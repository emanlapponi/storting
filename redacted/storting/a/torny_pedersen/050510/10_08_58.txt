 Arbeiderpartiet støtter framlegget i St.meld. nr. 23 for 2004-2005 om bruk av karantene for politisk ledelse i departementene ved overgang til stilling utenfor staten.




Vi mener det er viktig å få dette på plass sett i forhold til at karantene ble innført den 15. februar i år for embets- og tjenestemenn i staten ved overgang til ny stilling.




Norge er et lite land, og det er ikke så rent sjelden man opplever at de samme personene går igjen i ulike posisjoner. Kanskje skulle man ønske at det ikke var slik, at man mer kunne utnytte mangfoldet blant kvinner og menn i samfunnet. Men vi må bare forholde oss til situasjonen slik den er, og da er det viktig å demme opp for at man tar med seg spesifikke sakkunnskaper fra politisk arbeid på høgt plan over til privat virksomhet, hvor denne kunnskapen kan bli brukt i en annen sammenheng enn det som var tenkt.




Jeg husker fra min tid i Posten, med behandling av banktjenester, at det var strenge krav til taushetsplikt og også snakk om karantenetid dersom man sluttet og gikk over til en stilling i en konkurrerende bank. Den gangen gikk det meste på taushetsplikt, men i dag er alt mer åpent. Ikke minst gjelder dette datateknologien. Derfor er det riktig å innføre karantenetid også for politikere i departementene, slik som det er gjort for embets- og tjenestemenn.




Saksordføreren har redegjort for framgangsmåten, så den skal jeg ikke gjenta.




Arbeiderpartiet er også enig i at det opprettes et uhildet utvalg som skal avgjøre sakene som oppstår ved jobbovergang etter endt politisk jobb i et departement. Samtidig må man ikke gjøre forholdene så vanskelige at politisk dyktige personer kvier seg for å ta en jobb i et departement. Jeg tenker da på dem som har en jobbsituasjon som tilsier at de kan få permisjon mens de jobber som politiker i en regjering. Her får man vurdere habilitetsspørsmålene på en fornuftig måte og ikke gjøre problemene større enn de er.




Det må ytes full lønnskompensasjon i karantenetiden. Samtidig er det viktig at vi får på plass en lovendring i pensjonsloven som sier at det også opparbeides pensjonspoeng i karantenetiden. Denne lovendringen ligger nå til behandling i familie-, kultur- og administrasjonskomiteen og vil bli sluttbehandlet før sommerferien.




