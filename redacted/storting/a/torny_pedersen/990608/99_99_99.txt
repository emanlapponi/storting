 Denne saken ser og høres veldig enkel ut, men for dem som blir rammet av oterens herjinger, er det ikke så enkelt. Langs Nordlandskysten er det for mange oppdrettsnæringer et stort problem. Årlig dreper skadedyr, oter og skarv, oppdrettsfisk til en verdi av 35 mill. kr, og i tillegg kommer kostnadene ved produksjonstap. Dette utgjør faktisk 800 000 fisk. Disse tallene er det Nordlandsforskning som har framlagt etter en undersøkelse om svinn i næringen forårsaket av skadedyr. 




Oteren er oppdrettsnæringens største skadedyr. I Nordland har oppdrettsnæringene hatt en fin vekst. Men det betyr at bestanden av oter også får en fin vekst. Undersøkelsene i Nordlandsforskning forteller at 94 pst. av oppdrettsanleggene i Nordland er hjemsøkt av skadedyr, og da i hovedsak oter. 




Dette skaper stressituasjoner i merdene, og sjansene for sykdommer og rømming blir dermed veldig stor. I et anlegg med kveite mistet man nesten hele populasjonen i løpet av en vinter.




Jeg sier ikke at oteren skal bort fra rødlisten, men det er viktig å minne om plagene enkelte steder i landet. Jeg er derfor fornøyd med svaret fra Direktoratet for naturforvaltning og svaret som statsråden, Guro Fjellanger, gav i spørretimen den 28. oktober 1998, der hun sier at de vil holde fast på praksisen om fellingstillatelser. Men det aller viktigste er at hun vil vurdere ytterligere tiltak dersom utviklingen av oterplagene måtte tilsi det. Derfor er det viktig at Dokument nr. 8:21 fra Steinar Bastesen ikke blir avvist, men legges ved protokollen, slik at det kan være en påminnelse om at deler av landet har disse plagene.




