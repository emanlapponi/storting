 Jeg tillater meg å stille følgende
spørsmål til miljøvernministeren:

«I Norge gjøres det en god
del for å bekjempe forurensning på land.
Vi vet at i sjøen utenfor norskekysten ligger det mange
forurensningskilder. Ifølge Alcatel STK ASA finnes det
blant annet mellom 600 og 800 kraftkabler som er modne for opptak.
Omgivelsene tærer gradvis på kablene, og vi får
miljøfarlige utslipp. 

Ser statsråden på dette som
et problem, og hva vil statsråden gjøre for at
kondemnerte sjøkabler blir tatt hånd om på en
forsvarlig måte?»

  Jeg takker statsråden for svaret.

Det er jo litt betryggende at det nå er
et utredningsprogram på gang for å se på disse
problemene.  Men jeg synes det høres litt betenkelig ut
når man vet at disse kablene ligger der i 40-50 år,
og man vet at de inneholder 10 kg bly pr. m. 
Det er ganske forstemmende, når man vet at det ikke er
lov å bruke blyhagl på jakt på grunn
av miljøforurensningen.  

Jeg håper derfor at statsråden
kan være med på å få utarbeidet
en forskrift som presiserer ansvaret, og som pålegger opptak
av kondemnerte sjøkabler.  Jeg mener at disse kablene av
ressurshensyn og forurensningshensyn bør opp og gjenvinnes.
 Oljen vil selvfølgelig sive ut over lang tid, og at det
er miljøskadelig, kan vi i alle fall være enige
om.

