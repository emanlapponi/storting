 (ordfører for sakene): Jeg er glad for at Stortingets representanter er opptatt av dagens og framtidens forhold for de gjenlevende villaksstammene, og at Norge har et særlig ansvar for å sikre en bærekraftig forvaltning av villaksen. Det er også viktig å drive med kontinuerlig kultiveringsarbeid der det er formålstjenlig. 




Når det så gjelder Tanavassdraget, er det fastslått at tilbakevandring av lakseunger fra elva er svært stor, mens utsetting av smolt fra klekkerier erfaringsmessig gir liten tilbakevandring. Dette betyr at bygging av smoltanlegg og utsetting av smolt i Tanavassdraget, som forslagsstillerne ønsker gjennom Dokument nr. 8:135 for 2007–2008, ikke er det mest nødvendige tiltaket. Men en aktiv samhandling med Finland er helt nødvendig, da laksen i Tana samlet sett har vært for hardt beskattet, både i sjøen og i vassdraget, med ulike redskaper. Også sportsfiske har foregått i stort omfang. Spesielt har beskatningen vært stor på finsk side. Det er derfor meget viktig at norske myndigheter har tatt kontakt med Finland for å få på plass et felles regelverk som er tilpasset de nye norske, strenge reguleringene for laksefiske. 




Med dette som bakgrunn ønsker ikke flertallet å bifalle representantforslaget i Dokument nr. 8:135 for 2007–2008. 




Når det gjelder representantforslaget i Dokument nr. 8:104 for 2007–2008, der Venstres representanter ønsker at det skal utarbeides en helhetlig handlingsplan for bevaring av den nordatlantiske villaksen, er det et forslag som man bør ha med inn i framtiden. Det er viktig at Miljøverndepartementet, Fiskeri- og kystdepartementet og Olje- og energidepartementet i dag får jobbe sammen for å gjennomføre alle de viktige tiltakene som Stortinget har nedfelt i Innst. S. nr. 183 for 2006–200 til St.prp. nr. 32 for 2006–2007 Om vern av villaksen og ferdigstilling av nasjonale laksevassdrag og laksefjorder. 




Jeg synes det er ganske greit å lese at hele opposisjonen mener de ikke er bekymret for at antall planer og tiltak for bevaring av villaksen er for lavt, men bekymringen ligger på bevilgningsnivået. Det hjelper ikke om man har aldri så mange planer, dersom innholdet ikke blir gjennomført. Og vi har mange planer om dette temaet allerede. Derfor mener flertallet det er viktig å få resultater av det vi tidligere har vedtatt, og departementet må merke seg at vi vil følge med på det. Det er da betryggende at statsråden i sitt svarbrev til komiteen sier han vil sørge for at Stortinget på en hensiktsmessig måte blir holdt orientert om framdriften i arbeidet med å sikre den norske laksen. 




Spesielt er det viktig at Stortinget blir oppdatert på hvordan arbeidet går, og resultater i forbindelse med bekjempelse av Gyrodactylus salaris, der den rød-grønne regjeringen nå satser stort gjennom budsjettet for 2009. Det har aldri før vært satset så mye penger på tiltak for å få bukt med denne skadelige parasitten som nå. 




Stortinget har tidligere bedt om en konsesjonsordning for sjølaksfiske, og denne vil komme i 2009 som en del av arbeidet med reguleringene. Her blir det viktig å ha en god dialog med rettighetsinnehaverne i elv og i sjø, samiske interesser, fritidsfiskere og næringsvirksomheter som blir berørt av de nye reguleringene. Men det viktigste vil være å finne et regime som er godt tilpasset situasjonen for villaksen. 




Jeg mener vi er godt i gang, og vi skal i mål ut fra det Stortinget sa i 2007. Partiene står ikke langt fra hverandre i denne saken. Villaksen skal reddes, og derfor ønsker flertallet at Dokument nr. 8:104 for 2007–2008 vedlegges protokollen. 




