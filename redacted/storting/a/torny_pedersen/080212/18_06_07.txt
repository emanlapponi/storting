 Det har vært flere oppslag i media de siste to årene der spesielt de borgerlige partiene har uttalt seg om et «rød-grønt industrikraftsvik». Dette er ikke i nærheten av sannheten, så derfor er jeg glad for at representanten Kristiansen reiser denne interpellasjonen i dag, slik at vi får ryddet bort disse stadig tilbakevendende usannhetene en gang for alle. 




Den rød-grønne regjeringen har hele tiden jobbet for å finne løsninger for den kraftkrevende industrien i Norge, noe den forrige regjeringen hadde gitt opp, fordi den mente det var umulig i forhold til ESA og regelverket der. En ting er å bruke tid på en sak, en annen ting er å gi opp. 




Vi har visst i mange år at politisk bestemte kraftpriser ikke lar seg forene med ESAs regelverk, fordi dette er subsidier fra statens side, men da er det viktig å finne andre mekanismer som kan bidra til at den norske industrien fortsatt kan være konkurransedyktig i markedet. 




Nærheten og tilgangen til kraft på langsiktige konkurransedyktige vilkår har vært avgjørende for etableringer, ikke minst ute i distriktene. I dag er denne industrien ledende i verden når det gjelder effektiv energiutnyttelse og miljøeffektiv produksjon, og miljøeffektiviteten skal fortsette. Denne industrien har skapt regional utvikling, økonomisk vekst og betydelige skatteinntekter til vertskommunene. 




Fortsatt er det viktig at denne type industri har gode konkurransevilkår sammenlignet med konkurrerende industri i utlandet for at den fortsatt skal bli i Norge. Forutsigbare og ikke minst langsiktige rammebetingelser er nøkkelord i denne sammenhengen. I 2011 går de siste politisk bestemte kontraktene ut, og innen da må vi ha framskaffet andre løsninger, spesielt for de 20 pst. som ikke har avtaler i dag, men også for de 80 pst. som har avtaler som går ut i 2020. 




Jeg er glad for at vi rød-grønne nå har samlet noen tråder og ser noen løsninger for denne type industri, der over 25 000 mennesker har sitt daglige virke, og der vi vet at det ligger en verdi på opp til 25 milliarder kr i investeringer dersom man får forutsigbare og langsiktige avtaler. 




De forslag til løsninger som statsråd Haga nå har skissert, er meget viktige kriterier for til slutt å få til en endelig løsning som industrien selv, organisasjonene, staten og ikke minst ESA kan slutte seg til. At Statkraft nå er koblet inn i en diskusjon om kontrakter på kommersielle vilkår, sier veldig mye om viljen til å finne løsninger gjennom statens eget eierskap. 




De vurderinger som skal gjøres i forhold til avskrivninger, vil være viktige for nyinvesteringer, og reduksjoner i nettleien vil være tiltak som virker langsiktig. Det viktigste av alt er langsiktighet, er beskjeden fra folk i industrien. 




Den rød-grønne regjeringen har hele tiden sagt at den vil ha et godt og nært samarbeid med næringslivet, og dette er viktig nå i innspurten med å finne løsninger for industrien. 




Som jeg sa innledningsvis, er denne industrien dyktig på energiutnyttelse og miljøeffektiv produksjon, men selvfølgelig kan den bli enda bedre på miljøtiltak og energisparing. Det forutsetter imidlertid gode støtteordninger. 




Jeg ønsker statsråden, LO og NHO god tur ut i Europa for å se på andres industrikraftløsninger, og jeg er sikker på at en felles forståelse av hvordan andre land løser problemene, vil gi oss resultater. Men det haster. 




