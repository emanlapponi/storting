 Som representanten fra Fremskrittspartiet sa, vedtok Arbeiderpartiet på sitt landsmøte å overføre forhandlingsansvaret for lønn til lærerne fra staten til kommunene og fylkeskommunene. Det skulle være en prosess i godt samarbeid med lærerorganisasjonene. Det tror jeg hadde vært mulig dersom Stortinget hadde fått behandlet dette på den vanlige måten som vi behandler ting på.




Vi hadde fått et Dokument nr. 8-forslag fra Fremskrittspartiet og var klar til å ta fatt på det. Men i mellomtiden kom Regjeringen og avgjorde denne saken nærmest over natta, uten noen form for dialog med organisasjonene og de involverte partene. Denne måten å jobbe på fra myndighetenes side er veldig uheldig. Det skaper misnøye og dårlig samarbeidsklima, noe som igjen skaper opprør og usikkerhet faktisk i hele samfunnet. Det er ikke alltid at ordtaket om at det er lettere å få tilgivelse enn å be om tillatelse er riktig. I dette tilfellet måtte faktisk selve statsministeren ut og forhandle med lærerorganisasjonene i ettertid. Det endte tross alt opp med 60 mill. kr til prosessen og noenlunde enighet.




Prosessen synes vi i Arbeiderpartiet er beklagelig, men dessverre ser vi det også igjen i forslaget om utflytting av tilsyn i St.meld. nr. 17. Det burde vært mulig å ha bedre dialog forut for saker som legges fram for Stortinget, spesielt i et så lite samfunn som det Norge er.




