 I distrikts- og regionalmeldingen for 2000-2001 var målet at ikke bare institusjoner, men også norske husstander skulle ha tilgang til bredbånd i løpet av 2004. I 2001 lå vi, som interpellanten sier, på fjerdeplass blant 22 land når det gjelder bruk av IKT. Nå har vi havnet langt nede på listen. Det forteller oss at nasjonen ikke har gjort jobben sin.




Men det finnes lyspunkter, og et av dem er Helgeland bibliotek, et samarbeid mellom flere bibliotek. Vi husker de gamle kortkatalogene, hvert bibliotek sin katalog. Nå kan alle kataloger legges på nett. Egentlig burde bokbransjen og bibliotekene gå sammen om en ny merking, slik at alle data ligger i boken. Da er det bare å skanne den inn i en katalogmodus, og den er tilgjengelig for alle. Men da må selvfølgelig alle bibliotekene ha lagt inn sin katalog. Her er det uante muligheter som Helgeland bibliotek arbeider med. Dette er service til folket.




Det samarbeidsprosjektet som sju kommuner i Trøndelag har utarbeidet, er verdt å merke seg. Jeg går ut fra at statsråden er fornøyd med Det Digitale Trøndelag.




Det å samle felles ressurser for å utnytte bredbånd er nok veien å gå, men det trengs noen midler for å få det til. Det er viktig at det offentlige her er en pådriver sammen med kommersielle aktører.




I Nordland har vi en taxisentral liggende langt opp mot fjellene i Sulitjelma. Den betjener flere taxiområder i landet, delvis også Oslo. Det hadde ikke vært mulig uten et godt utbygd bredbåndnett – altså god distriktspolitikk. Og da er vi ved de problemene som familie-, kultur- og administrasjonskomiteen opplevde denne uken på fylkestur i Finnmark. Problemstillingene var: Hva gjør vi uten bredbånd, og hvordan skal vi få det til? Statistikken viser tydelig at Finnmark ligger etter i utbygging og bruk av IKT. Det er viktig at intensjonen i distrikts- og regionalmeldingen i 2001 følges opp, og at alle som ønsker det, får mulighet til bredbåndstilknytning, hvor de nå enn bor i landet. En kan ikke ta teknologien i bruk hvis en ikke har den. Jeg håper moderniseringsministeren vil modernisere hele landet ut fra de intensjonene han har fortalt oss om i dette forum.




