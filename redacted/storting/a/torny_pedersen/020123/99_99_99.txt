 «I statsbudsjettet for 2002 foreslo
Regjeringen å ta bort frakttilskudd på bensin,
diesel og parafin og pristilskudd på visse typer
frukt til Nord-Norge. Arbeiderpartiet
var imot dette, men Regjeringen gikk i kompaniskap med Fremskrittspartiet,
og dermed ble kuttet vedtatt. Etter vår mening
er dette svært beklagelig og vil føre
til økte bensinpriser i distriktene og dyrere frukt i Nord-Norge.

Vil statsråden gjøre noe
for å motvirke de negative virkningene av vedtaket som
ble fattet i høst?»

 Jeg takker statsråden for svaret.

Han var også inne
på at Stoltenberg-regjeringen hadde halvert frakttilskuddet.
Det var gått gjennom, og Stoltenberg-regjeringen gjorde
den reguleringen for at det skulle slå bedre
ut der det hadde svidd mest før. Så der fikk man en
bedre oversikt over hvordan systemet egentlig var.

Men jeg synes ikke at svaret hjelper
på de faktiske forholdene. Prisforskjellene på bensin
og diesel og fyringsolje øker betydelig mellom
sentrale strøk og utkantene. I Bismo i Oppland har prisen
steget med 31 øre pr. liter, og i Vega i Nordland
har den faktisk steget med 60 øre. Jeg håper at
statsråden ser at dette er et tosidig problem
som rammer både forbrukere og lokale bensinstasjoner.
Spesielt synes jeg at Bondevik II-regjeringen ikke
bør snakke så mye om konkurranse
når det gjelder distriktene, for samtidig som de fjernet
frakttilskuddet, fjernet de også næringsfondsmidlene
til lokale småbedrifter i utkantkommunene.

Spørsmålet blir da: Mener
arbeids- og administrasjonsministeren at det er rimelig at folk
som bor i distriktene, skal ha en ekstrakostnad på bensin
og diesel?

 Jeg takker igjen for svaret. Man sier
at dette er en liten del av det som betyr noe, men mange små deler
blir til sammen store deler, og da betyr det veldig mye.

Jeg synes at dette er et grep mot distriktene
som også er med på å si at
man nesten ønsker mer sentralisering. Det er
et stort sentraliseringspress i dag. Prispåslaget for en
vanlig familie med normalbruk av bil – som 

må 

bruke bil, for det finnes ikke
kollektivtilbud – blir nå oppimot ca. en tusenlapp
i året. Går vi til Finnmark, har regjeringen Bondevik
i tillegg til bortfall av frakttilskuddet også fjernet
særtilskuddet for frukt og melk. Dette vil utgjøre 1–2 kr
pr. kilo for frukt og 20 øre pr. liter for melk.
Jeg skjønner ikke hvordan Bondevik II-regjeringen
med godt hjerte kan si at dette er å satse på distriktene.
Jeg lurer da på om statsråden i fremtiden vil
gjøre prisundersøkelser over tid for å ha
kontroll med virkningene av budsjettkuttet, som stort sett rammer
distriktene.

