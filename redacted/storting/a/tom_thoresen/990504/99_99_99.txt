 Det er på én dag nær 50 år siden Europarådet ble stiftet i London, den 5. mai 1949. Norge har vært med fra starten av, og Norge har hele tiden vært blant de privilegerte land i Europa som har kunnet både dele og stå for de idealer som er organisasjonens viktigste kjennemerke – menneskerettigheter og demokratiutvikling.




Som saksordføreren nylig pekte på, har Europarådet gjennom de senere år fått en rekke nye medlemsland. Det er den gledelige funksjon som konsekvens av at størstedelen av Europa nå kan dele de samme idealene og menneskerettigheter og demokratiutvikling, og slik sett er Europarådet den første organisasjonen som med tyngde fikk merke at jernteppet falt i Europa. Det gleder vi oss selvfølgelig alle over, men vi må samtidig erkjenne at den organisasjonen som med sine ressurser er bygd for vesentlig færre medlemsland enn det er i dag, får nå så store, formidable nye oppgaver at man også må se på hvordan ressursene skal økes for å møte de utfordringene. 




For eksempel er det slik at selv om det er gjort det grep at Menneskerettighetskommisjonen og Menneskerettighetsdomstolen nå er slått sammen til en enhet, skal denne ene enheten betjene ganske mange hundre millioner mennesker i tillegg som nå har de fulle rettigheter til å kunne anke sine saker inn for Menneskerettighetsdomstolen i Strasbourg. Jeg vet at dette bekymrer en del, og at dette bekymrer domstolen selv. Det må være slik at den rettighet innbyggerne i Europarådets nye medlemsland nå har fått, må bli en reell rettighet. Det kan vel også være grunn til å frykte at det ikke bare av tradisjonelle grunner, men også på grunn av stadiet i demokratiutvikling kan bli ekstra mange klagesaker til Europarådets menneskerettighetsdomstol. 




Jeg nevner disse ting fordi vi under et 50-års jubileum må ha klart for oss at skal Europarådet, som den viktige organisasjon det er, kunne fylle sine oppgaver med et betydelig utvidet antall medlemsland, må vi også se på organisatoriske og ressursmessige forhold for at dette skal bli mulig. 




Det er vel ved en anledning som denne kanskje et annet forhold som kan være nyttig å ta opp også fra Stortingets talerstol. Det er at Europarådet neppe er blant de mest kjente av de internasjonale organisasjonene vi er medlem av. Veldig ofte forekommer det forvekslinger med andre europeiske organisasjoner, som har symboler som er til forveksling like dem Europarådet har, og som det som kjent har vært to folkeavstemninger i Norge om hvorvidt Norge skal være medlem av. Jeg tror at Europarådet selv, men også de politiske myndighetene i Norge har en viktig oppgave i å gjøre Europarådet kjent, ikke som en form for reklamebyrå, men simpelthen fordi det er der en så viktig del av vår menneskerettighetspolitikk faktisk utøves, og det er der hvor innbyggerne i medlemslandene, også i Norge, har mulighet til å klage i forhold til menneskerettigheter. Derfor, helt avslutningsvis, er jeg glad for at vi får denne markeringen med denne debatten i Stortinget i dag i forbindelse med 50-års jubileet, og jeg er glad for at det er en debatt hvor også statsministeren deltar.




