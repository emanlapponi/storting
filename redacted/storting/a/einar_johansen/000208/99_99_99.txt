Jeg vil nevne et annet problem som følge av for høy selbestand. I ca. 22 år har det vært årlige selinvasjoner i Finnmark og spesielt i Varanger-området. Det er grønlandsselen som har kommet på sine årlige visitter. Mengden sel har variert, men årvisst har en mengde sel gått i garn, som er blitt ødelagt, og med det resultat at man har fått både ekstra arbeid og redusert fangst. Når selen kommer inn i de grunne områdene i fjordene, skremmer den også bort fisken.




Nå er det riktignok blitt utbetalt en viss form for erstatning for tapte redskaper, men denne erstatningen har variert veldig sterkt – fra 400 kr pr. sel til 70 kr pr. sel. En slik ordning bør få en fastere form, slik at det ikke blir så store variasjoner. Ordningen dekker på langt nær de faktiske utgiftene. 




En sterk reduksjon av selbestanden vil også gjøre noe med de problemene som jeg her har nevnt.




Jeg la merke til at fiskeriministeren nevnte at man kunne bidra til å få russisk selfangst opp og gå, og hvis det er økonomisk støtte man tenker på i den sammenheng, håper jeg at man fra Norges Fiskerlags side kan støtte bruken av reservebeløpet i fiskeriavtalen – hvis det er der man skal hente pengene. Det aner meg at det kanskje er derfra de skal komme.




Jeg tror det vil gagne selforvaltningen hvis problemene tas opp i særskilte møter i den norsk-russiske fiskerikommisjon. De møtene holdes årlig i november måned. Men hvis man tar problemene opp i særskilte møter mellom de årlige kommisjonsmøtene, tror jeg de vil få en større oppmerksomhet, og det vil være lettere å få til løsninger der fremfor i de årlige og mer hektiske møtene. Hvis man fra ministerens side også vurderer en slik problemstilling, tror jeg det er lettere å komme fram til løsninger. Jeg har selv sittet i den norsk-russiske fiskerikommisjon i seks år og har sterk tro på at en slik isolering av problemet vil gagne hele forvaltningen av selproblematikken.




