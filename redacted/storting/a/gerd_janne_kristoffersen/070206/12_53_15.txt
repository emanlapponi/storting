Det er gledelig at representanten Gunnar Gundersen tar opp en sak om svømmehaller og deres mange positive sider for så mange mennesker – for det er jeg helt enig med interpellanten i. Men det er også overraskende at det er en representant fra partiet Høyre som tar opp temaet her i stortingssalen. Min erfaring fra kommunestyresalen er helt forskjellig. Som regel har ikke svømmehaller hatt noen stor stjerne hos det partiet, så all ros til representanten Gundersen.




Da svømmehallen i min hjemkommune fikk en stor skade midt i et budsjettår, under det jeg velger å kalle den store kommuneøkonomikrisen, hadde vi som representerte flertallet, nesten ikke lyst til å diskutere reparasjoner. Vi visste at det ville bli satt opp mot mange gode saker innenfor eldreomsorg og skole. Men vi tok det opp. Og vi reparerte skadene, fordi vi visste at det ellers ville ha vært kroken på døra også for vår svømmehall – og det ville vi ikke, nettopp fordi vi syntes at svømmehallen representerte så mye bra, både for elevene i skolen og for de mange andre som benyttet svømmehallen etter skoletid.




I den nye læreplanen for grunnskolen er det satt konkrete læringsmål for svømming. Det vil være en utfordring for de kommunene som faktisk har stengt sine svømmehaller, eller har svært dårlig standard på disse. I forbindelse med budsjettvedtaket før jul gav da også en samlet kirke-, utdannings- og forskningskomite – som vi har hørt tidligere – uttrykk for bekymring over standarden rundt omkring. Komiteen bad Regjeringen vurdere å inkludere midler til oppussing og nybygging av svømmehaller som brukes i undervisningssammenheng, i en framtidig videreføring av rentekompensasjonsordningen for skolebygg, dette ut fra en klar erkjennelse av at dette er viktige anlegg med tanke på gjennomføringen av Kunnskapsløftet og ambisjonene vi har om mer fysisk aktivitet i skolen. Det er derfor gledelig å lese i Dagsavisen i dag at Regjeringen også innfrir på dette området. Statsråden bekrefter da også at det jobbes med saken.




Flertallet i komiteen viste også til at kommunene får en økning på 3,65 milliarder kr i sine frie inntekter i år, og at de utover dette beløpet fikk en ekstra skatteinngang i fjoråret på ca. 2,5 milliarder kr. Uansett hva representanten Gundersen måtte mene om det, representerer dette penger slik at kommunene blir i stand til å gjøre noe også med de svømmehallene som er stengt. Ikke minst de ekstra skatteinntektene, som er en engangsinntekt, må kunne brukes til investeringer i kommunale bygg, både til nybygg og til renovering av eksisterende bygningsmasse, for det er et stort etterslep på området i alle norske kommuner. Det gjelder for alle typer bygg, men kanskje aller mest innenfor skolesektoren og eldre kulturbygg. Jeg tror at kommunene vil prioritere både skolebygg og svømmehaller, nå som økonomien bedrer seg.




For å komme tilbake til egen hjemkommune: Jeg ser nå at totalrenovering, eventuelt bygging av en ny svømmehall, har kommet inn på investeringsbudsjettet. Svømmehallen fra ca. 1970 er godt vedlikeholdt, men er umoderne etter tidens standard, ikke minst med tanke på mulige enøktiltak. Når kommuneadministrasjonen har gjort sine mange utredninger og kostnadsoverslag, som er nødvendig før kommunestyret fatter sitt vedtak om renovering/nybygg, vil den selvfølgelig også søke om spillemidler, for svømmehallen er også en idrettsarena. Og i forrige uke leste jeg i lokalavisen at kommunens svømmeklubb igjen var på bena og hadde arrangert klubbmesterskap. Også svømmeklubbene blir optimister når de ser at kommunen igjen satser på svømmehallen. Det lover godt for svømmesporten i mitt lokalmiljø.




Men nettopp den kommunale tregheten som er der ved investeringer i bygg og anlegg, gjør jo sitt til at det tar tid før kommuner som har stengt sine svømmehaller, eller har nedslitte anlegg, igjen kan fylle vann i bassengene. Jeg har vondt for å tro at det bare er min hjemkommune som har oppfattet de klare signalene fra den rød-grønne regjeringen om å fylle opp bassengene med vann, når den kommunale økonomien har bedret seg så kraftig som den har gjort det siste året. Får vi også på plass en rentekompensasjonsordning for lån til renovering/nybygg av svømmehaller, vil det helt sikkert også stimulere til innsats.




Jeg ønsker å være ambisiøs på vegne av svømmehallutbyggingen i Norge. Det gjør også kulturministeren. Det gir oss alle god grunn til å være optimister – også representanten Gundersen, som så riktig skriver at «svømmebasseng er viktig for fysisk aktivitet, rehabilitering og opplæring». Og som han også peker på, er det en fysisk aktivitet mange kan drive med, «og der fysisk funksjonshemning heller ikke er et hinder».




