 Som det framgår av innstillingen, er VEU-forsamlingens eksistens og betydning diskutert i mange sammenhenger. Den felles europeiske sikkerhets- og forsvarspolitikken samt det militære operativansvaret er overført til EU, og i VEU-sammenheng står en da igjen med et råd på ambassadørnivå på regjeringssiden. Det kan jo være berettiget å diskutere hvorvidt en skal opprettholde VEUs parlamentarikerforsamling.




Jeg har svært positive erfaringer med vår deltakelse i VEU så langt, med hensyn til deltakelse både i den teknologiske komiteen og ikke minst i de to årlige parlamentarikersamlingene i Paris. Svært relevante forsvarspolitiske og sikkerhetspolitiske saker diskuteres, og spesielt fra britisk side har det flere ganger blitt framhevet at det er bare VEU som har den formelle hjemmel for å diskutere den brede sikkerhets- og forsvarspolitikken i Europa – dette så lenge EUs medlemsland har forkastet utkastet til felles grunnlov.




Ved parlamentarikersamlingen i Paris i desember i fjor ble det tatt initiativ fra den norske delegasjonen til å lage en egen rapport om nordområdene. Dette syntes delegasjonen var en naturlig oppfølging av Regjeringens aktive nordområdepolitikk. Vår delegasjonsleder, Odd Einar Dørum, ble valgt til corapportør i denne viktige rapporten for oss. Rapporten ble utarbeidet samtidig som FNs klimarapport ble lagt fram, noe som gjorde rapporten ekstra aktuell for VEUs parlamentarikerforsamling.




Vi hadde et svært vellykket seminar om nordområdeproblematikken på Svalbard i mai og en like vellykket framlegging av rapporten nå i juni. Interessen for temaene i rapporten var stor. Det gjaldt både energi- og sikkerhetsspørsmål og ikke minst spørsmål knyttet til klimaendringene en ser i nordområdene. Bevisstheten omkring klimaspørsmål er stor i hele Europa, men kunnskapen om det vi ser av endringer i nord, og konsekvensene for resten av verden har ikke stor oppmerksomhet. Dette gav da også mange seminardeltakere uttrykk for, både i og utenfor seminarrommet.




Jeg tror samarbeidet i VEU er med og øker forståelsen for nordområdepolitikken blant europeiske parlamentarikere. Det tror jeg er svært positivt i en tid hvor vår regjering har stort fokus på området. Vi så sist i media i går og i dag at vår utenriksminister har besøkt Finnmark sammen med en stor svensk delegasjon for å øke svenskenes interesse for området. Mitt inntrykk gjennom VEU-samlingene er at bevisstheten omkring området ikke er spesielt stort i europeisk sammenheng, verken når det gjelder energi-, sikkerhets- eller klimaspørsmål. Dette kom da også til uttrykk da vi først fremmet forslaget om en egen rapport om nordområdene i VEU. Hva var vel av interesse for europeiske parlamentarikere der oppe i det høye nord når det var så store sikkerhetsmessige utfordringer sør i Europa?




Jeg har hatt stort utbytte av min deltakelse i VEU-sammenheng, og jeg tror vi skal bruke alle arenaer vi har for økt forståelse for våre områder, samtidig som også vi har et stort behov for debatt og samtaler med våre europeiske parlamentarikerkollegaer om viktige temaer innenfor forsvars- og sikkerhetspolitikken. Men det krever at vi også er villige til å delta i og bidra til debatt i de ulike forsamlingene. Uten det vil vi naturligvis ikke ha noe utbytte av deltakelse. Så får Stortinget vurdere om dette er en arena som er viktig for oss å delta ved, om den fortsatt opprettholdes som et organ innenfor EUs parlamentariske system.




Til slutt vil jeg gjerne gi honnør til vår delegasjonsleder for vel gjennomført arbeid med og presentasjon av rapporten om nordområdene, og også skryt til statssekretær Liv Monica Stubholt, som gjorde et stort inntrykk på forsamlingen i Paris nå i begynnelsen av juni da hun snakket om våre nordområder og svarte på spørsmål fra parlamentarikere fra hele Europa. I den grad forsamlingen kan begeistres, opplevde vi i den norske delegasjonen at det var det som skjedde under Stubholts innlegg.




