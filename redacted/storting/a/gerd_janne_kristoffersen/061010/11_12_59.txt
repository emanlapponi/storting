 Jeg må takke kunnskapsministeren for det svaret som han gir på min interpellasjon.




Jeg synes at det som kommer fram, er offensivt fra kunnskapsministeren, og jeg er spesielt glad for de tiltakene som kunnskapsministeren skisserer skal følges opp i tiden som kommer. Det som statsråden sier om at mange av universitetene våre har økt oppmerksomhet omkring likestillingsproblematikken, og at han også nevner det høringsmøtet som skal foregå på Universitetet i Oslo den 7. november omkring dette i forkant av arbeidet med en ny likestillingsplan der, synes jeg vitner om at kunnskapsministeren er offensiv i forhold til å delta i debatten omkring likestilling i akademia. Jeg tror nettopp det er viktig at en viser oppmerksomhet og er til stede der den type problematikk diskuteres.




Jeg er også veldig fornøyd med at kunnskapsministeren tar opp den type problemstillinger i tildelingsbrevet til universiteter og høyskoler og også er villig til å bruke likestillingsloven, men dog på en slik måte at den ikke kommer i strid med internasjonale regler.




Jeg er også glad for det statsråden sier om Kvinner i forskning, og at han ønsker å følge opp det arbeidet som er gjort der så langt.




