 (ordfører for saken): Saken vi behandler nå, er et resultat av vedtak i EØS-komiteen 10. november i fjor, der det ble besluttet å endre vedlegg IX til EØS-avtalen til også å omfatte europaparlaments- og rådsdirektiv 2009/65/EF av 13. juli 2009 om samordning av lover og forskrifter om foretak for kollektiv investering i omsettelige verdipapirer. Direktivet omtales også som UCITS IV-direktivet.


For å si det litt enkelt er dette forvaltningsselskapenes EØS-pass, som åpner for at fond kan etableres og forvaltes av et forvaltningsselskap som er godkjent og under tilsyn i en annen medlemsstat enn der fondet hører hjemme. Et verdipapirfond skal kunne forvaltes grensekryssende direkte fra et forvaltningsselskaps hjemland eller gjennom etablering av filial. For at investorer i fond som forvaltes på grensekryssende basis, ikke skal bli utsatt for noen tilleggsrisiko eller lavere standarder hva gjelder beskyttelse, forutsetter direktivet at kommisjonen ved et gjennomføringsdirektiv regulerer sentrale områder som bl.a. krav til organisering, interessekonflikter og god forretningsskikk.


Saken inneholder videre EØS-komiteens vedtak om å endre vedlegg IX til EØS-avtalen til å omfatte europaparlaments- og rådsdirektiv 2009/110/EF av 16. september 2009 om adgangen til å starte opp og utøve virksomhet som utsteder av elektroniske penger, om tilsyn med slik virksomhet og om endring av direktiv 2005/60/EF og 2006/48/EF og opphevelse av direktiv 2000/46/EF. Det betyr at det blir enklere å få markedsadgang for e-pengeforetak, og det blir lavere krav til startkapital. En annen sentral endring er at definisjonen av e-penger gjøres teknologinøytral for å ta hensyn til den utviklingen som antas å finne sted.


Saken kan virke noe teknisk. Men det er nå en gang sånn at vi handler stadig mer på nettet, og vi bruker digitale penger i dag. Vi handler over landegrensene, og det er derfor nødvendig at regelverket tilpasses den nye hverdagen vi opplever, og at forbrukerinteressene også blir ivaretatt i den type handel. Det nye e-pengedirektivet fastsetter krav til forbrukerbeskyttelse og til tilbakebetaling av innbetalt kapital fra kundene. 


Med det legger jeg fram saken. Komiteen har ingen flere kommentarer og samtykker til godkjennelse av EØS-komiteens beslutning.


