 (ordfører for saken): Representantskapet i Norges Bank er oppnevnt av Stortinget for å føre tilsyn med driften av banken etter sentralbankloven § 5. Rapporten for 2011 gir et godt bilde av representantskapets prioriteringer i tilsynsarbeidet. Momenter for tilsynet som ble trukket fram særskilt i finanskomiteens innstilling under behandling av tilsvarende rapport for 2010, er omfattet av tilsynet i 2011 og omtalt i årets rapport. Komiteen har merket seg det.


Komiteen er videre opptatt av størst mulig åpenhet når det gjelder rapportering rundt Norges Banks virksomhet. Ikke minst gjelder dette i forvaltningen av Statens pensjonsfond utland, SPU. Komiteen uttrykker tilfredshet med at representantskapet har prioritert tilsynet med kapitalforvaltningen, og at oppmerksomheten har vært rettet mot et nytt mandat for SPU og utviklingen av investeringer i eiendom.


Det er stor oppmerksomhet rundt forvaltningen av Statens pensjonsfond utland, som vi nettopp har hatt en bredere debatt om, både politisk og ellers i samfunnet. Det er viktig at politikere og andre føler seg trygge på at forvaltningen av fondet foregår i tråd med gjeldende retningslinjer. Rapporten fra representantskapet bidrar til det. Komiteen har merket seg at representantskapet vurderer det slik at den etablerte avtalen om overordnede prinsipper for informasjonsutveksling og koordinering mellom Riksrevisjonen og representantskapet vedrørende SPU har fungert som et godt grunnlag for det praktiske samarbeidet i 2011. Dette kommer fram i rapporten, og det ble bekreftet av representantskapets leder under den åpne høringen om stortingsmeldingen om forvaltningen av Statens pensjonsfond utland.


Komiteen støtter representantskapets prioriteringer i det videre tilsynsarbeidet og at tilsynet med kapitalforvaltningen fortsatt skal ha høy prioritet. Det er også positivt at andre prioriterte tilsynsområder vil være sentralbankens prosesser for ansvarlig investeringsvirksomhet, åpenhet i offentlig informasjon og rapportering samt oppfølging av avkastning og risiko. Dette samsvarer godt med at komiteen er opptatt av størst mulig åpenhet når det gjelder den eksterne rapporteringen rundt Norges Banks virksomhet, ikke minst når det gjelder forvaltningen av Statens pensjonsfond utland, som jeg tidligere har nevnt.


