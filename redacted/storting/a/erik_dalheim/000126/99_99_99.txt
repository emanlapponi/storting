 Jeg vil stille følgende spørsmål
til nærings- og handelsministeren:

«ABB har konsesjon knyttet til levering
av utstyr til produksjon og distribusjon av elektrisitet. På tross
av blant annet det effektiviseringspotensial det norske systemet
har, fører manglende bestillinger nå til oppsigelse
og dramatisk nedbygging av norsk kompetanse på generator-
og transformatorsiden. 

Hva vil statsråden gjøre
for å sikre nødvendige rammebetingelser slik at
konsesjonens forutsetninger om produksjon, vedlikehold og produktutvikling
opprettholdes?»

  Det er positivt å registrere statsrådens
innsikt i det spørsmålet jeg reiser. Men vi står
altså overfor en situasjon som er akutt. Det produksjonsmiljøet
som fram til nå har vært ryggraden i videreutvikling
av elektrisitetssystemer, er i ferd med å bygges ned til
tilnærmet ikke noe. 

Jeg må igjen stille spørsmål
til statsråden, knyttet til noe mer presise svar. Jeg kan
i og for seg akseptere at statsråden alene ikke sitter
på virkemidler, men Regjeringen som kollegium har virkemidler.
Statsråden viser til ABB og den mulighet de har til å utvikle
et kompetansesenter. Er statsråden positiv til det? Og
videre: Kan statsråden tenke seg å gjøre
en henvendelse mot bransjen i forhold til det ansvar de har i forbindelse
med å levere bestillinger på utstyr? 

  Så til det som er et virkemiddel konkret
i forhold til den akutte situasjonen som er til stede, og det er
naturligvis bortfall av investeringsavgift. Nå sitter finansministeren
her også. Det er en annen minister som får spørsmålet,
men jeg går ut fra at næringsministeren her vil
være pågående, og at det føres
en dialog knyttet til endelig å få fritak for
investeringsavgift på plass. Vi fattet et vedtak i forbindelse
med revidert nasjonalbudsjett i juni i fjor. Det ble ikke fulgt
opp av Regjeringen på en tilfredsstillende måte.
Vi fattet et nytt vedtak i forbindelse med budsjettet nå i
høst. Pr. i dag foreligger det ikke forskrifter
for fritak av investeringsavgift, som er et helt avgjørende
grep for å få de som eier produksjonsutstyret
til å få finger"n ut av et eller annet
sted. 

