(ordfører for saken): 

Begrunnelsen for dette spesielle Dokument nr. 8-forslaget som går på å oppheve en forskrift, er mistanken om at departementet i en slags dobbelkommunikasjon skulle forsøke å innføre en reparasjonsavgift på kollisjonsskadde biler og motorsykler under dekknavnet «oppbyggingsavgift». Slik er det naturligvis ikke. Men jeg skal innrømme at det første høringsutkastet, som forelå i fjor høst, kunne tolkes slik, dersom man var skeptisk. Det var preget av svært mange detaljer, og mange som er glad i å holde på med biler og motorsykler, følte at nå var sola i ferd med å gå ned. Innsigelsene den gang var mange og førte til, etter en oppfordring også fra finanskomiteen i budsjettinnstillingen, nok et høringsutkast, som resulterte i forskriften av 1. april 2001. 




Oppryddingen i den opprinnelig gjeldende forskrift har vært nødvendig. Eksempler viser at den har slått begge veier. Oppbygging av biler og motorsykler har på den ene side skjedd uten grunnlag for innkreving av engangsavgift. På den annen side kjenner vi til eksempler med motorsykler med rammeskader der det er blitt pålagt engangsavgift også når teknisk besiktigelse av den skadde rammen har krevd total utskifting. Disse forholdene er i de nye forskriftene av 1. april ivaretatt og etter min oppfatning rettet opp. 




I tilknytning til ny § 6-1 – her må jeg være litt detaljert – er det spesielt understreket at tolldistriktssjefen har fullmakt til å tillate at mer enn halvparten av det selvbærende karosseri eller karosseri og/eller ramme skiftes ut, uten at dette anses som oppbygging, dersom dette er nødvendig for å gjennomføre en teknisk forsvarlig reparasjon. Når det gjelder motorsykkel, betyr det at hele rammen etter besiktigelse kan byttes dersom det er nødvendig for å sette en skadet motorsykkel i stand, uten at dette defineres som oppbygging, og uten at dette utløser ny avgift.




Jeg har forstått det slik at dette er intensjonen hos alle de politiske partiene – også hos Fremskrittspartiet, tror jeg. Men usikkerhet knyttet til motiv og praktisering fra myndighetenes side fører nå til en avvisning av en etter min vurdering hensiktsmessig forskrift. Det betyr at finansministeren og Finansdepartementet står overfor en litt spesiell oppgave. Man er enig om hva man ønsker å oppnå med forskriftene på dette området, men man er altså uenig om hvordan dette skal formuleres i praksis. 




Jeg har tro på at finansministeren vil løse også dette, at det enten med ny eller med gjeldende forskrift blir en realitet at dersom man reparerer skader på kjøretøyer – det være seg gamle veterankjøretøyer eller vanlige biler i trafikk – skal det naturlig ikke utløse ny engangsavgift, fordi det ikke kan oppfattes som oppbygging. Men dersom man ønsker å tjene store penger på å bygge opp en bil, skal ikke det skje at man kan lure seg unna.




Med dette tar jeg opp forslag nr. 1, fra Arbeiderpartiet og Sosialistisk Venstreparti. 




(ordfører for saken): 

Selv med en vellykket omlegging av engangsavgifter på personbiler i 1996 ble det fortsatt foretatt stor ombyggingsaktivitet på standard personbiler for å gjøre disse til noe annet, da med lavere engangsavgift.




Når det nå gjøres en innstramming i dette, skal det ikke være til hinder for at næringslivet fortsatt skal kunne kjøpe varebiler med dertil fortsatt lav avgift. Innstrammingen skal føre til at de mest ekstreme tilpasninger fjernes.




Det vi nå har i forskriftene, vedtatt tidligere i Stortinget og presentert av Finansdepartementet 1. april i forskrifter i år, er krav til et spesifisert volum i lasterommet. Dette volum, den såkalte kassa, inkluderer nå så å si alle standard varebiler. Ved at Finansdepartementet har fjernet kravet til i hvilken grad en slik kasse skal lastes inn, har en i tillegg gitt rom for en fortsatt ombygging av noen varebillike personbiler. Dette bør vi kunne leve med fram til den ønskede omlegging av personbilavgiftene i 2003. Da bør grunnlaget for alle avgiftstilpassede ombygginger naturlig nok fjernes.




Jeg er sikkert godt begrunnet uenig med Kenneth Svendsen i det innlegget han senere vil holde. Derfor sier jeg det nå, så sparer vi litt tid (munterhet i salen).




