 

(ordfører for saken): 

Avgiftsnivået knyttet spesielt til dieselavgiftene har hatt stor oppmerksomhet med bakgrunn i Stortingets vedtak i forbindelse med budsjettet for år 2000 om en økning av dieselavgiftene med 20 øre, en økning som var utover prisstigningen. I tillegg fikk vi 1 øre i økt CO2-avgift og 25 øre i midlertidig svovelavgift – til sammen 46 øre.




Det Dokument nr. 8-forslaget vi her behandler, har en rekke forslag til endringer i dieselavgift og prinsipper knyttet til dette. Forslaget er i fire punkter.




Flertallet, alle unntatt Fremskrittspartiet og representanten Bastesen, avviser forslaget. Men – det skal i rettferdighetens navn sies – forslaget har ført til konkrete avklaringer av forhold knyttet til reelt avgiftsnivå i 2000. 




Jeg forutsetter at mindretallet selv kommenterer sitt forslag.




De problemstillingene bransjen og en rekke kommuner har brakt opp, knytter seg til avgiftsforskjellen i forhold til våre naboland og de problemer vesentlige endringer i rammebetingelsene skaper for en meget konkurranseutsatt næring. Videre reageres det skarpt på den merkostnad økte transportkostnader representerer, ikke minst for næringslivet. Høyere avgifter øker også gevinsten ved å jukse.




Så til innstillingen. Fleksible avgifter som skal gå opp og ned knyttet til markedspris på drivstoff, bryter med en rekke prinsipper, prinsipper som Høyre greit har tatt inn i sine merknader, og som jeg også gir min tilslutning. Mine korte kommentarer vil derfor knytte seg til reell avgiftsøkning.




25-øringen knyttet til svovelinnhold har ikke blitt reell. Det vil si at intensjonen knyttet til utfasing av høysvovelholdig diesel var en realitet allerede fra 1. januar år 2000. Oversikt over levert volum diesel i januar viser at det var et ubetydelig innslag av uønsket høysvovelholdig diesel. 120 mill. liter ble levert i den måneden som miljødiesel. Gradvis vil denne diesel med svovel under 50 p. p. m. være kvaliteten på alle pumper. Men skal den ønskede effekt av dette oppnås, må det bli en raskest mulig merkefrist på pumpene. De som fyller diesel, må være sikre på at den kvaliteten de kjøper, er i tråd med det som må være til stede for å innføre ytterligere rensetiltak. Det haster med å få partikkelfilter på utslipp fra dieselkjøretøy på plass. Disse er avhengig av miljødiesel.




Når vi nå kan anta at tilnærmet all autodiesel vil ha lavere svovelinnhold enn 50 p.p.m. i 2001, bør dette også bli lovbestemt maksimalgrense for diesel. Ved første anledning bør Regjeringen fremme slikt forslag. Vi har kommet i den situasjon at vår innstilling ble avgitt på et tidspunkt da vi kan anta at det forslag som foreligger til revidert nasjonalbudsjett, allerede var gått i trykken. Men selv om vi knyttet et slikt ønske til revidert nasjonalbudsjett, antar jeg at Regjeringen vil komme tilbake med konkretiseringer i forbindelse med budsjettet til høsten.




Så tilbake til avgiftsnivået. Med denne behandlingen kan vi konstatere at de påståtte 46 ørene i avgiftsøkning er redusert til 21 øre. Når vi så kan vise til at arbeiderpartiregjeringen nå foreslår å redusere dieselavgiften med ytterligere 20 øre fra 1. juli, er vi nede på avgiftsnivået pr. 31. desember 1999. Og når vi kommer så langt at vi får behandlet revidert nasjonalbudsjett, vil jeg anta det er en realitet. Det vil da si, når vi ikke prisjusterer i inneværende år, at vi altså for første gang på det jeg kan registrere, får en reell reduksjon i avgift på diesel. Behandlingen her vil vi komme tilbake til i juni. Men vi kan allerede nå konstatere at spesielt interesseorganisasjonene for lastebilnæringen har fått gjennomslag for prinsippet om at våre dieselavgifter også må ses i forhold til nabolandenes avgiftsnivå, og det tror jeg for de fleste i Stortinget er en riktig vurdering.




 

(ordfører for saken): 

Forslagsstillerne vil ha vedtak om avgiftsnivå på bensin som våre naboland har, og gjerne også binding til gjennomsnittsavgifter i Europa kombinert med fleksibelt avgiftsnivå gjennom året til utjevning av svingninger i markedspris på bensin. Flertallet, Arbeiderpartiet og sentrumspartiene, avviser dette. Høyre går også imot på sine premisser.




Norske skatter og avgifter tar utgangspunkt i det fellesforbruk Stortinget gir prioritet. Automatikk i forhold til hva andre land har på en særskilt avgift, eller automatikk i kompensasjon for høye markedspriser med reduserte avgiftsinntekter er uakseptabelt for flertallet. At vi også ville få et mer kostnadskrevende og byråkratisk system, underbygger også dette.




Med disse korte merknader: Flertallet går imot det forslag som her er fremmet.




 

(ordfører for saken): 

Forslagsstillerne vil ha en differensiering av årsavgiften på motorkjøretøy ut fra hvor lenge kjøretøyet årlig er registrert. Flertallet avviser dette. Jeg vil anta at mindretallet, som består av Fremskrittspartiet, Høyre og representanten Bastesen, selv kommenterer sitt standpunkt i senere innlegg. Bare noen synspunkter fra meg i tilknytning til innstillingen.




Det systemet vi har, omfatter ca. 2 millioner kjøretøy. Systemet er ifølge departementet godt fungerende og har lave administrative kostnader. Det systemet vi har nå, har virket siden 1978, hvor vi da inntil det tidspunkt hadde et mer kostnadskrevende system, lik det forslagsstillerne vil tilbake til.




Jeg viser også til at den nåværende ordningen ble myket noe opp i forbindelse med budsjettet for 1999 ved at det nå er anledning til å søke om refusjon av halve avgiften for kjøretøy som leveres til vraking mellom 15. mars og 1. juli. Jeg får også vise til at det naturligvis er differensieringer knyttet til eksempelvis om et kjøretøy registreres i annet halvår, da er det halv avgift. Årsavgiften er altså i sin nåværende form en ren fiskal avgift, dvs. den skal gi penger i statskassa til deler av de bevilgninger Stortinget vedtar. Unødvendig bruk av disse inntekter i byråkratiet går altså flertallet imot. Forslaget avvises. 




Med dette har vi gjort unna tre forslag knyttet til justeringer i avgifter, justeringer som kunne redusere statens proveny. – Det greier seg for meg en fin sommerkveld.




