 Lat meg fyrst få seie at det er prisverdig
av representanten Sahl å ta opp spørsmål
knytte til transportsektoren og miljøbelastningar.
Mitt inntrykk er at representanten Sahl og Kristeleg Folkeparti
har mykje til felles med den raud-grøne regjeringa på dette
politikkområdet. Etter å ha lytta til
Sahls innlegg vil eg gjerne invitere Sahl til eit samarbeid
med dei raud-grøne om samferdselspolitikken. Sahl peikte
på ei rekkje tiltak for å gjere transportsektoren
meir miljøvennleg. Det er det absolutt grunn til å følgje
opp, og det sa jo også statsråden i
sitt innlegg.

Når det gjeld bruken av kollektivfelt,
må eg seie som statsråden at sjølvsagt ønskjer
vi å ha som incitament at ein skal bruke meir miljøvennlege
bilar, men samtidig kan ein ikkje sprengje kapasiteten
i kollektivfelta, for da vil det gode bli det bestes fiende.

Eg trur at det fokuset som den raud-grøne
alliansen har på både kollektivtrafikk,
på miljøvennleg transport og på jernbanesatsing,
er meir likt det som Kristeleg Folkeparti står
for, enn det som enkelte andre parti står for
med einsidig fokus på vegutbygging, på for høge
bensinprisar og på for høge bilavgifter.

I Soria Moria-erklæringa er regjeringspartia
veldig tydelege på at mange former for transport medfører
miljøproblem. Forbrenning av olje og gass fører
til klimagassutslepp. Vegtrafikken er den dominerande kjelda til
lokal luftforureining og støy. Derfor vil regjeringspartia føre ein
aktiv politikk for å sørgje for at folk ikkje
blir utsette for helseskadeleg forureining. Vi seier også at
dei nasjonale måla for luftkvalitet skal liggje fast.

I tillegg meiner vi at Regjeringa må utarbeide
ein strategisk handlingsplan for å innfri det nasjonale
støymålet innan 2010. Det betyr å redusere
støyplagene med 25 pst. i forhold til 1999-nivået.
For mange menneske som i dag får problem som
følgje av støy, vil dette bety veldig
mykje.

Fleirtalsregjeringa har varsla ein gjennomgang
av avgiftssystemet for bilar, som òg statsråden
var innom, og ho sa at dette vil komme i samband med statsbudsjettet
for 2007. Vi ønskjer altså å innrette
systemet på ein slik måte at det vil lønne
seg å kjøpe miljøvennlege og sikre
bilar. Det ligg jo da til rette for at vi innfører eit
CO

2

-element i eingongsavgifta, slik at bilar med små utslepp
vil bli prefererte. Dette er ei avgiftsomlegging som har vore
på gang lenge, og Arbeidarpartiet bad fleire gonger i førre
periode om ikkje den sitjande regjeringa
kunne komme med ei endring i avgiftssystemet.

For å dempe presset på vegnettet
og redusere utsleppa frå biltrafikken er det heilt avgjerande
at vi byggjer ut kollektivtrafikken slik at den er moderne, attraktiv
og brukarvennleg. I statsbudsjettet for 2006 brukte vi 200 mill.
kr til såkalla særskilde tiltak til kollektivtransporten.
Dette er pengar som går til små og store tiltak,
der det blir lagt til rette for betre kollektivtrafikk i våre
mest befolkningstette område. I tillegg fekk fylkeskommunane
eit betydeleg økonomisk lyft gjennom auke i overføringane
til kommunane. Nokre av desse 5,7 milliardar kr vil nok òg
bli brukte til å gjere kollektivtrafikken enda
meir attraktiv. Særleg i Oslo, der Arbeidarpartiet, SV,
Kristeleg Folkeparti og Venstre har pressa byrådet
til å føre ein god politikk når det
gjeld kollektivtrafikken, ser vi gode resultat. Stadig fleire
reiser kollektivt, og i tida framover vil det
bli opna nye T-banestrekningar og sett inn nytt og moderne
materiell. Ei slik satsing vil sannsynlegvis føre
til endå fleire kollektivreisande i framtida.

Elles er eg absolutt einig i at det
må leggjast mykje betre til rette for syklistar, for tilrettelegging
for sykkel har vore eit forsømt område
gjennom mange år. Heldigvis er det no mykje større
merksemd og fokus på dette området.

I ein debatt om transportsektoren og miljøet
er det vanskeleg å komme utanom
jernbanens betyding. Kvar einaste dag fraktar NSB 120 000 passasjerar
inn og ut av Oslo. I denne salen er det frå Stortingets
nest største parti fremma forslag om betydelege
kutt for NSB, kutt i storleiken 2 milliardar kr. Slike kutt ville
ført til ei rasering av togtilbodet i austlandsområdet,
med den konsekvensen at fleire ville blitt tvinga over til privatbil.
Det er veldig viktig at vi står saman om den auka
jernbanesatsinga og kollektivsatsinga.

