 Mitt spørsmål åt
samferdselsministeren går i same leia som det
førre spørsmålet:

«Posten Norge BA har varslet
Vestre Toten kommune om at Raufoss postkontor vil bli
erstattet med Post i Butikk fra og med 30. juni 2002.
Det betyr at Vestre Toten kommune med 13 000 innbyggere
og Raufoss tettsted med over 7 000 innbyggere og med en av de største
industrivirksomhetene i Norge vil være uten et
fullverdig posttilbud.

Mener statsråden at dette
er i tråd med Postens konsesjonsvilkår, og er
statsråden enig i at et så stort tettsted som
Raufoss ikke skal ha et fullverdig posttilbud?»

 Eg takkar statsråden for svaret.

I si tid, då postsystemet blei omlagt,
skulle jo staten framleis syte for at vi fekk eit landsdekkjande,
fullverdig posttilbod. Det skulle vi gjere gjennom konsesjonsvilkår for
Posten, og eg er glad for at statsråden peiker på at konsesjonsvilkåra
må følgjast opp.

Ein ting er at vi skal ha eit landsdekkjande
tilbod av nærmare definerte posttenester, men i konsesjonsvilkåra står
det òg at Posten skal tilby grunnleggjande banktenester
gjennom heile selskapets ekspedisjonsnett. Det er mange plassar
der Post i Butikk fungerer veldig godt. Det aukar faktisk opningstida
og betrar tilkomsten for mange, men problemet
er at Post i Butikk ikkje gir eit fullverdig posttilbod eller
tilbod om finansielle tenester på lik linje med vanlege
postkontor, det som no blir kalla Posthandel.

Det underlege er framgangsmåten som
Posten brukar i omleggingane sine. I Vestre Toten fekk
dei i september i fjor beskjed om at hovudpostkontoret skulle oppgraderast
til Posthandel, noko dei tek imot med opne armar, for
det ville jo gi eit fullverdig tilbod. Så kjem det ein motsett
beskjed, nemleg at dette skal gjerast om til Post i Butikk. Når
ein kjenner til storleiken på Raufoss, og når ein
kjenner det industrimiljøet som er og dei reaksjonane som
har kome etter at dette blei kjent, ser ein
jo at dei ikkje får eit fullverdig posttilbod.
Og dersom ein ikkje skal halde dette oppe på ein
såpass stor stad som Raufoss, med over 7 000 innbyggjarar,
og med industrimiljøet i Vestre Toten kommune
med 13 000 innbyggjarar, ja, då spør
eg: Kor skal vi da ha eit fullverdig posttilbod?

 Takk for det.

Det er veldig bra at statsråden har
tillit til Posten, men eg føler at dette er litt i grenseland
i forhold til det som har vore Stortingets intensjonar,
og det som òg har vore departementets intensjonar,
når vi seier at vi skal ha eit landsdekkjande
posttilbod. For det må jo vere i grenseland i
forhold til våre krav og departementets konsesjonskrav
når ikkje Raufoss med sitt industrimiljø med 7 000
innbyggjarar skal ha eit fullverdig posttilbod. Eg understrekar
uttrykket «fullverdig», for som vi var inne på her
i stad, manglar Post i Butikk ein del av dei tenestene som ligg
i Posthandel eller vanlege postkontor, som utferding av
identitetskort, billettsal, rådgivingstenester osv. Det
er då eg meiner at staten som eigar, dei politiske styresmaktene,
må seie frå.

Det er òg riktig som statsråden
seier, at det skal vere ein dialog med dei kommunane
som blir berørte her. Men då trur eg det er viktig å understreke
dialog, og at det ikkje berre rett og slett blir slik
at kommunen skal få lov å kome på ei
form for høyring, og så gjer Posten akkurat som
dei vil likevel.

