 Eg er òg glad for at ein samla finanskomite har slutta seg til forslaget om å be Regjeringa kome attende i revidert nasjonalbudsjett med eit forslag om å frita kornbaserte mjølkeprodukt for desse avgiftene, sjølv om det rett nok, som representanten Monsen var inne på, er kome visse motførestellingar i eit brev frå finansministeren.




Vanleg kumjølk er friteken for desse to avgiftene, og det er heilt klart motivert ut frå at mjølk er eit nyttig næringsmiddel. Det inneheld ein del næringsstoff og vitamin som ein meiner folk flest har nytte av, og det er ingen prinsipiell forskjell mellom vanleg kumjølk og kornbasert mjølk. Ein skal heller ikkje sjå bort frå at når mjølk er friteken for avgift, så er det kanskje motivert litt ut frå at ein skal hjelpe bonden med å nå ein større marknad med sine mjølkeprodukt. Det er for så vidt òg eit næringsaspekt ved dette produktet. Da verdiskapingsprogrammet for landbruket i si tid vart utforma, var det jo for å stimulere til litt meir foredling av norskproduserte råvarer. Dette prosjektet med å utvikle kornbasert mjølk har nettopp fått støtte gjennom verdiskapingsprogrammet. Vi er no i desse tider på desperat jakt etter ny næringsutvikling. På dette området er det gjort grundig forarbeid med store marknadsundersøkingar. Det er lagt ned enormt med forsking for å kome fram til dette produktet. Så i tillegg til det som er sagt, vil eg berre føye til at ut frå eit næringsaspekt er det òg veldig bra at ein har moglegheit til å fjerne denne flaskehalsen for at produksjonen og salet av dette skal lykkast.




