  «I Budsjett-innst. S. nr. 13 for
2000-2001 la fleirtalet til grunn at fjorårets togproduksjon
skulle vidareførast for 2001. Trass i dette legg NSB ned
mellom anna alle mellomdistansetoga på Dovrebanen
gjennom Gudbrandsdalen. Dette har ført til at næringsliv
og andre i Gudbrandsdalen har fått dramatisk forverra sine
kommunikasjonsmoglegheiter mellom anna til og frå hovudstaden.

Kva vil statsråden gjere for at Stortinget
sine føresetnader blir oppfylte, og for at togtilbodet
blir gjenoppretta?»

  Eg takkar statsråden for svaret,
som på ein måte gir ein viss lovnad om betre tider når
ein berre får litt større lokførararkapasitet.
Eg har forståing for at lokførarane må prioriterast
innafor dei områda der NSB har størst behov for
dei, men det som nå skjer, er jo at togtilbodet opp gjennom
Gudbrandsdalen nærast blir rasert. Det er fem togruter
både sørover og nordover som blir borte, og som
da gjer det heilt umogleg for næringslivet og
for folk å reise inn til Oslo om morgonen og opp att med
tog om kvelden. I og med at det er mangel på lokførarar
som på ein måte er årsaka til dette og
ikkje først og fremst økonomiske problem, så er spørsmålet,
all den tid Stortinget har sagt at ein for så vidt er villig
til å bruke midlar til å halde oppe togproduksjonen,
om ein førebels kunne sette inn eit busstilbod som kunne
erstatte noko av det som nå blir borte.

  Takk for det. Problemet er at det ei tid framover
vil vere noko usikkert, til ein får fleire lokførarar.
Det viktigaste nå er at ein får ei mellombels
løysing i den prekære situasjonen ein er i nå.
Og da var nettopp hovudpoenget mitt at når staten er villig
til å bruke pengar på å halde oppe produksjonen,
må det kunne gå an enten å gje tilskot
til fylkeskommunen fordi dei har eit mellombels busstilbod, eller
at NSB sjølv har eit busstilbod til delvis erstatning for
dei rutene som nå blir borte.

Det er klart at ein her må sjå ting
i samanheng – prioriterer ein eitt område, så går
det ut over noko anna. Eg har full forståing for det. Det
er òg slik at nå satsar Jernbanen i sentrale område
og i befolkningstette område. Men mitt poeng er at det
må ikkje gå ut over distrikta. Dersom vi meiner
noko med den distriktspolitiske målsettinga vår,
må vi òg kunne halde oppe eit visst kommunikasjonstilbod
ute i regionane.

