 Representanten Thore A. Nistad har gjort grundig greie for saka, for bakgrunnen for Framstegspartiet sitt forslag.




Det ligg altså føre eit forslag frå Framstegspartiet om å instruere Regjeringa til forskriftsendringar, eit forslag som er lagt direkte fram her i salen utan behandling i komiteen. I denne situasjonen bør det vere i statsråden si interesse frå denne talarstolen å klargjere om han vil finne ei løysing slik at det òg i framtida kan vere mogleg å frakte skituristar med beltebilar.




Eg vil starte med å utfordre statsråden nettopp på det, og ber han klargjere om Regjeringa og statsråden sjølv vil finne ei løysing i forhold til forskriftsendringar for å kunne opne for denne transporten, for, som Nistad var inne på, dette er noko som kanskje spesielt rammar beltebiltransporten på Høvringen, ein transport som har gått føre seg siden 1947. Dei har ein beltebil som tuslar nokre kilometer innover fjellet og dreg med seg skituristar på ein veldig miljøvennleg måte, på ein slik måte at ein ikkje kjem over grensa til nasjonalparkens område.




Da lova om yrkestransport vart endra i 2002, trur eg ikkje det var nokon sin intensjon her på huset å forby denne transporten. Som sagt går den føre seg over 5 km og i avgrensa omfang. Det har vore eit stort engasjement, bl.a. har ein samla 1 200 underskrifter for å få lov til å halde ved lag denne transporten. Lokalaviser i Lillehammer-regionen har engasjert seg, forståeleg nok, for deira oppgåve er på mange måtar å take i vare regionen sine interesser når det gjeld næringsliv og næringsutvikling, og det har som Nistad var inne på, betydning for reiselivsnæringa på Høvringen.




Nokon vil seie at dette er ei slags heia Noreg-sak, bl.a. fordi ei seter som heiter Smukksjøseter, ligg ei mil innafor Høvringen, og der er det tillate å transportere varer med beltebil. Departementet seier det er OK at dei òg tek med skituristar. Det opnar for at viss dei vil omgå regelverket, kan Høvringen Høgfjellshotell transportere ein mjølkekartong eller to berre for å frakte skituristar innover. Det vil dei ikkje, for dei vil ha eit reieleg forhold til dette, og det er respektabelt nok.




Statsråden seier i eit svar til meg at ein ikkje har heimel i forskrifter for å opne for denne transporten. Viss statsråden no meiner at det bør vere høve til denne transporten, meiner eg at han har eit val. Det er å foreslå å endre forskriftene. Viss han meiner at denne transporten bør vere forboden, bør han seie det i klartekst.




Det blir òg vist til forsøk med motorferdsel i utmark som går føre seg i åtte kommunar, og at statsråden vil vurdere heile lovgivinga og regelverket på nytt etter evalueringa av det forsøket. Dette bør komme nokså fort. Eg håpar at statsråden her no kan seie at han har ein intensjon om å endre på forskriftene, slik at denne beltebiltransporten, bl.a. på Høvringen, kan bli ei moglegheit i tida framover.




