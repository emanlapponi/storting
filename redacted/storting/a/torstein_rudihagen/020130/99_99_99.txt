 Eg tillèt meg å stille følgjande
spørsmål til miljøvernministeren:

«I Gudbrandsdalen har det nå vært
påvist mer eller mindre kontinuerlig
aktivitet av ulv i flere kommuner siden 18. april 2001. Dette området
ligger utenfor forvaltningsområdet for ulv. Situasjonen
er nå blitt tilspisset ved at ulv den 20. januar d.å.
drepte og skadet flere sauer. Fylkesmannen i Oppland har gitt fellingstillatelse,
men dette er blitt overprøvd av Direktoratet for naturforvaltning.

Hvordan vurderer statsråden forvaltningen
av ulv utenfor forvaltningsområdet, herunder regelverket
og fortolkningen?»

 Eg takkar for svaret, men eg trur at vi på bakgrunn
av det miljøvernministeren seier her nå,
bør fokusere litt på forvaltninga av ulv utanfor forvaltningsområdet.
For skal vi oppnå forståing og respekt for det
forvaltningsregimet vi har, trur eg vi må ha ei restriktiv
haldning til å tillate ulv utanfor forvaltningsområdet.
Utgangspunktet burde eigentleg vere at her skal det ikkje vere
ulv, og det var jo òg på ein måte
intensjonen bak heile forvaltningsregimet for å unngå konfliktar, spesielt
i forhold til beitedyr. Etter mitt syn – og det
er kanskje litt meir ytterleggåande enn det som ligg i
regimet – burde ein nærmast hatt eit ståande
fellingsløyve utanfor forvaltningsområdet.
Men problemet her, og det peikte òg
miljøvernministeren sjølv på, er at det
er dokumentert observasjon og skadar både i Valdres
og i Gudbrandsdalen sidan i vår, og det er òg
gitt fleire løyve til felling, men ulv er ikkje
felt. Meiner da miljøvernministeren at det er ein logikk
i ikkje å gi løyve nå?
Eg ber om at miljøvernministeren presiserer sitt syn med
omsyn til om dette blir forvalta i samsvar med dei politiske intensjonane
som ligg bak det, om regelverket er
godt nok, eller om han finn at det er grunn til å gå inn
og sjå på det.

 Det er mogleg at politikken ikkje
er forandra, men eg vil utfordre statsråden
litt på korleis politikken blir forvalta. Mellom anna
har det lokale rovviltutvalet sagt ja til felling av ulv. Fylkesmannen
har òg på grunnlag av dei avgrensa fellingsløyva som
han har, etter ei samla vurdering sagt ja. Er miljøvernministeren
da einig i at ein i større grad må leggje vekt
på lokal vurdering og lokal forvaltning?

Dette må òg sjåast
i lys av at bygdene for tida kjenner seg pressa og 

er

 pressa i høve til
fråflytting og det at overføringane til landbruket
skal reduserast. Landbruksministeren sa frå Stortingets
talarstol at jordbruket i framtida ikkje kan
baserast på mjølkebruk med 13–14 mjølkekyr eller
mindre. Reaksjonen blir derfor sterk når ulven nå skal
få lov å operere i desse bygdene og skade ei frå før
pressa næring. Bør ikkje rovdyrforvaltninga òg vere
slik at den ikkje øydelegg all optimisme og alt
pågangsmot i denne utsette landbruksnæringa?

