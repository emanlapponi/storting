  Eg stiller ikkje spørsmål ved eller tviler
på den formelle retten som departementet har når det gjeld endeleg
samansetjing, og til å oppnemne dei regionale rovviltnemndene. Eg
spurde om grunngivinga for å overprøve fylkeskommunen i dette tilfellet.
Fylkeskommunen sitt forslag var veldig gjennomtenkt, som eg nemnde,
både geografisk, politisk og kjønnsmessig, og også ut frå kven ein
ønskte å ha inn i den viktige nemnda, som, som statsråden riktig
peiker på, er tillagd veldig viktige oppgåver i rovviltforvaltninga.
Heile intensjonen med den rovviltmeldinga som var til behandling
her, var jo at ein skulle få dempa konflikten innafor dette konfliktfylte
området, og så startar det altså med ein konflikt når det gjeld
samansetjinga av den regionale rovviltnemnda. Det synest eg blir
ei veldig dum sak. Derfor meiner eg at departementet ikkje har noka
veldig god grunngiving for å overprøve det som fylkeskommunen her
har foreslått når det gjeld representantar. No har departementet
rett nok gått med på éi endring, men det gjenstår å vere imøtekommande
når det gjeld dei andre ønska.

