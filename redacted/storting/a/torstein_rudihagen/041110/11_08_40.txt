  Eg spør altså ikkje om Jørstadmoen.
Ein har tidlegare òg vist til Jørstadmoen når
Hovemoen har vore på dagsordenen.

Forsvarsministeren viste til det som blei sagt
frå Stortinget, nemleg at Hovemoen skulle bestå som
eit lager tilpassa Forsvarets behov, men det er svært uklart
kva som ligg i det. Seinast i førre veke var det store
oppslag i lokalavisa på Lillehammer om at dei tilsette
ved Hovemoen føler seg svikta. No orkar ikkje dei tilsette
ved Hovemoen leir meir, dei føler at dei blir lurde av
Forsvaret.

Det er jo ein situasjon som gjentek seg, så det
er for så vidt to problemstillingar her. Den eine er å finne
gode grunnar for å leggje ned Hovemoen når ein
vil effektivisere FLO. Det greier eg ikkje å sjå.
Den andre er personalpolitikken her, at dei ulike utgreiingane dett
i hovudet på dei tilsette og gjer framtida deira svært
usikker. Vi har behandla omstillinga i FLO i fleire rundar, og sist
vart det gitt ein god del positive signal frå Stortinget
til dei tilsette på Hovemoen, noko som gjorde at dei vart
optimistiske og har jobba konstruktivt ut frå det. Sist
var det ei utgreiing om 40–50 arbeidsplassar. No er det
plutseleg ei ny utgreiing om arbeidspakke som ligg på bordet,
og som faktisk inneber ei nedbygging av Hovemoen. Korleis skal dei
stille seg til dette?

