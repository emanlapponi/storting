 Eg tillèt meg å stille følgjande
spørsmål til kultur- og kyrkjeministeren:

«I flere tilfeller øker Opplysningsvesenets
fond festeavgiftene dramatisk. For et areal til en idrettsplass
i Lom kommune øker avgiften fra 300 kr pr. år
til 55 000 kr. I Nord-Fron kommune har OVF jordleieavtaler med jordbrukere.
Jordbrukerne har investert store summer i opparbeiding av jordarealene
og stått for verdiøkningen. Nå får
de tilbud om kun 5-årige avtaler og avgiftsøkning
på flere hundre prosent av OVF.

Mener statsråden dette er
akseptabelt, eller bør OVF ta andre
hensyn enn markedsverdi?»

 Dei opplysningane eg refererer til i spørsmålet
mitt, kjem frå formannskapsmedlemmer i Lom kommune og frå Bonde-
og Småbrukarlaget i Nord-Fron. Eg har derfor grunn til å tru
at dei er riktige.

Eg skal for all del ikkje bruke
denne talarstolen til å drive saksbehandling eller
opptre som ein advokat korkje for idrettslaget i Lom eller
for jordbrukarane i Nord-Fron. Men eg bruker eksempla som ein illustrasjon
på ein forretningskultur – ja eg vil seie nesten
på grensa til ein grådigheitskultur – som
har utvikla seg dramatisk i det siste. For jordbrukarane
får altså krav om ein auke frå 30 kr
pr. dekar til 150 kr pr. dekar og tilbod om berre femårige
avtaleperiodar. Så seint som i 1999 slo Statskog fast
på vegner av Opplysningsvesenets fond at det berre var
tap av skogproduksjon som skulle leggjast til grunn for leigeprisen.

Eg er veldig klar over at Opplysningsvesenets
fond er eit sjølvstendig rettssubjekt, og klar over fondets
føremål og rolle. Men Regjeringa har eit forvaltningsansvar
for fondet og gir fondet retningslinjene for arbeidet. Meiner Regjeringa
at denne forretningskulturen i forhold til jordleigarar, festarar
som Lom idrettslag, er i tråd med korleis ein ønskjer
at fondet skal opptre?

 Som eg sa, vil eg ikkje drive saksbehandling
her. Ein kan jo diskutere om dette er eit utgangstilbod eller
eit krav. Ein opplever det iallfall som at Opplysningsvesenets fond
her står for ein forretningskultur som er lite
i samsvar med det samfunnsansvaret som alle veit at Opplysningsvesenets
fond har. For om ein går inn på nettsidene til
Opplysningsvesenets fond, står det faktisk:

«Opplysningsvesenets
fond har et mål om samfunnsbevisste investeringer basert
på almene og Den norske kirkes etiske grunnholdninger.»

På nettet finn vi faktisk òg
at ikkje minst Kristeleg Folkeparti har vore
veldig oppteke av dette bl.a. ved Elsa Skarbøvik
frå Stortingets talarstol i si tid. Og når ein
er så oppteken av at investeringane skal vere
samfunnsbevisste og baserte på etiske grunnhaldningar, harmonerer
det dårleg med den forretningskulturen som blir vist når
det gjeld idrettslag og jordbrukarar i Nord-Fron.

Eg har ei kjensle av at vi kanskje driv litt
samanblanding av katedral og børs der børsen vinn.
Synest ikkje statsråden det er behov for ein
ny gjennomgang av retningslinjene?

