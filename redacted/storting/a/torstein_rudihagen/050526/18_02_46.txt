(ordførar for saka): 

Forslaget om ei endring av løyvingsreglementet var varsla i St.prp. nr. 63 for 2003-2004. Der blei det gjort greie for behovet for ein heilskapleg, teknisk revisjon av løyvingsreglementet. St.prp. nr. 48 for 2004-2005, Om bevilgningsreglementet, er ei oppfølging av dette.




I innstillinga vi no behandlar, konstaterer ein samrøystes komite at dei foreslegne endringane under løyvingsreglementet i hovudsak inneber endringar av redaksjonell og språkleg karakter, og at dei innhaldsmessige endringane som blir foreslegne, i stor grad er ei formalisering av praksis og ei presisering av gjeldande vedtak.




I forslaget er det reviderte løyvingsreglementet strukturert meir konsekvent etter emne, og det blir inndelt i kapittel, slik at strukturen blir gjord meir synleg. Vidare blir det lagt opp til eit meir einskapleg og klart mønster for utforminga av delegasjonstilgjenget i reglementets fullmakter. Dette sluttar komiteen seg til.




Regjeringa legg opp til at budsjettsystemet framleis skal byggje på dei ulike prinsippa som ligg til grunn, fullstendigheitsprinsippet, bruttoprinsippet, kontantprinsippet, eittårsprinsippet, prinsippet om inndelinga av budsjettet og prinsippet om eit løyvingsvedtaks bindingsgrad. Det blir likevel foreslått ei meir samla og konsentrert framstilling av dei vedtaka som inneheld budsjettprinsippa. Det er òg forsøkt å forenkle vedtaka.




Desse prinsippa sluttar komiteen seg til, men viser til det som dei respektive partia sa i Budsjett-innst. S. nr. 6 for 2003-2004. Merknadene var knytte til det som da var Statsbudsjettutvalet si utgreiing.




Framstegspartiet og Senterpartiet har sine eigne merknader og forslag, som eg reknar med at dei sjølve gjer greie for.




Elles er innstillinga ei oppslutning om Regjeringa sitt forslag.




