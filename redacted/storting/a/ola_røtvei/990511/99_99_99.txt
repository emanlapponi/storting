 Jeg tror ingen bilister betaler bompenger med glede. Men de gjør det kanskje ut fra den situasjonen at man ser nødvendigheten av å få bedre og sikrere veier. Man betaler for den fordelen man får. 




At det nå dukker opp så mange bompengeprosjekt, forteller oss at det fortsatt er behov for veibygging rundt omkring i landet, altså behov for mer veimidler. 




Vi skal selvsagt ta vare på folks betalingsvilje gjennom bomsystemene, men vi kan ikke bare basere oss på bompengeprosjekt, for da blir nok bommene stående tett. Disse prosjektene må komme i tillegg til 100 pst. offentlig finansierte prosjekter. 




Vi har få prosjekter som er 100 pst. finansiert med bompenger, derfor vil bomprosjektene binde opp betydelige statlige midler. Det er det som er situasjonen nå når det kjøres fram så mange prosjekter. Det er derfor stor fare for at disse vil forskyve dem som skal finansieres 100 pst. av staten. Staten har på mange måter bundet seg til masten når det gjelder inngåtte bompengeavtaler. 




Det jeg frykter, er at de nye bompengeprosjektene vil forskyve de prosjektene som Stortinget har prioritert i kommende seksårsperiode, 2002-2007. Da undergraver vi hele det nye styringssystemet med en ti års planhorisont, hvor Stortinget legger klare føringer for hvilke prosjekt som skal planlegges og gjennomføres. Det er skapt forventninger som ikke blir innfridd. 




Jeg vil berøre noen premisser for bompengeprosjektene: 










1. Bompengeprosjektene skal ha lokalpolitisk tilslutning. Stortinget skal ikke ta initiativ til slike prosjekter. 







2. Prosjektene skal behandles og vedtas av Stortinget. Det skal etableres et bompengeselskap med offentlig styring. 







3. Som hovedregel må det være en 50-50 fordeling mellom stat og selskap. Unntaksvis aksepteres en lavere bompengeandel, likeså at statens andel kan være lavere. 







4. Man må ha en viss lengde på innkrevingsperioden, f.eks. 15 år. På den måten vil man frigjøre flere offentlige midler.







5. Bompengeprosjektene må prioriteres på lik linje med øvrige prosjekter. Vi kan ikke ha to forskjellige prioriteringslister. 







6. Bompengesystemene må, f.eks. når det gjelder stamveier, vurderes nøye. Vi må ha et mer overordnet blikk på bompengefinansieringen av stamveier. 




Kanskje er det tid for å se på avgiftssystemene og på årsavgiften. Dette handler om politisk vilje og nytenkning. Teknologien er der. 




