 Jeg skal ikke legge opp til en lang debatt om salderingen av inneværende års budsjett, men jeg har lyst til kort å kommentere flertallsmerknaden som handler om innføringen av Samhandlingsreformen.


Fra 1. januar i år inntrådte Samhandlingsreformen – en stor oppgaveoverføring til norske kommuner som er gjort i nært samarbeid mellom kommunesektoren og staten. Det er inkludert en overføring av midler i størrelsesordenen 5 mrd. kr til kommunene.


Her er det, som med alle store reformer, umulig å forutsi på forhånd hvordan alle utslag blir, så regjeringspartiene har ved gjentatte anledninger varslet at denne reformen skal følges tett og nøye både fra regjeringen og selvfølgelig fra denne sal.


Så er det sånn at vi har en prognose som tilsier at det kan bli et overforbruk knyttet til kommunal medfinansiering på ca. 200 mill. kr i 2012. Det er umulig å ha oversikt over hva regnestykket faktisk blir på dette tidspunkt. Den regningen skal gjøres opp i ettertid, og blir anslagsvis ferdig en gang i februar. Da får vi komme tilbake til det – når det endelige regnestykket ligger på bordet. Men i den sammenheng er det også relevant å påpeke at kommunesektoren har fått beholde betydelige større skatteinntekter enn de har fått tidligere, så sånn sett er det dekning i kommunene for å betale det, hvis det eventuelt kommer et merforbruk. Men vi skal følge opp det vi har sagt.


Vi skal følge reformen nøye, og vi skal gjøre det i nært samarbeid med kommunesektoren. Første anledning til å komme tilbake til det eventuelle merforbruket vil være i forbindelse med revidert nasjonalbudsjett eller kommuneproposisjonen for 2014.


