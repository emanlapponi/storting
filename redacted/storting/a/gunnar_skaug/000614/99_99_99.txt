 

(komiteens leder og ordfører for saken): 

Offentlighetsloven gjelder ikke for Stortinget, Riksrevisjonen, Stortingets ombudsmann for forvaltningen og andre organer i Stortinget. Stortinget bad imidlertid den 23. november 1998 Stortingets presidentskap om å foranledige at det ble utarbeidet regler om offentlighet for Stortinget og Stortingets organer. Bakgrunnen var en merknad fra justiskomiteen i Innst. S. nr. 21 for 1998-99 om offentlighetsprinsippet i forvaltningen. Der sa bl.a. komiteen at







«det ikke er behov for generelt å unnta Stortinget fra offentlighetsprinsippet».




Komiteen mente det ville gi et viktig signal fra lovgiver om betydningen av offentlighetsprinsippet dersom Stortinget også ble undergitt regler om offentlighet. I innstillingen som kontroll- og konstitusjonskomiteen legger fram i dag, fremmes regler om dokumentoffentlighet for Stortinget, om endringer i instruksen for Stortingets ombudsmann for forvaltningen, om en midlertidig instruks om offentlighet for Riksrevisjonen samt om tilføyelser i instruksen for ombudsmannsnemndene for Forsvaret og sivile vernepliktige. 




Innstillingen er enstemmig. Jeg vil derfor ikke gå nærmere inn på hva dokumentoffentlighet i Stortinget og dets organer vil innebære, men bare kort vise til at komiteen er enig i at det fastsettes et eget regelverk og endrede instrukser. Disse kan så danne grunnlag for utprøving og iverksettelse. Og som komiteen uttaler:







«Dersom eventuelle spørsmål og problemer knyttet til regelverket skulle oppstå er komiteen innstilt på å vurdere endringer i reglene om dokumentoffentlighet.»




Jeg vil understreke komiteens forutsetning – som jeg tror er ganske viktig for komiteen – om at «Stortinget praktiserer offentlighetslovens prinsipper så langt det lar seg gjøre.»




Med dette anbefaler jeg komiteens innstilling.




