 

(komiteens leder): 

Riksrevisjonen har i Dokument nr. 1 for 2000-2001 igjen bekreftet hvilken sentral plass Riksrevisjonen har i en effektiv kontroll av den offentlige forvaltning.




En kan lese ut av antegnelsene som er gjort for regnskapsåret 1999, at Riksrevisjonen spiller en meget viktig rolle i utbyggingen av den administrative effektivitet i statsforvaltningen, og at en del reformer på det økonomiske området de siste årene skyldes nettopp initiativ som er tatt av Riksrevisjonen. Det fortjener Riksrevisjonen honnør for.




Nå skal jeg ikke kommentere antegnelsene som er gjort, bare gjøre oppmerksom på at det nok en gang er påvist en rekke mangler og feil. Regnskapene er ikke godkjent for Ila landsfengsel og sikringsanstalt, Norges veterinærhøgskole, Høgskolen i Nord-Trøndelag, Rikshospitalets apotek og Radiumhospitalets Apotek. Dessuten er regnskapene til Toll- og avgiftsdirektoratet, Statistisk sentralbyrå og Statens veiledningskontor for oppfinnere bare godkjent med forbehold. Alt dette er kritikkverdig.




I likhet med Riksrevisjonen ser komiteen alvorlig på dette. De berørte institusjoner og ansvarlige departementer må derfor rette opp de forhold som er påtalt.




Når det gjelder økonomiforvaltningen i departementene og underlagte virksomheter, er det gjort et omfattende arbeid for å rette opp problemer som er et resultat av innføringen av nye økonomisystemer, men fortsatt står mye igjen. Derfor må hele forvaltningen gi prioritet til problemene som knyttes til regnskapsføring og økonomiforvaltning. 




Jeg regner med at de statsråder som er til stede her nå, tar dette med seg. Ellers viser jeg til komiteens øvrige merknader.




 

(komiteens leder): 

Det er viktig, som saksordfører Vidar Kleppe nå sa, at en sikrer mest mulig lik og riktig utmåling av hjelpestønaden til barn og unge under 18 år. Dette er, som vi alle vet, en rettighetsbasert stønadsordning som skal gi økonomisk kompensasjon for særskilt tilsyn eller pleie på grunn av varig sykdom, skade eller lyte, og som er hjemlet i loven om folketrygd. 




Riksrevisjonens undersøkelse og rapport viser, som representanten Kleppe sa, at det har vært grunn til å stille spørsmål om trygdeetatens saksbehandling virkelig bygger på en rimelig ensartet og håndfast skjønnsutøvelse og om en har tatt hensyn til kravet om likebehandling. 




Det er påvist store fylkesvise variasjoner når det gjelder antall hjelpestønadsmottakere. Det komiteen spesielt har merket seg, er at det er en lav innvilgelsesprosent i fylker med høy søkning, men en høy innvilgelsesprosent der søkningen er lav. Dette gjør det naturlig å se nærmere på saksbehandlingspraksisen. 




Rapporten fra Riksrevisjonen er forelagt Sosial- og helsedepartementet. Jeg synes det er meget positivt at departementet har satt i gang såpass mange viktige tiltak for å utvikle en sikrere og mer ensartet skjønnsutøvelse i trygdeetaten. Det er også grunn til å berømme Rikstrygdeverket for den oppfølging som er gjort så langt, for å sikre en mest mulig lik og riktig utmåling av hjelpestønaden til barn og unge under 18 år.




