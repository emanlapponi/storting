Utenriksministeren åpnet sin redegjørelse for Stortinget 20. januar med å understreke at utenrikspolitikk ikke bare handler om upersonlige krefter. Han sa:







«Det dreier seg om enkeltmennesker – om deres behov, interesser og rettigheter. Ofte dreier det seg til og med om den mest grunnleggende av alle rettigheter, retten til liv.»




Dette kan vi alle slutte oss til. En kan også legge til: Sikkerhets- og utenrikspolitikk må være basert på verdier. En politikk som ikke gjenspeiler humanitære interesser og beskytter rettighetene til enkeltmenneskene, vil slå negativt ut. Dette er Kosovo og krigen i Tsjetsjenia klare eksempler på.




Sikkerheten i det nye århundre vi nå har gått inn i, vil bli hva vi gjør ut av det. Framtida kan bli formet dersom det ligger til grunn en felles visjon, tilstrekkelige midler og ikke minst solidaritet mellom demokratiske land. Utenriksministerens redegjørelse og debatten i dag har dessuten understreket hvor viktig det er å styrke sikkerheten og stabiliteten i det euro-atlantiske området. Vi må oppdatere oppgaven med et kollektivt forsvar som er utviklet i NATO gjennom 50 år. Vi må med andre ord være bedre i stand til å møte framtidige trusler – som ikke lenger er statiske eller lett identifiserbare, slik vi opplevde dem under den kalde krigen. 




Disse nye oppgaver må nødvendigvis løses innenfor en klart avgrenset ramme. Nye typer risikoer ved spredning av masseødeleggelsesvåpen og regionale og lokale konflikter må håndteres mer effektivt. De må dessuten være plassert innenfor rammen av FN-charteret og internasjonal lovgivning. Bruken av makt for å beskytte enkeltmenneskene mot overgrep og forsvare menneskerettigheter vil derfor bety at den sosiale konsensus innenfor NATO må utvides. Den samme holdning og prosess vil EU være preget av. Ja, vi kan være temmelig sikre på at EU-landene seg imellom vil utvikle sterkt det sikkerhets- og forsvarspolitiske samarbeidet. For egen del har jeg aldri tvilt på hvor nødvendig det er for vårt eget land å delta aktivt i EU som medlem. Selv om utenriksministeren ikke anser det som et stort problem, er jeg redd for at vi kan oppleve at NATOs posisjon som det sentrale forumet for diskusjon av forsvars- og sikkerhetsspørsmål kan bli svekket. Selv om en kan forvente at det etableres gode samarbeidsformer mellom NATO og EU, kan vi ved ikke å være EU-medlem bli satt på gangen. På lengre sikt kan det bare bety usikkerhet for norske forsvars- og sikkerhetsinteresser.




Det hadde derfor vært mer betryggende for Norge om vi som fullverdig medlem av EU hadde vært med på å videreutvikle det institusjonelle samarbeidet som nå pågår mellom EU og NATO. Denne prosessen, som altså er i full gang, ville for Norges utenrikspolitiske og sikkerhetspolitiske situasjon bli bedre ivaretatt gjennom norsk EU-medlemskap.




Inntil så forhåpentlig vil skje innen ikke altfor lang tid, er det iallfall nå høyst nødvendig at vi er mer offensive når det gjelder norske interesser i forhold til Europa og EU, som utenrikskomiteens leder, Haakon Blankenborg, og andre har etterlyst i dagens debatt.




