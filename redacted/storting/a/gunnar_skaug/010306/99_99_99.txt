 

(komiteens leder): 

Jeg skal være ganske kort. 




Det er selvfølgelig viktig at stortingsvedtakene blir fulgt opp. Stortingets forretningsorden fastsetter da også at Regjeringen plikter å legge fram en årlig melding. Denne skal inneholde både en omtale av de såkalte anmodningsvedtak og også hvilken skjebne private forslag som er oversendt Regjeringen til utredning og uttalelse, de såkalte utredningsvedtak, har fått.




Når jeg tar ordet, er det bare for å minne om at Stortinget, som et hjelpemiddel for Regjeringen i dette oppfølgingsarbeidet, har opprettet et eget vedtaksregister. Dette vil også på mange måter bedre stortingsrepresentantenes muligheter til selv å finne ut hvilken oppfølging deres egne forslag har fått i de enkelte departementer.




Det vil være svært tidkrevende om kontroll- og konstitusjonskomiteen alene skulle gå gjennom alle de ulike anmodnings- og utredningsvedtak. I komitemøte den 22. januar i år ble det derfor vedtatt å oversende meldingen til de øvrige elleve fagkomiteer i Stortinget, for å be dem gjennomgå oppfølgingen av de ulike anmodnings- og utredningsvedtak som er omtalt i meldingen fra Regjeringen.




Kontroll- og konstitusjonskomiteen er for øvrig av den prinsipielle oppfatning at anmodnings- og utredningsvedtak som omtales i de årlige meldinger, alltid bør oversendes fagkomiteene til uttalelse, slik Stortingets forretningsorden også åpner for.




Jeg viser også til komiteens presisering av at «dersom det i den første meldingen som fremmes etter at et vedtak er gjort, opplyses at regjeringen senere vil følge opp vedtaket, må det i den neste meldingen gis nærmere opplysninger om dette».




