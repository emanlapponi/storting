(komiteens leder):

 Saksordføreren har nå på en utmerket måte redegjort for komiteens enstemmige innstilling. La meg bare supplere med å si at også for Arbeiderpartiet har dette vært en meget alvorlig sak, og jeg synes det er grunn til å gi uttrykk for at vi er meget tilfreds med den måten statsråden har ryddet opp i saken på. Vi vil der gjerne vise til bl.a. den grundige og hurtige gjennomføringen av de ulike tiltakene som ble iverksatt av Aetat for å rydde opp i det avdekte jukset med formidlingstall høsten 2000, som saksordføreren helt riktig redegjorde for.




La meg også bare si at vi i den forbindelse har merket oss at det ikke er funnet eksempler på bevisst juks for å «pynte» på resultatoppnåelsen, og at saksbehandlere i Aetat har utvist full åpenhet overfor kontrollørene. Gjennomgangen bekreftet også at regelverket og rutinene er og har vært meget kompliserte. Jeg er derfor glad for at statsråden vil sørge for en gjennomgang av fastlagte rutiner for å vurdere ikke minst forenklinger og forbedringer.




Jeg har også med tilfredshet registrert at Aetat arbeider videre med forståelsen for korrekt registrering. Jeg tror derfor at det også er grunn til å stole på at statsråden vil følge opp dette forholdet overfor etaten.




Det er også tillitvekkende at statsråden har bedt Aetat Arbeidsdirektoratet om å utarbeide en skriftlig redegjørelse for etatens samlede revisjons- og kontrollinnsats, og som statsråden sier i et brev til kontroll- og konstitusjonskomiteen:







«I den grad denne avdekker forhold som Stortinget bør være kjent med, vil Stortinget bli orientert på egnet måte.»




Helt til slutt: I forbindelse med arbeidet for å videreutvikle departementets styring av Aetat – og da vil jeg vise til departementets brev av 10. november 2000 – vil det bli foretatt en særskilt gjennomgang av dagens mål- og resultatindikator. Jeg synes det er gledelig at kontroll- og konstitusjonskomiteen på dette punktet er enig og tilfreds med at man også her har benyttet uhildede selskaper i arbeidet, og at det, som allerede nevnt, ikke er funnet eksempler på bevisst juks.




Nå er presselosjen tom, men hvis det er kanaler utover i huset, synes jeg det i denne saken også er grunn til å trekke fram media. Det er jo ikke alltid vi er like glad i hverandre, vi stortingsrepresentanter og media, men i denne saken synes jeg det er god grunn til å gi honnør til en våken og pågående presse. Jeg burde kanskje ha navngitt avisene. Det skal jeg ikke gjøre, men jeg vil iallfall gi media honnør for å ha satt også denne saken på dagsordenen.




