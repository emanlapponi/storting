 

(komiteens leder): 

Når jeg tar ordet, er det for å understreke at en sak ikke bare har én side, men mange sider. Og etter at denne innstillingen ble avgitt fra komiteen, tror jeg nok det er grunnlag for å ikke ta så hardt i som både saksordføreren og ikke minst Vidar Kleppe nå har gjort i den sak som foreligger.




Det er riktig at komiteen ber EOS-utvalget følge opp tjenestenes praktisering av innsynsretten i klareringssaker for å sikre de ansattes rettigheter. Men ut fra den oppmerksomhet som denne saken har fått, bl.a. i Dagsavisen, vil jeg for min egen del si at jeg tror en er nødt til å skille mellom to sider i den oppsigelsessaken som EOS-utvalget stiller seg kritisk til. Det første går på fjerningen av sikkerhetsklareringen til den tidligere ansatte i Forsvarets overkommando, som førte til at han ble oppsagt i sin stilling. Det andre går på saksbehandlingen og særlig kritikken av at vedkommende ikke ble gitt tilstrekkelig innsyn. I så måte vil jeg gjerne støtte opp under det som saksordføreren sa i forhold til det siste.




Men det jeg vil ha sagt, er at når det gjelder det første forholdet, mener jeg at det ikke er grunn til kritikk. Og hvorfor? Jo, vedkommende – og det synes jeg Stortinget har behov for å få vite – hadde begått om lag 31 sikkerhetsbrudd. Det dreide seg i hovedsak om brudd på dokumentsikkerheten, men også manglende oppfølging da vedkommende mistet adgangskortet til FO-bygget, og ikke minst ulovlig oppbevaring av våpen. Dette er alvorlig!




Når det gjelder det andre forholdet, om innsyn i prosessen, mener jeg at det er grunn for departementet til å akseptere den kritikken som både EOS-utvalget og komiteen bærer fram, og jeg forutsetter – som saksordføreren – at statsråden gir Stortinget den faktiske opplysning som Stortinget har krav på.




Gunnar Breimo hadde her overtatt presidentplassen.




 

(komiteens leder): 

Bare en kort kommentar. rsmeldingen fra Sivilombudsmannen om virksomheten for år 2000 bekrefter selvfølgelig til fulle at Sivilombudsmannen gir borgerne i landet vårt en praktisk, lett tilgjengelig, billig og enkel mulighet for å få undersøkt problemer en måtte ha i forhold til myndighetene.




Jeg vil for øvrig bare slutte meg til det saksordføreren, Vidar Kleppe, sa i sin kommentar til Sivilombudsmannens generelle virksomhet. Igjen har årsmeldingen slått fast at de undersøkelsene som ombudsmannen har foretatt, skjer etter mandat gitt av Stortinget. Ombudsmannen kan derfor ikke betraktes som noen overordnet myndighet eller noe overordnet tilsynsorgan for forvaltningen. Slik sett er jo også ombudsmannen et personlig korrektiv til byråkratiet.




Jeg sier dette bare for å understreke de merknader som en enstemmig komite presenterer i den foreliggende innstilling. Det temaet som Vidar Kleppe har tatt opp, framkommer i mindretallsmerknadene fra representantene Hagen og Vidar Kleppe. Det har i nest siste avsnitt i disse sneket seg inn følgende: 







«Komiteen slutter seg til ombudsmannens vurderinger og stiller seg undrende til at departementet har meddelt ombudsmannen å ikke ville invitere Stortinget til den klargjøring som måtte være nødvendig dersom departementet ikke vil rette seg etter ombudsmannens lovforståelse eller anbefalinger.»




Dette er det mindretallet som står for. Men jeg syns det er veldig greit for saken at justisministeren nå har gitt en klargjøring av dette forholdet, og et slikt uoppklart forhold, altså at bestemmelsen tolkes ulikt av Sivilombudsmannen og Justisdepartementet, bør jo heller ikke få bestå i all evighet.




