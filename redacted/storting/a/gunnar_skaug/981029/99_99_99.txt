 Saksordførerens siste lykkønskning kan vi egentlig bare slutte oss til. 




Årsmeldingen fra Sivilombudsmannen er på mange måter en meget interessant lesning, og virksomhetsberetningen for Stortingets ombudsmann for forvaltningen viser jo, som også saksordføreren nå sa i sitt innlegg, at kvaliteten på arbeidet blir stadig bedre, at det utvises sterkere bevisstgjøring i forvaltningen omkring de mange forhold som undersøkes, og ikke minst at offentlighetsloven og prinsippene omkring den står mer og mer sentralt. Dette er også en sak som Stortinget kommer tilbake til senere.




De systematiske undersøkelsene som også Sivilombudsmannen har foretatt, har utvilsomt gjort institusjonen i stand til å utnytte de mulighetene den vitterlig har, på en bedre måte.




Jeg synes også det er grunn til å berømme ombudsmannen og hans medarbeidere for den aktive, utadrettede virksomheten de står for, både i inn- og utland. Slik sett er ombudsmannen en meget viktig bidragsyter til en positiv demokratiseringsprosess i en lang rekke land som søker bistand der til lignende forvaltningsvirksomhet i sine respektive land.




Et av mange viktige prinsippspørsmål som reises i årsmeldingen, og som saksordføreren også nevnte, er om sivilombudsmannsordningen også gjelder for Svalbard. Selv om det etter min oppfatning ikke kan trekkes i tvil at arbeidsområdet også omfatter øyriket i nord, som vitterlig tilhører Kongeriket Norge, kan det være hensiktsmessig av flere grunner at også Regjeringen har klare synspunkter på nettopp dette spørsmålet. Når det – som saksordføreren sa – er bebudet en egen Svalbard-melding, bør derfor Regjeringens egne vurderinger legges til grunn, og da gjerne på grunnlag av den utredning som følger vedlagt til årsmeldingen fra Sivilombudsmannen.




