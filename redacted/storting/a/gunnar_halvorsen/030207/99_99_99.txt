 For mange utenforstående tror jeg Forsvaret og forsvarsdebatten ofte preges av store økonomiske summer og «teknikaliteter».




Det er mulig at dagens debatt om ny kapittelstruktur for Forsvaret også oppleves slik, og det er forståelig. Men jeg har også forståelse for at departementet ønsker en omlegging, slik som den som er foreslått. Et ønske om forenklede prosesser for horisontal og vertikal samhandling mellom Forsvarets militære organisasjoner og Forsvarets logistikkorganisasjon er ingen dårlig intensjon.




Det vil imidlertid også innebære en stor grad av maktforskyvning fra Stortinget til Regjeringen. Det er en følge av forslaget som ikke er ønskelig. Hvis forslaget som i dag behandles i denne sal, hadde fått flertall, hadde vi fått én post på forsvarsbudsjettet som hadde tilsvart 13 milliarder kr, eller nesten halve det totale forsvarsbudsjettet.




Det har to sider. For det første ville det ha vært en svært stor post. Uansett hvordan man snur og vender på det, er 13 milliarder kr svært mye penger.




Det er imidlertid ett argument som er enda viktigere enn at det er en stor sum. Det er også et prinsipielt argument, nemlig Stortingets kontrollmulighet overfor budsjettet.




Selv om det i teorien ville framkomme hvor mye som var tenkt brukt innenfor de enkelte våpengrener, ville ikke Stortinget hatt kontroll med hvor pengene ville blitt brukt – av den enkle grunn at det ikke bare er en kapittelstruktur, men også en debatt om poststruktur, for å si det enkelt. Det ville med andre ord vært muligheter til å flytte store summer innenfor budsjettet uten at Stortinget skulle hatt innflytelse over det.




Det innebærer at vi fort befinner oss inne i ikke bare en økonomisk og budsjetteknisk debatt, men også en konstitusjonell debatt. Den foreslåtte kapittelstrukturen ville sette Stortingets mulighet til å utøve kontroll over hvilke penger som skulle brukes innenfor de enkelte våpengrener, til side. Jeg vil understreke at dette ikke dreier seg om stortingsregjereri eller detaljstyring, men om Stortingets behandling av det som er vårt viktigste politiske dokument, nemlig statsbudsjettet.




Dette er bakgrunnen for at Arbeiderpartiet og flertallet i komiteen og Stortinget i dag avviser Regjeringens forslag til ny struktur.




