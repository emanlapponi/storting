 Ganske kort bare et par kommentarer til meldingen.




Det første gjelder voksenopplæringen. Jeg er veldig enig i det som saksordføreren her framhever. Det er viktig at voksenopplæringen blir opprettholdt på et slikt nivå, både økonomisk og faglig, at soldatene føler at de får noe igjen når de er ferdige med verneplikten, også sivilt. Det er derfor viktig, som vi har påpekt, at soldatene før de møter, blir gjort oppmerksomme på den karriereplan det er muligheter for å få i Forsvaret når det gjelder sivil utdannelse. Jeg synes det er viktig å understreke det som saksordføreren der var inne på, og vi må der samordne de kreftene som er i Forsvaret – Vernepliktsverket osv. – for å få det til. Beløpet til voksenopplæring har gått en del ned de siste årene. Det henger nok sammen med at soldatkullene er blitt noe mindre. Men vi må iallfall bestrebe oss på, som det påpekes, å holde et høyt nivå.




Det som har vært en fare de siste årene, og som jeg har sett ut fra tall og statistikker, er at de som dimitteres, går ut i arbeidsledighet. Det var en stigning på 40 pst. ifølge Aftenposten for en tid tilbake. Vi kan ikke som ansvarlige politikere akseptere at når du først har en verneplikt og bruker den tiden, skal du gå ut i arbeidsledighet.




Den andre saken jeg kort vil berøre, er dette med statushevende tiltak. Som saksordføreren sa, kommer Regjeringen tilbake til det til våren, når vi får hele langtidsmeldingen. Men jeg tror det er viktig at vi ser alvorlig på den saken. Dersom vi ikke greier det, har jeg store problemer med etter hvert å forsvare den allmenne verneplikten slik den er i dag, for den er meget urettferdig. Det er i dag under 20 pst. av norsk ungdom som avtjener ver-neplikten, mens de andre 80 pst. slipper den byrden det er. Og da må vi gi verneplikten et slikt innhold både økonomisk og utdanningsmessig at vi kan forsvare det overfor alle.




Jeg konstaterer – forsvarskomiteen har vært på reise og kom faktisk hjem i går – at det skjer større og større overgang til yrkeshær over hele Europa. Jeg vil bare presisere at hvis ikke statsråden kommer tilbake til Stortinget med virkelig statushevende tiltak for verneplikt, synes jeg samfunnet må ta opp til bred debatt om vi skal forlate den norske verneplikten og gå over til en yrkeshær.




