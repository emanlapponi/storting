  «Den avtalefestede pensjonsordningen
(AFP) gir mulighet til å gå av med pensjon
fra 62 år. Mange ønsker å utføre
mindre arbeidsoppdrag, men får redusert pensjon
dersom inntekten overstiger 4 000 kroner per år.

Vil statsråden medvirke til at AFP-pensjon ikke
skal avkortes for inntekter opptil folketrygdens grunnbeløp?»

  Jeg takker for svaret. Det var jo omfattende,
og jeg skjønner at dette er en komplisert sak. Man kan
velge hvilket ben man vil stå på og finne forskjellige
vinkler.

Men mitt utgangspunkt er et rettferdighetssyn.
Alderspensjonister kan altså fra 1. januar 2002 ta ut to
ganger grunnbeløpet i folketrygden, og uføre kan
ta ut én gang grunnbeløpet i folketrygden. De
som f.eks. har vært i Politiet og i
Forsvaret, og politikere kan ta ut full lønn i tillegg
til pensjonen hvis man driver i privat sektor, og så skal
mange som da kanskje er gått trøtte etter
mange år i arbeidslivet, som statsråden var inne
på, bli avspist med å kunne tjene 4 000
kr. Det oppfattes som urettferdig.

Jeg vil da spørre statsråden:
Mener statsråden virkelig at det er rettferdig
at folk skal bli trukket hvis man f.eks. gjør et samfunnsmessig
arbeid i kommunestyret eller er med i domstolene og lignende?

  Jeg er enig i at det er partene i arbeidslivet
som har forhandlet fram denne ordningen. Men det er jo en tredje
part i dette systemet, og det er staten. Så vidt jeg vet,
ble ordningen altså gjort gjeldende fra august 2000 ved
et politisk vedtak, og Arbeiderpartiet og
SV stemte faktisk imot at grensen ble satt ned til 4 000
kr. Før var det 1G. Derfor må det være
en politisk sak som vi i Stortinget kan gripe fatt i.

Sett fra en arbeidsgivers synspunkt er det
veldig vanskelig hvis en trenger litt hjelp øyeblikkelig.
Man har kanskje en som har gått av for et år siden,
som kjenner jobben svært godt. Hvis man får sykdom
i bedriften, og ringer til den som er AFP-pensjonert, får
man til svar at han dessverre ikke
kan, fordi han da vil tjene 4 000 kr, og hele
AFP-ordningen vil ryke. Det kan ikke være
samfunnsøkonomisk fornuftig heller. Samfunnet vil jo tjene penger
på å få disse 62-åringene inn
i arbeidslivet.

