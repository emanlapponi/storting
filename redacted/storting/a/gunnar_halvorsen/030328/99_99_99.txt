 I forbindelse med behandlingen av St.prp. nr. 45 for 2000-2001 og St.prp. nr. 55 for 2001-2002 vedtok Stortinget å legge ned en rekke garnisoner og forlegninger. Ingen landsdeler ble forskånet for nedleggelser. Omleggingen av Forsvaret skapte et engasjement, og flere steder i landet fryktet man konsekvensene ved at hjørnesteinsbedriften forsvant ut av lokalsamfunnet. Det var hovedgrunnen til at daværende forsvarsminister, Bjørn Tore Godal, la inn 250 mill. kr til omstillingskommunene.




Mulighetene for etterbruk av nedlagte anlegg er svært forskjellige. Enkelte garnisoner befinner seg i det som mange i sentrale strøk trolig vil kalle ingenmannsland, mens andre er perler langs kysten, som ved et eventuelt kommersielt salg vil kunne innebringe inntekter i hundremillionerkronersklassen. Det er med andre ord slik at forholdene i de enkelte kommuner varierer sterkt.




Stortinget vedtok ved behandlingen av Budsjett-innst. S. nr. 7 for 2002-2003 at Regjeringen kan overdra eiendommer, bygg og anlegg som Forsvaret ikke lenger har behov for, til kommuner eller til overtallig personell i Forsvaret i forbindelse med utnyttelse av etablissementer til næringsutvikling. Stortinget vedtok at denne overdragelsen kan skje vederlagsfritt eller ved redusert vederlag. Stortinget mente videre at dette vil gjelde noen få sterkt belastede lokalsamfunn.




Forsvarskomiteen ønsket ikke å gå inn og behandle de enkelte kommuner. Det er altså ikke noe ønske fra forsvarskomiteen. Arbeiderpartiet tror ikke det er ønskelig at dette hus skal drive saksbehandling av enkelte kommuner i denne type saker. Men når vi får tilbakemeldinger fra flere steder i landet om at Forsvarsbygg ikke anser at noen kommuner er «sterkt belastede lokalsamfunn», er det viktig å få belyst denne saken. Jeg opplever dette som underlig i en situasjon hvor Kommune-Norge sliter, ikke minst enkelte kommuner hvor Forsvarets tilstedeværelse har vært selve drivkraften i den lokale økonomien og har vært hovedarbeidsplassen. Kort sagt: At Forsvaret forsvant, har bidratt til å svekke enkelte lokalsamfunn.




Norsk industri befinner seg i dag i det mange kaller en krise. Flere kommuner føler også at de ikke møter forståelse for den vanskelige situasjonen de befinner seg i. Da Stortinget gjorde sitt vedtak i desember i fjor, var det en forutsetning som lå til grunn, nemlig at det de facto finnes noen «sterkt belastede lokalsamfunn». Mener statsråden at det finnes noen lokalsamfunn i Norge som er hardt belastet?




Det er i dag flere debatter hvor Forsvarsbygg er tungt inne. Det er f.eks. i debatten omkring nasjonale anlegg som Oscarsborg – det kommer i et eget Dokument nr. 8-forslag, så det må vi komme tilbake til – og det er i debatter om overtakelse av mer sentrale anlegg som i Steinkjer, på Andøya og i kommuner som sliter med arbeidsledighet og derfor ønsker å utvikle nedlagte militærleire, som en finner f.eks. på Rissa. Det finnes nok av eksempler som sikkert vil komme fram senere i debatten.




Det er også andre typer eiendommer, nemlig rekreasjonsområder, utmark, øyer og kystperler som bør sikres for allmennheten. Etter at jeg leverte inn denne interpellasjonen den 20. februar, så jeg til min store glede landbruksminister Sponheims utspill i Aftenposten 3. mars i år, og jeg har tatt med denne gledelige overskriften. Her går altså statsråd Sponheim inn for å «sikre folket strandperler»:







«Landeiendommer bør selges til Statskog, mener landbruksminister Lars Sponheim. Unike og attraktive strandområder langs sjøen og store flotte fjellarealer skal på den måten sikres meningsmanns bruk langt inn i fremtiden.»




Statsråd Sponheim er jo medlem av den samme regjeringen som forsvarsministeren er, og jeg vil derfor spørre: Er dette noe Regjeringen står bak, så er dette svært gledelig, men kan vi få en bekreftelse eller avkreftelse på det? Han tok, slik jeg oppfattet det, til orde for at Statskog skal få kjøpe en vesentlig del av arealet som Forsvaret eier, for å sikre allmennhetens rett til å ferdes i disse områdene. På den annen side kommer altså denne økningen på 100 mill. kr på inntektssiden som Regjeringen og Fremskrittspartiet vedtok i budsjettet. Dette vedtaket innebærer et press for å finne en løsning som også er økonomisk fundert. Det berører med andre ord penger så vel som prinsipper. For Arbeiderpartiet er derfor dette en viktig debatt, på samme måte som den er viktig for flere kommuner i det ganske land. Jeg vil be om at statsråden redegjør for hva som er blitt gjort i forhold til Stortingets vedtak. Finnes det i hennes øyne noen «sterkt belastede lokalsamfunn»?




Hvordan ser statsråden for seg Forsvarsbyggs arbeid i forhold til overdragelser som skjer vederlagsfritt, eller til redusert pris? Har Forsvarsbygg fulgt Stortingets vedtak, eller eksisterer det ingen «sterkt belastede lokalsamfunn»?




 Jeg takker for svaret.




Jeg skjønner jo at det må være økonomi i dette skal omstillingen gå sin gang, som vi begge er enig i. Men jeg føler at det som er det gedigne i dette, er det som Sponheim her har kommet med. Det ligger jo en finansiering i dette. Så vidt jeg forstår – og jeg oppfattet at det statsråden har sagt her, er Regjeringens syn – vil han selge produktiv skog som gir noen millioner, eventuelt milliarder, i inntekter.




De pengene skal da overføres til Forsvarsdepartementet for å kjøpe disse «perlene». Jeg synes det er bra. Da holder vi orden i omstillingen og i økonomien, og vi får sikret disse «perlene» for allmennheten.




La meg si med en gang at jeg synes Forsvarsbygg gjør en god jobb, ja jeg vil nesten si en for god jobb, så det er ikke dem jeg kritiserer. Men det er kanskje statsråden som ikke bruker den fullmakten hun har til å avvike fra avhendingsinstruksen, som hun mener en kan gjøre overfor kommuner og enkeltpersoner som ønsker næringsetablering.




En av grunnene til at vi har denne interpellasjonen her i dag, er selvfølgelig at vi har fått veldig mange henvendelser fra enkeltkommuner i dette landet som føler seg provosert av Forsvarsbygg. Det vil selvfølgelig være slik når du er i en forhandlingssituasjon. I Trønder-Avisa kunne en lese i desember:







«Forhandlingene om pris har fra Forsvarsbyggs side vært lagt opp som et diktat, hevder Steinkjerordfører Per Sverre Rannem. Det har vært en høy grad av arroganse i forhold til å ta hensyn til Steinkjers stilling som omstillingskommune.»




Jeg siterer dette fordi det er slike henvendelser vi får inn på pulten fra disse kommunene. Om det er riktig eller ikke, skal ikke jeg legge meg opp i. Men det er iallfall en realitet som vi møter, og da er vi nødt til å få en klarhet i om statsråden har fått samme slags henvendelser, og om de enkelttilfeller som vi møter, vil bli behandlet av statsråden på en måte som gjør at en avviker fra avhendingsinstruksen.




La meg få lov til å si til slutt at det er store områder som vi må prøve å sikre for allmennheten, og hvis statsråden vil bekrefte at det ligger i Regjeringens opplegg, så er den saken grei fra min side.




 Jeg tror Forsvarets omorganisering, som jeg selv har vært med på, så langt har vært fornuftig. Det er klart vi var skeptiske da vi skilte ut Forsvarsbygg og FLO, men jeg tror konklusjonen så langt er at dette har vært vellykket.




Jeg vil si at denne interpellasjonen har vært nødvendig og riktig, og jeg synes statsråden har grepet fatt i og svart på det som vi var opptatt av. Jeg oppfattet det slik at statsråden vil sikre perlene for allmennheten, og at hun støtter prinsippet i statsråd Sponheims innspill i Aftenposten den 3.mars, som sier at man kan avhende en del produktiv skog for å få inn penger for å sikre folket disse perlene.




Jeg vil benytte denne anledningen til å si at når det gjelder Kristiansand, som har Odderøya midt i byen, og Marvika, som heller ikke ligger så langt fra sentrum, ville det etter min vurdering være dramatisk hvis en bare skulle tenke økonomi i slike tilfeller. Det er klart at disse to anleggene midt i Kristiansand har en verdi i hundremillionersklassen, men på sikt har de en enorm verdi for allmennheten og for rekreasjon og miljø. Så hvis statsråden vil bruke den styringen hun her i dag har sagt hun vil bruke, bl.a. til å sikre slike perler for allmennheten, har jeg oppnådd svært mye med denne interpellasjonen.




Jeg synes at talsmennene for de forskjellige partiene har vært veldig positive, og til og med Fremskrittspartiets representant Per Ove Width er jo svært glad for at allmennheten nå har fått adgang til Forsvarets område i Stavern. Jeg oppfattet representanten Width slik at allmennhetens interesser også er i Fremskrittspartiets interesser. Denne debatten viser at alle, fra SV til Fremskrittspartiet, ønsker at allmennheten skal sikres disse anleggene.




Jeg er veldig enig med representanten Enoksen, som alltid har en del reflekterte innlegg. Jeg tror vi må få en statusoversikt over Forsvarsbyggs arbeid: Hvor langt har man nå kommet i forhandlingene, i hvilken situasjon er man, hvordan er økonomien? Jeg er enig med representanten Enoksen. Jeg tror vi kan oppleve en økonomisk baksmell her. Det er ikke så farlig hvis vi kan sikre dette gjennom salget til Statskog.




Totalt sett synes jeg det har vært en bra debatt. Jeg ber statsråden følge opp de spørsmålene som er reist av andre representanter.




