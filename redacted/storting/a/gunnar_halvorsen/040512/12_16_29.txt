 Jeg beklager hvis jeg sa fjerning av verneplikt,
jeg mente fjerning av sivil verneplikt.

I Innst. S. nr. 342 for 2000-2001, som var
innstillingen til forrige langtidsplan, viste medlemmene
i forsvarskomiteen, alle unntatt Fremskrittspartiet, til
at en hadde foreslått en tredje kategori verneplikt,
nemlig personell som kunne inngå i oppgaver som var knyttet
til samfunnets sårbarhet, sivile humanitære oppgaver
og dagens sivilforsvar. Komiteens flertall bad om at det skulle
utredes og forelegges Stortinget i løpet av vårsesjonen
2002. Så vidt jeg vet, venter Stortinget fremdeles på denne
utredningen.

Jeg vil derfor spørre statsråden
om når denne utredningen kan ventes til Stortinget, og
om den eventuelt vil komme i meldingen som kommer på fredag?

