 Jeg vil bare peke på det militære nøkkelområdet Sørlandet en gang var for det norske forsvaret. Det er jo vern av det historiske forholdet denne interpellasjonen tar opp.




Noe av grunnen til Sørlandets militærstrategiske betydning var at den historiske hovedleden for fartøy gikk til Sørlandet eller forbi Sørlandet dersom destinasjonen var Bergen eller et punkt langs Oslofjorden. I tillegg har seilingsleden i Skagerrak mellom det sørligste av Norge og det nordligste av Danmark vært seilingsområde for all sjøtrafikk til Baltikum, Polen og hovedstedene i Danmark, Sverige og Finland. Denne strategiske plassering er nok derfor noe av bakgrunnen for at Kristiansand ble grunnlagt av Kong Christian IV av Danmark-Norge i 1641. Myndighetene ønsket allerede på slutten av 1500-tallet å opprette en kjøpstad på Agder-siden for å beholde kontrollen med handelen.




En annen grunn til grunnleggingen av Kristiansand var at Flekkerøy havn var kjent som flåtestøttepunkt for den dansk-norske flåten. Christian IV ønsket derfor å gjøre Flekkerøy til et midtpunkt på Agder-siden for administrasjon og forsvar. I 1666 ble Kristiansand gjort til garnisonsby, og noe senere til stiftsstad. Disse to begivenhetene fikk byen til å vokse, og det ble anlagt befestninger som f.eks. Christiansholm festning i 1672.




Av andre historiske militære områder vil jeg trekke fram Fredriksholm Fort, som et strategisk beliggende fort på en øy like utenfor Møvik i vestergapet. Fortet ble bygd først ca. 1660, men også de tyske okkupasjonsmaktene så den strategiske betydning av dette området. Det ble derfor videre utbygd av tyskerne under annen verdenskrig. Hitlers plan var med Møvik å sperre av Skagerrak ved hjelp av tungt artilleri. Det skulle skje ved å bygge opp et batteri på Møvik og et tilsvarende batteri på Hanstholm i Danmark. Disse batteriene skulle så dekke hele havstrekningen, og en skulle bl.a. på denne måten beskytte innseilingen til Østersjøen.




I dag skiller Møvik seg ut ved å være det eneste anlegget i Norge hvor det er bevart en 38 cm-kanon, som var en av de største kanontypene som ble brukt og laget under annen verdenskrig. Noe underlig er det på Møvik også en beskyttelse i form av en kasematt som ble bygd.




Men det er flere anlegg som er verdt å merke seg, og navnet røper … Jeg ser, president, at tiden er omme.




