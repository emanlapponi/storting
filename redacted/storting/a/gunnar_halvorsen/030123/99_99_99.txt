 På vegne av saksordføreren, Leif Lund, har jeg den glede å framlegge en enstemmig innstilling fra forsvarskomiteen.




Dagens innstilling omhandler samarbeid i EØS-avtalen på et område utenfor de fire friheter, et samarbeid som er utvidet til å omfatte felles samordning av sivil krisehåndtering. Norge har tatt del i fellesskapshandlingsprogrammet for sivil beredskap siden 1998.




Da Stortinget behandlet sårbarhetsmeldingen i fjor høst, ble samarbeid og samordning understreket gjentatte ganger. På samme måte som samordning er en styrke på hjemmebane, vil norsk deltakelse i europeiske fellesskapsløsninger øke tryggheten og bedre vår evne til å takle kriser. En enstemmig komite mener derfor at dette vil gi gode muligheter til å ta del i og utforme internasjonal beredskap ved eventuelle kriser.




Avslutningsvis vil jeg komme med en tilleggsopplysning. I St.prp. nr. 37 står det bl.a.:







«Utgiftene ved ei mogleg utsending av norske ressursar/innsatsgrupper må òg dekkjast nasjonalt.»




Men ifølge et brev fra justisminister Dørum av 16. januar er Stortinget blitt gjort oppmerksom på at disse utgiftene skal dekkes av den staten som ber om bistand.




Med disse ord og denne oppklaring anbefaler jeg forsvarskomiteens enstemmige innstilling, Innst. S. nr. 94.




