 Jeg er, i likhet med saksordføreren, svært glad for at det er en enstemmig komite som nå går inn for at Stiftelsen Arkivet kan overta arkivet i Kristiansand. Det handler jo om vår nære historie, historien fra 1940 til 1945. Jeg må si at jeg syns det ville ha vært en tragedie hvis dette bygget skulle ha blitt solgt fritt på det åpne marked og kanskje ha blitt en hamburgerbar. Det har noe med verdighet å gjøre overfor dem som tok et tak. 




Det sies at den som ikke kjenner sin historie, kjenner heller ikke sin framtid. Vi, som politikere har ofte i media kommet med kritikk når andre nasjoner utsletter krigsminnesmerker, som det f.eks. har vært forsøk på i Tyskland. Her viser iallfall vi etter min vurdering at vi er villig til å ta vare på et slikt minnesmerke som dette i Kristiansand. 




Jeg syns det er veldig fint at formålet er at ungdommen her skal lære og utdannes for fremtidsrettet fredsarbeid og konfliktløsning. Jeg syns det er et bra opplegg. Etter hvert som – skal vi si – sannhetsvitner dør ut, vil sikkert flere og flere stille spørsmål ved om dette virkelig var sant, og da er det viktig å ha slike minnesmerker. Jeg er derfor, som sagt, glad for at komiteen er enstemmig, og at arbeidet nå kan bringes videre. 




