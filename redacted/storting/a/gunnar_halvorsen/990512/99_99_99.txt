  Jeg har et spørsmål til
samferdselsministeren:

 «Mobiltelefonoperatørene
selger mobiltelefoner med såkalte kontantkort. Ett av selskapene
selger telefoner uten at de blir registrert på noen juridisk
person. Telefonene selges til  «hvem som helst». 

Er dette betryggende ut fra personvern og samfunnsinteresser?»

  Jeg takker for svaret.

Jeg tror man først kan slå fast
at kontantkort i grunnen er en grei ordning, for man får
liksom styring over økonomien, man vet hvor mye penger
man har på kortet. Så det er ikke det systemet
jeg vil til livs, men dette at man snart kan gå inn i en
hvilken som helst butikk og kjøpe en telefon uten at man
behøver å registrere seg som en juridisk person.
Da brukes denne telefonen faktisk til å terrorisere enkeltmennesker.
Man kan spore opp hvem som har ringt, man kan få tak i
nummeret, man kan få en nummerviser eller hva man vil,
på telefonen, men man greier altså ikke å få tak
i hvem som er personen bak slike handlinger, og politiet mister
svært mye av de elektroniske sporene som i dag er blitt
viktige for politiet for å spore opp de tungt kriminelle.
Dette kan ikke være en riktig utvikling. Jeg vil derfor
spørre samferdselsministeren om han er enig i at vi må få en
nøye gjennomgang av dette.

