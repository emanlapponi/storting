 Det er en viktig interpellasjon som representanten Blattmann reiser her i dag. 




Jeg vil bruke mitt innlegg til å snakke om ulykker på veinettet, og spesielt på Sørlandet. Ulykker skyldes minst tre faktorer: sjåføren, bilen og veien. Det er kanskje sjåførens holdning, reaksjonsmønster og oppfatning som kunne ha gitt best resultat gjennom informasjon, men samtidig er menneskets atferd vanskelig å forandre. Derfor er det viktig at politi og biltilsyn holder høy standard på kontroll av biler og sjåfører. Det som blir mer og mer klart, er at standarden på våre stamveier ikke holder mål med dagens trafikk. Norges viktigste transportkorridor Oslo–Stavanger – og av den veien ligger 40 pst. i Agder – har så dårlig standard og ulykkene er så alvorlige at sindige sørlendinger nå protesterer på veistandard og dødsulykker som rammer så hardt. I 1999 ble 39 mennesker drept, og antall meget alvorlig skadde er over dobbelt så høyt som på andre stamveier. Det er kanskje ingen tilfeldighet at veistandarden i Aust-Agder er halvparten så tilfredsstillende som den på øvrige stamveier, og man har altså dobbelt så høyt antall ulykker. 




I går skjedde det en ny tragisk dødsulykke på E18 i Aust-Agder. To mennesker ble dessverre drept og tre hardt skadd. Dette kan ikke fortsette. Både statsministeren og samferdselsministeren har befart E18 og E39, og har erkjent behovet for utbygging på Sørlandet. Lokale politikere har nå gått sammen om prosjektet Bedre stamvei på Sørlandet. En underskriftskampanje viser stor oppslutning, ikke bare fra bilister, men fra sørlendinger som vil bekjempe dødsulykkene. Aust-Agder har også gått til det skritt å søke om bompengefinansiering selv om dette blir en ekstra skatt for innbyggerne. 




Det er et faktum at det er 30 ganger større fare for å bli drept på E18 i Aust-Agder enn på E18 i Oslo og Akershus. Jeg er derfor av den oppfatning at vi bevilger for lite penger til veibygging i Norge i dag. 




Til slutt et spørsmål til samferdselsministeren: Er Sørlandets veistandard og ulykker av en slik karakter at man der, etter samferdselsministerens vurdering, bør gi et ekstra løft i Norsk transportplan, utover det andre landsdeler får?




