 I likhet med saksordfører Width er jeg også veldig glad for at en samlet komite står bak denne innstillingen.




Bare et par merknader fra Arbeiderpartiet:




Forsvarets hovedoppgave er å forsvare Norge og norske interesser. Men Forsvaret er også veldig mye mer enn det. Det er historisk kultur og tradisjon, for å nevne noe. I den forbindelse mener jeg at det ikke finnes et sterkere symbol enn Oscarsborg festning. Denne saken omhandler derfor en viktig del av Forsvaret.




Oscarsborgs historie begynte allerede på 1830-tallet, da det ble diskutert forslag til det som senere skulle bli Oscarsborg. Etter det jeg har kjennskap til, var første byggetrinn ferdig i revolusjonsåret 1848, og festningen stod ferdig i 1853. Senere ble Oscarsborg modernisert og oppdatert flere ganger.




Det er ikke bare det at Oscarsborg er et gammelt og ærverdig festningsverk, som saksordføreren også pekte på; senkingen av Blücher 9. april 1940 er kanskje det mest berømte og omtalte øyeblikket i moderne norsk krigshistorie. Alle nordmenn har et forhold til denne dagen, til Oscarsborg og Blücher. Historieskriving er krevende og ikke alltid like presise øvelser, men det er åpenbart at senkningen av Blücher bidrog til at kongen og regjeringen Nygaardsvold kom seg ut av landet og i sikkerhet.




I dag vaier ikke splittflagget over Oscarsborg. Det er mange som synes det er vemodig. Det har jeg forståelse for. Vi verken kan eller skal la Oscarsborg forfalle. Det var årsaken til at Arbeiderpartiet la fram dette Dokument nr. 8-forslaget. Oscarsborg må ivaretas på best mulig måte. Og hva innebærer det? Det innebærer bl.a. at vi må sikre at ærverdigheten ivaretas. Vi må sikre at allmennheten, offentligheten, har tilgang til øyene. Vi må sikre at den forsvarsmessige historie og tradisjon framkommer tydelig, og vil være en sentral del av den framtidige bruken. Vi må hindre at kommersielle interesser overstyrer den kulturelle verdien som er på Oscarsborg. Vi må hindre at Oscarsborg festning blir erstattet med tivoli eller sirkus. Vi må se på mulighetene for nytt militært nærvær. Dette er prinsipper og tanker som vi nå har fått gjennomslag for.




Oscarsborg festning er et nasjonalt klenodium som må og skal ivaretas. Det er bakgrunnen for at Stortinget i dag vil vedta å trekke Oscarsborg ut av Arbeids- og administrasjonsdepartementets utredning om statens kulturhistoriske eiendommer og behandle det som egen sak. Allerede til høsten skal vi ta stilling til Oscarsborgs framtid. Vi ber i dag i vedtaks form Regjeringen komme tilbake til Stortinget i budsjettproposisjonen med forslag til mulig militært nærvær på Oscarsborg. Dette kan kombineres med forsvarlig privat drift.




Jeg er svært takknemlig for at en enstemmig komite nå stiller seg bak Arbeiderpartiets forslag, og ser fram til en løsning som vil ivareta Oscarsborgs verdighet også i framtiden.




