 Jeg vil gjerne stille et spørsmål
til kommunal- og regionalministeren:

«Stortinget har bestemt at det skal
inngås skriftlig arbeidsavtale i alle typer arbeidsforhold.
Gjennom media er det kommet fram at om lag 60 pst. av ungdom mellom 13
og 17 år som er i en arbeidssituasjon, ikke har skriftlig arbeidsavtale.
Trolig er det også mange andre arbeidstakere som mangler
avtale.

Hva vil statsråden gjøre
for å bedre på disse forholdene?»

  Jeg takker statsråden for svaret.

Den undersøkelsen som jeg viste til,
er først og fremst rettet mot skoleungdom. Vi står
nå foran en ny sesong med ferieavløsere, og de
fleste er skoleungdommer og studenter. Kunne statsråden
tenke seg å gjennomføre en kampanje gjennom Arbeidstilsynet
for å bedre forholdene for skoleungdommer og studenter
med hensyn til å få en skriftlig arbeidsavtale,
som er arbeidsmiljølovens krav?

