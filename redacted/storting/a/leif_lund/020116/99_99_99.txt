 Jeg vil stille følgende spørsmål
til kommunal- og regionalministeren:

«Inntektsnivået i Bergen
er i dag svært lavt sett i forhold til gjennomsnittet av
kommunene. Skatteinntekter og rammetilskudd utgjorde i 2000 kun
91 pst. regnet av gjennomsnitt pr. innbygger i landet. Bergen kommune henvendte
seg i fjor høst til regjering og storting for å redegjøre
for den urimelig skjeve fordelingen med tanke på inntektsnivå.

Hvordan følger statsråden
opp arbeidet for å bedre den økonomiske
situasjonen i Bergen og storbyene generelt?»

 Jeg takker statsråden for svaret.
Bakgrunnen for mitt spørsmål er jo at statsråden
har hatt litt høy sigarføring i media i forhold
til at hun nå skulle sette storbyene på dagsordenen.
Hun har jo også etterlyst politisk initiativ
fra politikerne, spesielt i Arbeiderpartiet, som kommer
fra storbyene. Derfor forsøker jeg å ta et slikt
initiativ. Jeg vil minne statsråden om at vi i 1995 fikk
en stortingsmelding om levevilkårene i storbyene. Den
innstillingen vi laget til denne meldingen, er ikke fulgt
opp så veldig godt. Jeg håper at den stortingsmeldingen
som kommer ved slutten av 2002 når det gjelder storbyene,
vil inneholde noe mer konkret. Men et spørsmål
i forhold til det statsråden svarte når det gjaldt
rus- og psykiatriproblematikken i byene: Hvordan har man tenkt å komme
fram til denne kompensasjonen? Er det slik at kommunene må vise
til sine utgifter, og så vil statsråden
vurdere om disse utgiftene er i tråd med det som er det
reelle?

 Jeg takker igjen for svaret, og skal iallfall
følge dette opp.

Jeg er litt overrasket over at statsråden sier
at det ikke er kommet noen søknad
fra Bergen, for etter det jeg kjenner til, har Bergen
sendt en søknad til fylkesmannen. Men det skal
jeg ta opp med finansbyråden i Bergen. Jeg håper
jo at statsråden ser velvillig på en søknad
om ekstraordinære skjønnstilskudd for 2002 når
det gjelder Bergen, for vi er nødt til å få et
kortsiktig inntektsløft for å forhindre dramatiske
nedskjæringer i tjenestetilbudet. Og så håper
jeg jo at meldingen og kommuneproposisjonen innebærer
et løft på et høyere nivå på permanent
basis, spesielt for storbyene som er mindre
enn Oslo.

