 Statsråden redegjorde for at Justisdepartementet hadde overtatt Stavern leir til markedspris. Det som jeg ikke helt har oversikt over, er hva leiren brukes til i forhold til dette med adgang for allmennheten. Jeg har i min tidligere karriere vært i Forsvaret, i førstegangstjenesten på Stavern, og det er et fantastisk flott anlegg. Når nå Justisdepartementet har overtatt dette anlegget til markedspris, er det ikke dermed sagt at allmennheten får benytte det. Det må jo være en sammenheng i det Forsvaret gjør, ikke bare å selge det til markedspris. Det som statsråden tydeligvis er opptatt av, er hele tiden å snakke om underpris og overpris og markedspris, slik at det blir en prisdiskusjon. Det var jo ikke det som var meningen med Halvorsens interpellasjon.




Forsvaret er en gigant innenfor eiendom. Som statsråden også redegjorde for i sitt innlegg, hadde Forsvaret før St.prp. nr. 45 for 2000-2001 ble behandlet, ansvar for omkring seks millioner kvadratmeter bygningsmasse og om lag 1,4 millioner dekar grunnareal, hvorav 2/3 var på leid grunn. Bygningsmassen var spredt på over 400 av landets kommuner. Det vil si at over 90 pst. av landets kommuner på en eller annen måte var involvert. I St.prp. nr. 45 var målet å avhende mellom en og to millioner kvadratmeter i forbindelse med omleggingen av Forsvaret. Selvsagt berører dette mange lokalsamfunn. Forsvaret er en stor institusjon, og omleggingen påvirker mange kommuner hardt.




Arbeiderpartiet la følgende prinsipp til grunn, som stod i den nevnte proposisjonen:







«Et hovedprinsipp for avhendingen er at Forsvarets økonomiske netto utbytte skal bli størst mulig. Dersom tungtveiende grunner tilsier det kan det i særskilte tilfeller bli aktuelt å vurdere vederlagsfri overdragelse av materiell.»




Arbeiderpartiet står selvsagt for den politikken som regjeringen Stoltenberg la fram under daværende forsvarsminister Bjørn Tore Godal. Det er selvsagt at vi vil Forsvarets beste. Når det er sagt, mener vi også at det trolig finnes «særskilte tilfeller». Det finnes trolig områder hvor overdragelsen bør finne sted vederlagsfritt.




Lokalsamfunn som er hardt rammet på flere måter, det være seg tap av industriarbeidsplasser, høy arbeidsledighet eller annet, bør få spesielle ordninger. Det er likevel et problem i dag, vi vet nemlig ikke hvilke kriterier som legges til grunn. Hvem er det som definerer «et belastet lokalsamfunn»? Det må vi som sitter i denne sal – men ikke minst de berørte kommuner – få klarhet i.




Alt henger sammen med alt, er det blitt hevdet av en klok kvinne. I dette tilfellet innebærer det bl.a. kommunenes situasjon, situasjonen i industrien, som rammer lokalsamfunn, osv.




