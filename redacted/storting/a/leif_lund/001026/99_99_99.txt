 Fridtjof Frank Gundersen og Siv Jensen har fremmet forslag om lovregulering av streikebryteri. Saken har vært behandlet i kommunalkomiteen, og flertallet i komiteen avviser forslaget. Flertallet i komiteen viser til innstillingen om streikebryterproblemet som Arbeidsrettsrådet avgav i 1965, og der de på grunnlag av gjennomgang av rettspraksis trakk opp prinsipper for arbeidsplikten under en arbeidskonflikt. Rettspraksis har etter 1965 i stor grad bygd på disse prinsipper. 




I Norge har vi tradisjon for at partene selv ordner opp i slike ting som Fremskrittspartiet nå vil lovregulere. At Fremskrittspartiet vil svekke streikeretten, er ikke noe nytt, og at de dermed også vil svekke arbeidstakernes organisasjoner, er heller ikke noe nytt. Samtidig er det noe underlig at Fremskrittspartiet, som oftest hevder at de er mot nye lover og regler i Norge, stadig fremmer forslag om flere lover og regler. 




Flertallet i komiteen har også pekt på at det er nedsatt et partssammensatt utvalg, Utvalget for tarifforhandlingssystemet, som skal foreta en analyse av hele forhandlingssystemet og rammeverket for forhandlinger og konfliktløsninger. Dersom partene oppfatter at streikebryterspørsmålet er problematisk, må man kunne anta at spørsmålet vil bli diskutert i utvalget. Flertallet i komiteen mener at det iallfall ikke vil være riktig å lage en lovbestemmelse før utvalget har vurdert saken.




