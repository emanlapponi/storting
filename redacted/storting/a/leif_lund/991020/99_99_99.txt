  Jeg vil stille et spørsmål
til kommunal- og regionalministeren:

«Vi har i den senere tid opplevd store
gårdsbranner her i Norge, der både menneskeliv
og store buskaper er gått tapt. Det er fokusert på behovet
for at brannvarslingsanlegg bør monteres i driftsbygninger.
Dette vil imidlertid ta tid.

Kan det fra myndighetenes side gjøres
noe, det være seg i forhold til forsikringsselskapenes
rolle og med regelverket blant annet når det gjelder tilsyn
ved elektriske anlegg, slik at tragedier kan unngås?»

  Jeg takker statsråden for svaret,
men jeg er litt overrasket over at ikke statsråden ville
sette inn litt sterkere lut enn det som kommer fram i svaret. Han snakket
om en veiledning, og det er vel og bra det. Men jeg føler
på meg at det er viktig at vi nå lager et regelverk hvor
selvstendig næringsdrivende i landbruket blir pålagt å gjennomføre
dette. Når en tredjedel av brannene skyldes det elektriske
anlegget, er det et ganske stort tall, synes jeg. Og når
vi vet at bedrifter og private næringsdrivende har et ganske
strengt regelverk i forhold til helse, miljø og sikkerhet,
synes jeg faktisk at de næringsdrivende i landbruket skulle
vært pålagt dette.

Men jeg registrerer det statsråden
viser til i svaret, og er glad for denne veiledningen og håper
at dette vil være til hjelp for å få ned
tallet på branner i landbruket.

