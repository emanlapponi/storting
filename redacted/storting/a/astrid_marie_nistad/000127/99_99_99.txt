Arbeidarpartiet er godt nøgd med at Regjeringa har teke signala frå Stortinget på alvor og forhandla fram ei avtale mellom Noreg og Det europeiske fellesskap om eit felles overvakingssenter for narkotika og narkotikamisbruk. 




Dette er viktig – viktig fordi at alle land i vårt nærområde har same problem. Å ha ein overordna felles strategi for korleis vi skal få redusert omsetnaden av narkotika og misbruket, vert difor veldig viktig. Det bør vere eit satsingsområde for alle nasjonar, då dette vil ha så stor verknad for utviklinga av våre samfunn i framtida. Difor er det bra at dette senteret får ei sentral oppgåve med å samle, analysere og formidle informasjon og kunnskap om narkotika og politiske spørsmål knytte opp til narkotika. 




Siktemålet er som sagt veldig bra. Det å kunne formidle kunnskap til medlemslanda vert viktig for framtidige nasjonale strategiar for å redusere omfanget av denne verksemda. Men det vert viktig at senteret arbeider slik at materialet kan samanliknast og vere udiskutabelt korrekt, for slik å kunne legge grunnlaget for å utforme tiltaka. 




Kva er trusselen i dag? Det er ikkje nok å berre ha som mål å redusere misbruket. Vi veit at dette faktisk er verdas største industri med ein årsomsetnad på minst 500 mill. dollar. Vi må sette inn alle krefter for å få bukt med denne organiserte handelen som rår i verda i dag. Aftenposten fortalde oss nyleg i ein reportasje om narkotikasyndikat som satsar for fullt i vårt land. Difor er det så viktig at vi har fått i stand denne avtalen, det gjev signal om at politiske styresmakter i vårt land tek denne handelen og misbruket på alvor. 




Samstundes ser vi at land i Europa er med og liberaliserer sitt syn på bruken av narkotiske stoff. Det bør vi som nasjon aldri gå med på, og difor vert det viktig at det frå norsk side vert signalisert klårt om at vi ikkje ønskjer liberalisering på dette området. Det er å gje tapt før krigen er starta. Vi aner ikkje kva konsekvensar det vil ha for vårt samfunn, og her bør vi arbeide for at alle land står solidarisk saman om ei felles oppfatning av problemet. Men som sagt, for å kunne kome vidare i ein slik kamp må vi ha kunnskap, og her vil eit europeisk senter vere viktig for å skaffe oss denne kunnskapen. Men det krev ein sterk leiarskap som har ei klårt definert målsetting. Vi må klårt seie ifrå om at handel og misbruk skal vere forbode og ikkje tillatast i nasjonal samanheng i dei samarbeidande land. Berre slik kan vi samordne oss i kampen med å nedkjempe dei internasjonale syndikata, som er kyniske i forhold til enkeltmennesket og til samfunnsutviklinga på dette området. 




Vi treng samordning på alle felt i denne kampen, og her kan vi einast om eit felles mål mellom landa og slik legge grunnlaget for å utnytte ressursane og auke innsatsen mot den kriminelle omsetnaden. Vi må langt sterkare i framtida i kampen mot narkotika infiltrere heile vårt samfunnsliv. Gjer vi ikkje det, vil den illegale omsetnaden få store konsekvensar for vårt velferdssamfunn. Vi må få alle engasjerte i kampen, vi må sette inn kreftene slik at vi vekker det «sosiale ansvaret» hos oss alle, hos foreldre, i alle våre utdanningsinstitusjonar og ikkje minst i arbeids- og fagforeiningar. 




I dag høyrde vi på nyheitene at like mange køyrer rundt på våre vegar – med små og store bilar – i narkotikarus som påverka av alkohol. Det fortel om at vi vil få store problem med å sikre tryggleiken for enkeltmenneska i vårt land på mange område. Vi vil ikkje vere ein føregangsnasjon, verken som industrinasjon eller som velferdsnasjon, om den utviklinga vi ser i dag, får utvikle seg med likesæle. Her treng vi å stå saman på tvers av alle politiske parti og slik gje arbeidet med å redusere sal og bruk, langt større ressursar. Difor er det viktig å skaffe seg kunnskap, for gjennom kunnskap kan vi samle oss om ein felles strategi mot omsetnad og misbruk. 




Det held ikkje å rette innsatsen berre mot misbrukaren; vel så viktig er det å sette kreftene inn mot dei som utnyttar ungdomen vår og får dei til å prøve ut slike rusmiddel. Difor er det så viktig å vere med i eit felles arbeid utover nasjonalstaten i ein felles kamp mot kriminelle miljø og mot organisert handel over landegrensene, og samstundes drive eit effektivt vern for vår oppveksande slekt. Det kan vi berre gjere ved å bruke meir ressursar på tiltak som aktiviserer ungdom og gjev dei eit innhald i kvardagen som vekker dei kreative kreftene hos kvar enkelt. 




Eg ser fram til at vi gjennom dette samarbeidet kan få utarbeidd ein nasjonal strategi for effektiv reduksjon av sal av narkotiske stoff i vårt land, og vi bør med bakgrunn i kor viktig det er, få vurdert om ikkje tida er inne til å få ein gjennomgang av dei tiltaka som kan settast inn i ein effektiv kamp mot narkotika. 




Gjennom ei slik offentleg satsing vil vi kunne få eit effektivt vern mot dei kreftene som berre vil utnytte veikskapen i samfunnet vårt. 




