 Eg vil gjerne stille følgjande spørsmål
til kyrkje-, utdannings- og forskingsministeren:

«I samband med sal av prestegarden
i Jostedal vil ikkje Kyrkje-, utdannings- og forskingsdepartementet selje
garden under eitt, men bit for bit. På NRK Sogn og Fjordane
vart det uttalt av ein embetsmann i departementet at her vart prioritert økonomi
og ikkje distriktspolitikk. Ved sal til ein familie vil ein sikre
fullverdig drift av garden og ein ny familie til bygda.

Er dette i tråd med Regjeringa si
politiske målsetting om at distrikta skal leve?»

  Når det gjeld Opplysningsvesenets
fond, går eg ut frå at det er statsråden
som politisk ansvarleg som kan gripe inn i eventuelle sal her og gjere
det slik at ein kan oppfylle dei krava som vi kanskje set til distriktspolitikk
i slike samanhengar. Men slutten av svaret følte eg gav
ei opning for at ein ung familie som ønskjer å kjøpe
ein gard og busette seg i ei bygd som har fråflyttingstendensar,
vil verte positivt motteken i departementet, med den tilråding
kommunen eventuelt måtte gi. Eg er kjend med at Luster
kommune faktisk er oppteken av å selje heile eigedommar
til familiar som vil busette seg i bygda, så eg trur faktisk
at eg her frå denne talarstolen kan seie at utsegna frå kommunen
kjem til å vere positiv. Med bakgrunn i det vil eg få stadfesta
at dersom det kjem ei positiv utsegn frå kommunen når
det gjeld sal til denne unge familien, vil departementet omgjere
sitt vedtak.

