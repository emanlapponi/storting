  Eg vil gjerne stille justisministeren følgjande
spørsmål:

«Korleis ser statsråden på at
to statlege aktørar er med på å legitimere
pengespel i det Dagens Næringsliv kallar for «spillebuler» for
at finans- og idrettskjendisar skal tene pengar på folks «spillegalskap»?»

  Eg takkar statsråden for svaret.

Eg er lei for at delar av mitt spørsmål
ved ein inkurie er falle vekk. Der får vi truleg skylde
på den nye teknologien som vi no nyttar, pc-ar og ikkje
fjørpennar. Som vanleg hadde jo statsråden skjønt
intensjonane i mitt spørsmål. 

Eg vil gjerne minne om at fleirtalet i justiskomiteen
i innstillinga til lotterilova peikte på at det bør
leggast fram ein plan over korleis denne marknaden blir utnytta ved
statlege spel og av frivillige lag og organisasjonar, og at det
ikkje bør innførast fleire statlege spel eller
anna før ein har hatt denne planen eller fordelinga oppe
til behandling her i Stortinget. Vi ser at det òg er finans-
og idrettskjendisar med i dette konseptet, ikkje berre for å gje
dei humanitære laga del i inntektene, men det er her private
interesser også for å tene pengar i ein statleg marknad.
Eg håpar at statsråden kan stadfeste at ein vil
ta dette opp til vurdering før løyve vert gjeve.

  Eg vil på nytt stille eit spørsmål
til justisministeren:

«Vi ser at det er pengar å tene
i lotterisal når børsnoterte Norsk Lotteridrift
AS vert kjøpt opp av sveitsiske UBS Capital bv. som igjen
er heileigd dotterselskap av ein av Europas store bankar, Union
Bank of Switzerland. I dag er det mange av våre frivillige
lag og humanitære organisasjonar som kjøper tenester
av Norsk Lotteridrift.

Kva kommentar har statsråden til at
utanlandske børsnoterte selskap får så dominerande
plass i vårt frivillige organisasjonsliv?»

  Eg takkar igjen statsråden for svaret. 

Eg har merka meg at han ikkje går
inn i den problemstillinga at det ligg pengar i det når
ein vert børsnotert og oppkjøpt av utanlandske
kapitaleigarar. På den måten flyttar noko av kapitalen
som ligg i denne forma for næring, ut av landet. 

Eg har lyst til å be han kommentere
eit av dei forslaga som òg ligg i innstillinga til lotterilova,
vel å merke berre frå Arbeidarpartiet – korleis
han ser på å få oppretta eit statleg
entreprenørselskap som tek på seg å hjelpe
dei små laga og organisasjonane med utsetting av speleautomatar,
for igjen å bringe overskotet til eit slikt selskap tilbake
til dei frivillige laga og organisasjonane. Eg håpar at
dette òg er meir i tråd med den måten
vi tenkjer på, humanitært, i forhold til denne
forma for verksemd.

