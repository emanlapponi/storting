  Eg tillèt meg å stille følgjande
spørsmål til statsråd Valgerd Svarstad
Haugland:

«Meiner statsråden at marknadsføringslova
gjev barn tilfredsstillande vern mot uønskt reklame?»

  Eg takkar for svaret og er glad for at statsråden
viser at ho er oppteken av problemet. Men som regel må det
handling til dersom vi skal få resultat. 

I dag veit vi at det vert utvikla forretningsstrategiar innafor
marknadsføring av produkt og tenester som rettar seg mot
grupperingar, også barn og unge. Og vi veit at dei er veldig
mottakelege, som det vart sagt. Dei er nysgjerrige og utforskande
i forhold til omgjevnadane og kan lett verte førte inn
i eit forbrukarmønster som dei ikkje meistrar i ettertid,
og som igjen kan føre til at dei får eit stort
pengeforbruk som kan gje grunnlag for nasking, småkriminalitet
og diverse slikt, som er ei heilt   anna løpebane enn vi ønskjer
dei unge skal gå inn i. Difor meiner eg, og trur heilt
sikkert, at det ikkje er nok å vise til at kringkastingslova
har eit forbod mot reklame retta mot barn. Vi må føre
inn i marknadsføringslova det vi ønskjer skal
rette seg mot barn, og det vi meiner ikkje skal brukast i forhold
til akkurat dei. Ei melding til Stortinget er greitt nok. Men kva
andre tiltak i forhold til lovverket vil statsråden sette
i gang parallelt for at vi så tidleg som mogleg kan rette
opp slike problem som eg her har teke opp?

  Eg takkar for også dette svaret.
Men eg hadde ønskt at desse arbeida kunne gått noko
parallelt, for tiltaka bør ikkje utsettast for lenge. Får ein
inn eit marknadsføringstiltak som er retta mot barn, og
det festar seg, vil det vere vanskeleg å ta det tilbake. 

Eg har lagt merke til at den danske kulturministeren
har sett i gang eit tiltak som går på TV-reklame.
Eg ser for meg at dei nordiske landa på mange måtar
godt kunne ha ein lik marknadsføringsprofil i forhold til
barn og unge, slik at ein på den måten hadde hatt
likskap i Norden sett i forhold til marknadsføring overfor
barn og unge. Eg spør ministeren om ho kunne tenkje seg å sjå på slike
tiltak retta inn mot ei gruppe som vi alle ønskjer skal
få eit riktig forbrukarmønster, sett i forhold
til den utviklinga vi elles ser.

