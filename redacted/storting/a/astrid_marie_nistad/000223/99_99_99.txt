  Eg vil stille følgjande spørsmål
til justisministeren:

«I Verdens Gang 7. februar 2000 sto
det følgjande: «Innvandrere som etter reglene
skal bli kastet ut, kan i fremtiden få bli, hvis ressurssterke
mennesker garanterer for dem.» Til dette stadfesta statssekretær
Atle Hamar at det vert arbeidt med å legge fram ei såkalla «sponsorship-ordning» denne
våren, der innvandrarar kan bli redda av engasjement frå norske
venner.

Vil statsråden utdjupe dette nærare,
og vil det verte fremja eit slikt forslag for Stortinget?»

  Eg takkar for svaret. 

Eg vart litt bekymra på bakgrunn av
svaret, fordi eg føler at vi er på veg bort frå eit
veldig viktig prinsipp som har gått på dette med
likskap. Ein skal ikkje kunne kjøpe seg ein plass i samfunnet.
Og i og med at ein opnar for at ein kan seie at ein er hospitant
hos kyrkjelyd og kommunar og den slags: Ja, det er på mange
måtar å bryte med det prinsippet som vi har hatt
i rettssystemet – at ein ikkje skal kunne kjøpe
seg ein plass inn i systemet. Eg er litt bekymra over at ein tenkjer
slike tankar, sett i forhold til at vi har ein streng asyl- og innvandringspolitikk,
og at ein på denne måten gir rom for å smiske
seg – eg vil seie smiske seg – inn i køen
blant dei som kan trenge opphald på humanitært
grunnlag. 

