 Saksordføreren har redegjort for realitetene i saken på en utmerket måte, og jeg er redd en kan oppfattes som møteplager når en tar ordet i en sak som det er så godt som enstemmig tilslutning til. Jeg vil allikevel knytte noen få kommentarer til St.prp. nr. 36 og innstillingen.




Prosjektet er, som saksordføreren sa, lønnsomt og ifølge departementet tilstrekkelig robust overfor både lave oljepriser og økte kostnader. Utbyggingen av Ringhorne betyr arbeidsplasser i en bransje som i dag står så godt som uten oppdrag. 




Allikevel, det som slår meg, er hvor stor vekt det i dag legges på de miljømessige sidene av utbyggingen på sokkelen – både i proposisjonen og i innstillingen. Det er bra. Den sterke fokuseringen på de miljømessige sidene ved norsk olje- og gassproduksjon har uten tvil ført til at vi har en petroleumssektor som er absolutt i forkant på dette området. Dette er et resultat både av at myndighetene i høy grad har inkludert miljøhensyn i sektorens rammebetingelser, og av industriens store satsing på området.




I innstillingen til oljemeldingen som ble behandlet i Stortinget sist vår, sier komiteens flertall at det må være et mål å forene Norges rolle som energinasjon med å være et foregangsland i miljøspørsmål. Komiteens flertall understreket at petroleumsindustrien må være med på å ta ansvar for at Norge oppfyller sine internasjonale klimaforpliktelser. Men utålmodigheten med å få ytterligere miljøforbedringer må ikke få overskygge det faktum at norsk sokkelvirksomhet miljømessig er i verdenstoppen som et resultat av myndighetenes miljøkrav og virkemidler, og fordi virksomheten drives av selskaper som stiller egne og strenge krav.




Petroleumsindustrien selv har vært aktiv for å begrense miljøeffektene av aktiviteten. Det betyr ikke at det ikke fortsatt vil finnes muligheter til ytterligere forbedringer. Vi må stadig søke forbedringer.




Det jeg ønsker å understreke her, som i mange andre saker, er: Med klare krav og rammer til næringen blir veien til mens vi går.




