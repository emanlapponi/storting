 Jeg er veldig glad for at representanten Høybråten har reist denne interpellasjonen, for det er et utrolig viktig tema. Det er ingen enkle svar eller enkle løsninger på spørsmålet.




Jeg tror at for veldig mange fortoner den politiske debatten seg som et kappløp om å gi mest i kroner og øre. Det er for så vidt rett. Det er ulikheter i hvordan de forskjellige partiene vil bruke kronene og ørene. Men det som alle partier har til felles, er at de har som mål og ønske at folk skal få det bedre.




Livskvalitet og lykke får man ikke bare av gods og gull. Det viser både forskning og spørreundersøkelser. Derfor er det slik at vi i Arbeiderpartiet er enige med representanten Høybråten i at vektlegging av livskvalitet og en god samfunnsutvikling er viktig i samfunnsdebatten. I vår politiske plattform sier vi at det skal føres en politikk som er forankret i et levende folkestyre, en bærekraftig utvikling og et sosialt og samfunnskritisk engasjement. Vi sier at frihet, fellesskap og bærekraft skal være grunnelementer i en god samfunnsutvikling og gi bedre livskvalitet hos enkeltmennesker. Som representanten Sandal sa, er vi – hvert enkelt menneske – født frie, unike og ukrenkelige. Vi er ulike, og det skal vi være.




For meg personlig er det av betydning at familien min, ungene mine og søsteren min har det bra. At jeg har venner som setter pris på meg, at jeg kan sette pris på noen, at jeg kan gå barføtt i gresset, og at fuglene kvitrer, gjør at jeg har det bra. Men likevel er utviklingen av fellesskapet viktig, ikke bare for meg, men for flere, slik at hvert enkelt menneske skal få trygghet i hverdagen, og vite at man har trygghet for at man har samme mulighet som alle andre, uavhengig av størrelsen på lommeboka, uavhengig av hvem som er moren eller faren din.




Trygghet for at man har et arbeid å gå til er kanskje det viktigste av alt, fordi man gjør noe som er meningsfylt, noe som gir innhold i livet. Man føler seg nyttig og blir på en måte brukt, man føler at man trengs, rett og slett. Man får penger på konto, som gir mat på bordet. Det gir frihet og uavhengighet.




Det å vite at man får en barnehageplass til en pris man har råd til å betale, der man kan levere fra seg det kjæreste og det beste man har, og vite at ungene blir ivaretatt, og det å vite at ungene kan gå på SFO og slippe å ha nøkkel rundt halsen og gå alene hjem til tomt hus, gir også livskvalitet for noen.




Det er viktig å vite at når klassen skal på tur, kan du være med, for det er gratis å reise på skoletur. Du er ikke den som står igjen og ikke kan være med fordi du ikke har råd.




Det å vite at mor, far, bestemor og bestefar får den hjelpen de trenger når de behøver den, er viktig for å ha god livskvalitet.




Det å fokusere på sosial utjevning og å jevne ut forskjellene blir da viktig. Vi må gi alle muligheten – det er trygghet i hverdagen. Det er påvist gjennom forskning at graden av økonomisk ulikhet i et samfunn har innvirkning på helsen i alle samfunnslag. Større skjevheter vil gi dårligere folkehelse enn i samfunn med samme gjennomsnittlige velstandsnivå, men med jevnere inntektsfordeling. Denne hypotesen ble formulert i begynnelsen av 1990-årene da briten Richard Wilkinson påviste positiv sammenheng mellom inntektsfordeling og forventet levealder i ni industrialiserte land. Disse funnene om den sosiale likhetens helsebringende effekt har gitt gjenklang i politikken i mange land rundt om i verden og gjennom rapporter, utredninger o.l. Også i Sosial- og helsedirektoratets ferske handlingsplan mot sosiale ulikheter i helse drøftes disse funnene.




Men det viktigste og det som jeg er mest glad for at representanten Høybråten fokuserer på i interpellasjonen sin, er nødvendigheten av økt forståelse i befolkningen for de tiltak man vil måtte gjøre her til lands for å bidra til at vi får den globale bærekraftige utvikling som vi ønsker å ha. Vi kan ikke sitte her på berget og grave til oss mer gods og gull på bekostning av verdens fattige. Det å vite at hvis vi vil, kan vi legge om vår livsstil og iverksette tiltak slik at det blir en mer rettferdig fordeling i verden, gir god livskvalitet i seg selv. At Regjeringen nå skal oppdatere Norges strategi for bærekraftig utvikling og oppdatere indikatorene, at dette skal ut på en bred høring, og at alle skal få være med, synes jeg er utrolig bra.




Vi kan ikke her i salen vedta at folk skal være lykkelige, men vi kan her i salen vedta tiltak og bestemmelser som gir folk trygghet. Jeg tror at når folk har trygghet i hverdagen, gir det lykke og livskvalitet.




