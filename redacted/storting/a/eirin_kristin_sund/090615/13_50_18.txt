 (ordfører for saken): I proposisjonen bes det om Stortingets samtykke til å inngå
                  en avtale mellom Norges Bank og IMF om å stille nye lånemidler til disposisjon for
                  de generelle låneordningene til Det internasjonale valutafondet. Rammen for
                  låneadgangen er 3 milliarder SDR, altså spesielle trekkrettigheter, som er
                  bortimot 30 milliarder norske kroner. Basert på valutakursen 22. mai tilsvarer
                  dette, som jeg sa, i underkant av 30 milliarder kr. 

Bakgrunnen for dette er at utlånskapasiteten til IMF over de siste ti årene har
                  gått markert ned i forhold til størrelsen på verdensøkonomien. Dette må ses i lys
                  av at også behovet for lån fra IMF lenge falt. Den globale økonomiske og
                  finansielle krisen har imidlertid ført til at etterspørselen etter lån fra IMF har
                  økt kraftig, og mye tyder på at nye land vil komme til å trenge finansiell bistand
                  i månedene framover. På denne bakgrunn kan IMFs nåværende kapasitet til å yte lån
                  bli for knapp. Dette vil være svært uheldig i den dype globale krisen som vi nå er
                  inne i. 

IMFs utlånskapasitet var ett av hovedpunktene i arbeidet fram mot G20-toppmøtet 2.
                  april i år, der G20-landene samlet seg om å anbefale en tredobling av IMFs
                  lånekapasitet, fra USD 250 milliarder til USD 750 milliarder. I februar i år
                  inngikk Japan en bilateral avtale med IMF om en låneadgang på USD 100 milliarder.
                  I midten av mars annonserte EU vilje til å stille med 75 milliarder euro i nye
                  lånemidler. Flere land har senere kommet med løfter om bidrag. 

Etter drøftinger med Norges Bank sendte finansministeren den 27. mars i år et brev
                  til IMFs administrerende direktør med tilbud om å starte en dialog om et norsk
                  bidrag på om lag 30 milliarder norske kroner, gitt Stortingets samtykke. Det
                  norske tilbudet ble offentliggjort 28. mars i forbindelse med statsministerens
                  deltakelse på toppmøtet i Chile om progressiv respons på finanskrisen. 

Komiteen er positiv til at det inngås en avtale mellom Norges Bank og IMF om å
                  stille nye lånemidler til disposisjon for de generelle låneordningene til IMF, og
                  støtter at rammen for låneadgang settes til 3 milliarder SDR. Komiteens flertall
                  vil også understreke betydningen av at Norge har tydelige forslag om endringer i
                  styringen av IMF og IMFs lånevirksomhet i tråd med St.meld. nr. 31 for 2008–2009,
                  Kredittmeldinga 2008. Flertallet mener dette vil styrke IMFs rolle som effektivt
                  virkemiddel for å begrense konsekvensene av finanskrisen i mange land. 

Flertallet viser til at det i forbindelse med vurderingen av etableringen av nye
                  stabiliseringsinstrumenter skal stilles krav om begrensninger i bruk av
                  strukturkondisjonalitet, som privatisering og konkurranseutsetting, i tråd med
                  rapporten om bruken av lånevilkårene fra Det uavhengige evalueringskontoret ved
                  IMF. 

Flertallet vil understreke viktigheten av at IMF gir lavinntektslandene
                  makroøkonomisk handlingsrom til å føre motkonjunkturpolitikk. 

Flertallet peker også på viktigheten av at nye lån ikke bidrar til nye
                  gjeldskriser for lavinntektslandene. 

