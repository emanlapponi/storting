(komiteens leder): Komiteen har forutsatt at Regjeringen snarest må foreta en grundig gjennomgang av de påpekte forhold, og at Stortinget, i en egnet form, blir presentert resultatet av dette. 




Det er klart at vi ikke bare er interessert i en gjennomgang og en beskrivelse av resultatet av denne gjennomgangen, men at vi også er interessert i å få en plan for hvordan disse forholdene, som er påpekt i denne rapporten, skal rettes opp. Det er vi opptatt av fordi vi gjennom Statens Pensjonskasse skal være med på å sikre de rettighetene som pensjonshaverne skal ha i forhold til de innbetalingene de foretar gjennom et langt yrkesliv. Det skulle ellers bare mangle. 




Grunnen til at vi understreker så sterkt at vi nå må ha resultater, er at dette er en gjenganger. Det er en sak som det har vært påpekt av Riksrevisjonen gang på gang – og som i og for seg har vært kommentert fra Stortinget – må komme i orden. Dette gjelder forhold som vi også har hatt under andre regjeringer enn den som sitter nå. 




Jeg tror det er åpenbart at de generelle dataproblemer som har vært i staten, også har måttet berøre Statens Pensjonskasse, og at man har hatt behov for å få tilført kompetanse for å få møtt de utfordringer man står overfor i utbyggingen av nye datasystemer. Men det kan ikke være en unnskyldning som kan gjentas år etter år. Nå er man nødt til å sette inn de ressurser som er nødvendige for at de som har opparbeidet seg rettigheter i Pensjonskassen, skal kunne få innfridd sine rettigheter, slik at de det gjelder ikke må leve i usikkerhet med hensyn til om den utbetalingen de får, er riktig eller gal. 




Jeg vil anbefale så sterkt jeg bare kan overfor statsråden at hun så snart som mulig kommer tilbake til Stortinget, ikke bare med en gjennomgang av resultatene, men også med en plan for hvordan man skal rette dette opp, slik at denne gjengangeren fra Riksrevisjonen og fra Stortingets side kan slutte å være en gjenganger, og at vi kan få en løsning som alle kan være fornøyd med. 




