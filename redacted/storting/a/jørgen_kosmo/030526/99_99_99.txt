 

(ordfører for saken): 

Riksretten er en rett som har som hovedoppgave å ta stilling til og dømme i saker som gjelder påtale mot statsråder, høyesterettsdommere og stortingsrepresentanter. Dette er en institusjon som er svært lite brukt, og det er forskjellige forklaringer fra ulike hold på hva som er årsaken til at riksretten er så lite brukt.




En av forklaringene er at den er så komplisert, så vanskelig tilgjengelig, at den av den grunn ikke blir brukt. En annen forklaring, som etter min mening er den mest åpenbare, er at i vårt åpne demokrati vil det til stadighet være prosesser som forhindrer at det blir begått handlinger som skulle gjøre det naturlig å iverksette riksretten som instans.




Dette har medført at det fra tid til annen reises forslag om endringer i dette systemet som skulle gjøre det enklere å få stilt særlig statsråder under tiltale dersom det forelå mistanke om at de hadde forbrutt seg, særlig i forhold til ansvarlighetsloven.




Jeg tror jeg kan understreke at hele komiteen er av den oppfatning at riksretten som institusjon er en foreldet institusjon, og at det åpenbart burde gjøres et stykke arbeid for å få forandret den, ikke bare for å gjøre den lettere tilgjengelig, men også for å gjøre den mer fleksibel. Derimot er det stor uenighet om hvordan denne forandringen skulle skje. De forslag som foreligger nå, går i og for seg ganske langt i å gjøre riksretten til en domstol som bare dømmer i siste instans, mens den øvrige behandlingen av disse sakene skal foregå i det ordinære rettssystemet.




I tillegg til dette forslaget foreligger det en utredning i det såkalte Frøiland-utvalget med også ganske omfattende vurderinger av hvilke rettsinstanser man skal og bør ha for å kunne reise tiltale og føre rettssaker mot personer som er mistenkt for å ha forbrutt seg i sine embeter. Vi vil komme tilbake til behandlingen i Frøiland-utvalget senere denne uken. Også der er det uenighet om hvordan fortsettelsen skal være.




Det som imidlertid er helt klart, er at når det gjelder de foreliggende forslag, er hele komiteen enig i at dette sannsynligvis ikke er den rette veien å gå. Vi foreslår derfor at forslagene ikke bifalles.




