 Jeg takker statsråden for svaret.
Jeg forstod det slik at statsråden er generelt tilfreds
med stoda i dag, men at hun har løfter om en lysere framtid.

Jeg vil påpeke at det umiddelbare
behovet i Akershus fylke knyttet til den kraftige økningen
i elevtallet i videregående skole,
langt over landsgjennomsnittet, altså vil kreve rundt 1 000
nye plasser pr. år de nærmeste årene.
Det er i en situasjon der Akershus har lavest inntekt pr.
innbygger i forhold til landet for øvrig. Akershus vil ifølge
prognosen og oppleggene få en vesentlig mindre økning
i frie inntekter enn i utgifter knyttet til videregående
opplæring, og da tar jeg med både drifts-
og kapitalkostnader. Uten en bedring i inntektsgrunnlaget
vil dette – som er tydeliggjort overfor meg i hvert fall – bety
store kutt i øvrige tjenester, eller påvirke
tilbud og omfang i den videregående
skolen i en negativ retning.

Er statsråden i påvente av
endringer i inntektssystemet villig til bruk av skjønnsmidler
i forhold til en situasjon som Akershus’? Det
må være rimelig at fylker med lave totale
midler pr. innbygger bør vurderes spesielt ved
tildeling av skjønnsmidler, og særlig når
vi ser dette i kombinasjon med store vekstutfordringer.

