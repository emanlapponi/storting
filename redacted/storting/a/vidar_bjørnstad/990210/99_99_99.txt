  «Det er en målsetting at
straffedømte skal starte soningen straks og senest to måneder etter
at dommen er rettskraftig. Undersøkelser viser at over
tusen straffedømte ikke har startet soning mer enn tre
måneder etter at dom har falt. Dette begrunnes blant annet
med at politiet bruker lang tid på å få oversendt dommene.
Samtidig står fengselsplasser ledig.

Hva vil statsråden gjøre
for å sikre en hurtigere soningsavvikling?»

  Jeg takker statsråden for svaret. 

Vi er alle enige om at vi trenger en rask reaksjon,
rask straffesaksavvikling og rask gjennomføring av straffen, både
ut fra samfunnshensyn, det å ha troverdighet til straffesystemet,
og ut fra at den enkelte skal kunne gjøre opp for seg.
I en del tilfeller er det snakk om at alvorlig kriminelle går
og venter på soning. Jeg vil understreke at jeg ikke syns
det er tilfredsstillende at det er over tusen som venter mer enn
tre måneder, særlig fordi det her er en del alvorlige
tilfeller. Det sies at det i hovedsak skyldes mangler i politiet,
at politikamrene i gjennomsnitt bruker nesten to måneder
på å oversende saker, som en skulle tro i stor
grad består i ekspedering. 

Nå har statsråden sagt at
man har sendt ut et rundskriv om at politiet må få opp
farten. Jeg vil be om at statsråden tar mer hånd
i hanke ved å spørre politikamrene hvordan de
vil gjøre det innen en fastsatt frist. Kan statsråden
tenke seg å se på om f.eks. domstolene kan oversende
dommer direkte til fengselsdistriktene?

