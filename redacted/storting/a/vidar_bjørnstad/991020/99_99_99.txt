  Jeg skal få lov å stille
følgende spørsmål til justisministeren:

«Det har i flere sammenhenger fremkommet
sterk kritikk av sider ved bruken av varetektsfengsling i Norge.
I hovedsak har dette vært knyttet til varetektstidens lengde og
bruk av isolasjon.

Vil statsråden bidra til at varetektspraksisen
på nevnte områder endres, og eventuelt hvordan?»

  Jeg tror ikke det er så stor uenighet
mellom meg og justisministeren i vurderingen om bruken av varetekt.
Det er nødvendig i en del tilfeller der loven setter vilkår,
der det er fare for bevisforspillelse, at vedkommende vil stikke
av, eller det er fare for ny kriminalitet. Det kan godt hende at
en i forhold til f.eks. gjengangere bør kunne bruke varetekt
mer enn i dag, fordi det er åpenbart at en del begår
ny kriminalitet i påvente av at saken kommer opp for domstolene. 

Men varetekt skal ikke være en forskuttering
av soning, og vi skal følge internasjonale standarder og
krav. Kritikken har særlig gått på bruken
av isolasjon, og særlig på lengden. Vi er vurdert
som en versting i klassen, og det har kommet internasjonal kritikk.
Nylig har Europarådets torturovervåkingskomité vært
i Norge, og spørsmålet mitt er: Vil statsråden
følge de anbefalinger om internasjonale standarder/krav?
Og hvordan kunne en eventuelt tenke seg det i forhold til bruken
av isolasjon og når det gjelder lengden på varetekten? 

  Jeg takker justisministeren for svaret. 

Sist Europarådets torturovervåkingskomité var
i Norge og avgav en rapport, fulgte en opp på en del områder
i forhold til det med bruk av politiarrest og i forhold til å følge
opp den varetektsinnsatte. Jeg synes det er riktig, som jeg sa, å legge
til grunn at vi skal følge internasjonale standarder og
krav, og det er ingenting i kriminalitetsutvikling eller
-nivå som tilsier at vi skulle ha noe større behov
for å bruke lengre varetekter enn andre, eller å bruke
brev- og besøksforbud som i praksis dreier seg mer om forbud
enn om kontroll. 

Nå nevnte justisministeren at vi vil
få den nye rapporten fra torturovervåkingskomiteen
i løpet av et halvt års tid. Kan justisministeren
tenke seg å legge fram for Stortinget en sak knyttet til
oppfølging av internasjonale standarder og krav, og situasjonen
når det gjelder bruken av varetekt når det blir
aktuelt i forhold til den internasjonale rapporten?

