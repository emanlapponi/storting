 Jeg har følgende spørsmål
til samferdselsministeren:

«En kollektivløsning mellom
Lysaker og Fornebu har vært en viktig forutsetning
for videre utvikling av Fornebu-området. Det er nå skapt
stor usikkerhet om framdrift i utbyggingsplanene på grunn
av departementets krav om ytterligere utredning.

Vil statsråden bidra til en rask avklaring
og følge opp tidligere forutsetning om den statlige medfinansieringen av
en kollektivløsning til Fornebu?»

 Jeg takker for svaret, selv om ikke
jeg synes det var oppløftende.

Som jeg understreket i mitt spørsmål,
mener jeg at en kollektivløsning er helt avgjørende
for den utbygging som skal skje på Fornebu, med 6 000
boliger og 15 000 arbeidsplasser. Staten har selv vært
en viktig pådriver for å ha en stor utnyttelsesgrad.

Det har hele tiden vært
to viktige premisser i planprosessen, som har pågått
over mange år. Det ene er at Akershus fylkeskommune skal
ha planansvaret og i samarbeid med bl.a. Oslo
og Bærum skal forestå forslag om planløsning.
Statsråden skulle nå ha fått på bordet
et brev fra Oslo kommune, Akershus fylkeskommune og Bærum kommune,
som viser at de er enige om en løsning knyttet til automatbanen.
Da skulle det være på plass.

Det andre er den statlige medfinansieringen.
Det nevnte ikke statsråden i det hele
tatt i sitt svar. Det er det løftet som er helt avgjørende
i forhold til en finansieringsløsning for en banebetjening
av Fornebu-området, i tillegg til det som skal ligge der
som grunneierbidrag. Jeg synes at samferdselsministerens inngripen,
det hun har uttalt i media, stort sett har bidratt til uklarhet
og utrygghet med hensyn til hva man egentlig legger til grunn i
de løftene som staten har gitt i planprosessen.

Jeg spør da statsråden direkte:
Kan statsråden her og nå si at hun står
ved det løftet som staten har gitt, og som bl.a. ble nedfelt
i brev fra departementet i 2001 og i Nasjonal
transportplan for inneværende periode?

 Jeg synes statsrådens andre svar
var mer positivt.

Jeg skjønner at Samferdselsdepartementet
og Regjeringen vil kvalitetssikre prosjektet. Nå har de
jo vært inne i denne planprosessen i mange sammenhenger
underveis. Jeg er glad for at statsråden understreker at
hun vil følge opp løftet om at man skal bidra
med inntil 600 mill. kr til en baneløsning
til Fornebu.

Så sier statsråden
at hun vil bidra til en rask avklaring. Det er jeg glad for. Jeg
vil gjerne høre statsrådens vurdering
av tidsperspektivet i forhold til en rask avklaring, for jeg har
forstått det slik at hvis en skal ha muligheter til å samordne
banebetjening til Fornebu med bl.a. en utbygging av Lysaker
stasjon knyttet til dobbeltsporet Skøyen –Asker,
vil det være helt avgjørende – og
samfunnsøkonomisk lønnsomt – om en kan
samordne de to utbyggingsprosessene.

Spørsmålet mitt er derfor:
Når antar statsråden at hun kan ta stilling til
dette og følge det opp med forslag om bevilgninger også fra
Stortingets side?

