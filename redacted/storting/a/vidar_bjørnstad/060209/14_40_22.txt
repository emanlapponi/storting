 

(ordfører for saken): 

Jeg har ikke tenkt å dra opp en lengre debatt – med en relativt kort og enstemmig innstilling fra komiteen. Jeg synes allikevel at innstillingen om Europarådets virksomhet fortjener å bli omtalt av saksordfører fra talerstolen, særlig på bakgrunn av de siste dagers alvorlige hendelser i Midtøsten og i andre land, hvor det blir lagt vekt på behovet for dialog og forsvar for menneskerettigheter og ytringsfrihet.




Europarådet er nettopp et slikt dialogforum, selv om det ikke har noen direkte sammenheng med de aktuelle hendelser. Men det er et dialogforum på det europeiske kontinent. Det er en organisasjon med 46 medlemsstater, med til sammen 800 mill. innbyggere. Vi tar kanskje av og til for gitt nettverk som eksisterer, men som ikke alltid skaper de store overskrifter.




Komiteen understreker hvor viktig Europarådet er for å skape dialog og samarbeid i Europa og nettopp sette søkelys på grunnleggende verdier, menneskerettigheter og rettsstatens prinsipper. Europarådet bidrar til å befeste demokratisk stabilitet ved å støtte politiske, lovgivende og konstitusjonelle reformer.




Europarådets styrke ligger i å utvikle standarder på rettsstats- og demokratiområdet. Dette er grunnleggende bidrag til forebygging av konflikter og sikring av menneskerettighetene. Selv om det primære ansvaret for å ivareta menneskerettighetene i utgangspunktet ligger hos medlemslandene selv, bidrar Europarådet på det forebyggende området gjennom demokratiutvikling, med demokratisk deltakelse og godt styresett.




Fra komiteens side – for ikke å si fra norsk side – er vi opptatt av å ha et virkningsfullt europaråd, som innebærer åpenhet, effektivitet og ressurser. Det må sikres gode samarbeidsforhold til den øvrige europeiske arkitekturen, som Den europeiske union og OSSE.




Komiteen legger vekt på at vi må tilstrebe en felles standard for menneskerettighetene i Europa basert på Den europeiske menneskerettighetskonvensjon, og vi har merket oss forslaget til forfatningstraktat i EU og utsiktene til at EU blir part i konvensjonen.




Det er nødvendig med reformer for å styrke og effektivisere arbeidet i Europarådet, og særlig for å sikre framtiden for Den europeiske menneskerettighetsdomstolen i Strasbourg. Domstolen må ha kapasitet til å følge opp saker om brudd på menneskerettighetene, redusere de store restansene og korte ned saksbehandlingstiden. Det har å gjøre med troverdigheten til vern om menneskerettighetene.




Mitt lille bidrag i denne saken er å understreke det viktige instrument vi har på det europeiske kontinent for vern av menneskerettigheter, demokrati og rettsstatsprinsipper. Norge må fortsatt ta aktivt del i dette arbeidet.




Med litt omformulering tror jeg dette er helt i tråd med den enstemmige komiteinnstillingen.




