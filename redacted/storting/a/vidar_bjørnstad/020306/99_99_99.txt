 Jeg tillater meg å stille følgende
spørsmål til barne- og familieministeren:

«Vi har den siste tiden vært
vitne til svært ulike signal fra regjeringspartiene angående
kjønnskvotering i næringslivet.
Nærings- og handelsministeren har gått svært offensivt
ut med Regjeringens ambisjoner når det gjelder dette spørsmålet.

Kan Stortinget forvente at statsråden
legger fram lovforslag om kvotering i styrerommene?»

 Jeg takker statsråden for svaret.

Jeg merker meg at statsråden er litt
mer tilbakeholden nå i forhold til en del standpunkter
knyttet til likestilling og spørsmålet om representasjon
i styrerommene i næringslivet enn det jeg har registrert
at statsråden har uttalt offentlig gjennom media. Men jeg
har ikke vanskeligheter med å dele
den faktiske beskrivelse av at det er for få kvinner i
næringslivets besluttende organer, og at det faktisk er
behov for handling.

Som jeg sa: Jeg oppfatter det slik at statsråden
nå går noe tilbake og er litt mer avventende i
forhold til en del utsagn knyttet opp til at det nå har
vært en debatt som har pågått så lenge
at en må handle. Det er også direkte
sagt og referert i pressen at statsråden f.eks. ønsker
en kvotering, og lover å fremme forslag om bedre
kjønnsrepresentasjon i styrerommene. I praksis vil vel
det bety spørsmål om kvotering.

Mitt oppfølgingsspørsmål
er: Står statsråden fast på sine
synspunkter som hun har gitt offentlig uttrykk for, og kan hun også formidle
det til Stortinget her og nå?

 Jeg har forståelse for at det er vanskelig
for statsråden å gi uttrykk for Regjeringens syn så lenge
Regjeringen har dette til behandling. For så vidt er det
en god nok forsikring at statsråden
bekreftet at hun i forhold til den behandlingen vil stå fast
ved det synet hun har gitt offentlig uttrykk for, at kvotering også – ikke bare
i offentlig sektor, men i privat sektor – er et virkemiddel
for å oppnå bedre representasjon i de
styrende organer i næringslivet. Det er tross alt snakk
om å sikre kvinner deltakelse i beslutningsprosessen, og
det er et effektivt virkemiddel for fordeling av makt. Her og nå er det ikke
sikkert at vi kommer noe videre.

Jeg vil bare til slutt spørre
om statsråden igjen vil stå fast ved partiets
syn når det gjelder bruk av lovpålagt kjønnskvotering
i dette spørsmålet, under drøftingene
i Regjeringen, eller om hun vil velge å bøye
seg for næringslivets menn og det mer tradisjonelle synet
i Høyre.

