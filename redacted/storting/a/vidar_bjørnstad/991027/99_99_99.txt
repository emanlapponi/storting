  Jeg har følgende spørsmål
til justisministeren:

«I Aftenposten 15. oktober 1999 kommer
det frem at nesten 900 asylsøkere har forsvunnet fra norske
asylmottak i år. Mange av disse er enslige mindreårige.
Verken Justisdepartementet, Utlendingsdirektoratet eller politiet vet
hvor de har tatt veien eller hvem de er. Det påstås
at når noen forsvinner, blir saken bare avsluttet.

Hva vil statsråden gjøre
for å sikre bedre oversikt og skape ryddigere ansvarsforhold?»

  Jeg takker statsråden for klargjøringen
av forholdene. Det var også hensikten med spørsmålet,
fordi jeg oppfatter – og det tror jeg jeg og statsråden
er enige om – at det å ha en human og troverdig
innvandringspolitikk også betyr å ha et effektivt
og troverdig apparat. Og da kan det for meg, og jeg har også registrert
for andre, synes å virke som rot når også representanter
fra Regjeringen virker overrasket over at f.eks. så mange
mindreårige har forsvunnet, når politiet er overrasket
over antallet, og når UDI uttaler at de ikke har noe ansvar
for å prøve å ha en oversikt. Da synes jeg
det er viktig å rydde opp, og statsråden har tidligere antydet
muligheter for samordning på området utlendingsforvaltning.
Kan han her og nå komme med noen ytterligere synspunkter
utover det vi har registrert i media for en tid tilbake?

  Jeg takker igjen statsråden for svaret,
og jeg synes det ligger mye fornuft i tanken om en samordning i
forhold til et område der flere departementer og etater
er involvert. 

La meg i et tilleggsspørsmål
ta med noe som knytter seg til det å ha et effektivt og
troverdig apparat, og det går på saksbehandlingstid
i asylsaker. Det har bl.a. konsekvenser for den enkelte, det å kunne
forholde seg til et eventuelt avslag eller opphold og muligheten
for å kunne få en effektiv integrering ute i kommuner,
uten for lang oppholdstid i asylmottak bak seg.

Mitt korte spørsmål er: Har
Regjeringen situasjonen under kontroll med hensyn til saksbehandlingstid,
ut fra at vi har registrert at en god del kan få opphold
fordi en rett og slett ikke klarer å overholde fristene?

