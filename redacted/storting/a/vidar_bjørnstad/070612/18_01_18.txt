(ordfører for saken):

 EØS-avtalen er Norges viktigste tilknytningsforhold til EU, og har bl.a. sikret norsk næringsliv adgang til EUs indre marked siden 1994. EØS-avtalen har fungert godt. Det er avgjørende for Norge at EUs utvidelse også følges av en utvidelse av EØS til nye medlemsland, sist nå Romania og Bulgaria. Bare slik vil man kunne videreføre utviklingen av et felles regelverk for EU og EØS og hindre mulige nye handelsbarrierer. Hovedspørsmålet i forhandlingene dreide seg om finansielle bidrag til sosial og økonomisk utjevning og markedsadgang for fisk og fiskeprodukter.




Vi har registrert at forhandlingene var krevende, da EUs krav var likebehandling av finansielle bidrag i forhold til forrige utvidelsesrunde, og Romania og Bulgaria kom på den andre siden av forhandlingsbordet sammen med EU. Det understreker et poeng som også ble påpekt av utenriksministeren i hans redegjørelse forrige mandag, at medlemslandenes interesser hver for seg har avgjørende betydning for EUs posisjon.




Norge vil med den foreliggende avtalen bidra vesentlig til økonomisk og sosial utvikling i Bulgaria og i Romania, to av de fattigste landene i Europa. Samtidig har vi fått et godt resultat når det gjelder markedsadgang for norsk fisk og fiskeprodukter, og samtidig avvikling av flere tekniske vilkår for eksporten til EU.




Komiteen er spesielt fornøyd med at halvparten av midlene til sosial og økonomisk utjevning skal gå til bilaterale samarbeidsprogram med Bulgaria og Romania, som vil bli direkte forvaltet av Norge, og forutsetter samarbeidsprosjekter med norske aktører innenfor prioriterte områder som angitt i proposisjonen. Det er nettopp slike prosjekter som kan bygge varige forbindelseslinjer mellom våre land. Det kan gjelde både privat og offentlig sektor, institusjoner, arbeidslivets parter og frivillige organisasjoner.




Etter bortfall av tidligere Øst-Europa-midler ved forrige utvidelse og finansielle bidrag i den sammenheng, har finansiering for å muliggjøre deltakelse fra norske aktører i et utvidet EØS, vært sterkt etterspurt.




Jeg er spesielt fornøyd med at Regjeringen legger vekt på mulig deltakelse fra arbeidslivets parter i samarbeidsprosjekter, og viser her til hele fagområdet, sosial dimensjon og sosial dialog i EU og EØS-området, men det gjelder også andre frivillige organisasjoner.




Jeg er kjent med at utenriksministeren har fått en samlet henvendelse fra arbeidslivets parter i Norge, som nå ber om at man ser på muligheter for å styrke denne muligheten innenfor de landene som var med i den forrige utvidelsesprosessen, men det er en sak vi må ta i en annen sammenheng.




Komiteen ber avslutningsvis om at Regjeringen også evaluerer disse samarbeidsordningene etter avtaleperiodens slutt. Med dagens vedtak her i Stortinget får vi på plass en avtale om et utvidet EØS, som omfatter alle landene i EU, og slik viderefører vi en godt fungerende EØS-avtale av avgjørende betydning for norske interesser.




