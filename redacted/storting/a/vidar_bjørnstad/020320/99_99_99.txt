 Jeg har følgende spørsmål
til utdannings- og forskningsministeren:

«Ifølge Vårt Land
den 14. mars 2002 vil Regjeringen gjøre det langt lettere å etablere
private skoler og øke støtten til disse skolene
fra 85 pst. til 90 pst.

Betyr dette at Regjeringen vil prioritere ressurser
til private skoletilbud fremfor en styrking av den offentlige skolen,
som er for alle?»

 Jeg vil takke statsråden for svaret.
Nå har vi hatt en meningsutveksling om dette tidligere
i dag, og det vil sannsynligvis bli noen argumenter som
går igjen. Men jeg konstaterer at Høyre har fått
gjennomslag i Regjeringen for en mer omfattende privatisering av
grunnskolen, finansiert med offentlige midler, og jeg synes det
er litt betegnende at Fremskrittspartiet
applauderer dette. På mandag ble det sagt at de var glad
for at en nå skulle frigjøre skolen fra det offentliges
klamme grep. Det er en beskrivelse som jeg synes er til ugunst for Regjeringen.
Det er sagt at offentlig finansiering av en privatisert
grunnskole også vil kunne skje i større
omfang når det gjelder videregående
opplæring. Her lover altså Regjeringen økt
innsats overfor private skoler som en ennå ikke
har opprettet. Samtidig har statsråden gitt uttrykk for
at en har nok ressurser – det er ikke flere ressurser
som er nødvendig for å få en god norsk
offentlig skole. Jeg ønsker å spørre
statsråden: Er det slik at hun kan bekrefte her at satsingen
på skolen skal skje overfor private skoler i framtiden, eller
vil hun også styrke den offentlige skolen med økte
ressurser?

 Jeg har registrert at man
argumenterer med etablering av mer privat skoletilbud som en utvidelse
av mangfoldet. Og da tror jeg at i hvert fall jeg og statsråd
Clemet har en ulik oppfatning av mangfold. Som jeg sa tidligere
i dag, mener jeg at dagens skole er preget av mangfold
ved at man har en felles møteplass for alle unger,
uansett bakgrunn og tidligere tilhørighet, mens et økt
omfang av private skoletilbud nødvendigvis vil måtte
innebære en sortering. Statsråden sa at det her
vil være private skoler som er åpne
for alle, men det vil jo helt klart være begrensninger
der også, og da må man ha noen inntakskriterier.

Så har jeg sett at representanter
fra Høyre i utdanningskomiteen har gitt uttrykk
for at dette er et første steg. Kan statsråd
Clemet gi oss litt innsikt i hva som er neste steg knyttet til privatisering
og eventuelt full konkurranse mellom
skolene, også de offentlige skolene? Og når
det gjelder skolepenger og de begrensninger som hun sier
vil bli lagt inn i det forslaget som kommer – om ikke da
bidrag fra foreldre uansett vil gi et trykk
i retning av å åpne for økt
privat finansiering samtidig.

