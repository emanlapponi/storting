 Jeg skal kort redegjøre for flertallsinnstillingen fra komiteen i forhold til Dokument nr. 8-forslaget fra Fremskrittspartiet om en folkeavstemning på det nåværende tidspunkt om å skille stat og kirke.




Flertallet, bestående av alle partier med unntak av Fremskrittspartiet, legger vekt på at Regjeringen nå skal oppnevne en offentlig kommisjon med bred representasjon som skal vurdere alle sider ved statens framtidige forhold til Den norske kirke, og bl.a. innspill som Kirkens eget utvalg, Bakkevig-utvalget, kom med i 2002. Kommisjonen skal forberede Regjeringens og senere Stortingets behandling av saken. En eventuell beslutning om skille mellom stat og kirke krever grundige utredninger, både for å sikre Kirken finansielt og for å sikre en åpen, inkluderende og demokratisk folkekirke i framtiden. Flertallet vil understreke viktigheten av at alle sakens sider blir grundig belyst før man tar stilling til skille eller videreføring av dagens statskirkeordning.




Det er nødvendig å ha alle konsekvenser klarlagt ved det ene eller det andre standpunkt, og å ha sikret en bred og inkluderende deltakelse i debatten. Flertallet ønsker derfor at en offentlig kommisjon skal legge fram sine utredninger og konklusjoner før man tar stilling til om en eventuell folkeavstemning skal gjennomføres. Kun på den måten vil både folket og beslutningstakerne ha et tilstrekkelig godt grunnlag til å fatte en så viktig beslutning.




