 Utgangspunktet for denne debatten er statsbudsjettet for 2002. Det er et faktum at regjeringen Bondevik valgte å kutte i utdannings- og forskningsbudsjettet med nær 500 mill. kr, og valgte bort lovnaden om å gi studentene mer i stipend. Da var det heller ikke satt av midler til landslinjene overhodet. Dette er bakgrunnsteppet.




I arbeidet i Stortinget med å sikre det gitte løftet når det gjelder bedring av studiefinansieringen, greide flertallet å legge inn igjen nær 110 mill. kr til landslinjene, men det ble en viss reduksjon ut fra eksisterende nivå. I dette lå det ingen prinsipiell negativ holdning til landslinjene. Stortingsflertallet understreket da også at de anså landslinjeordningen som viktig, og at det var bra at ordningen blir videreført.




Videre ber flertallet om at linjer som er særskilt kostnadskrevende eller av nasjonal betydning, må prioriteres. De mener samtidig at Regjeringen må komme tilbake med en evaluering og total gjennomgang av tilskuddsordningen for landslinjene i revidert nasjonalbudsjett for 2002. Her må en ta med utgangspunktet for landslinjeordningen. Flere tilbud har etter hvert kommet inn i ordningen i løpet av de siste årene uten at en har vurdert om ordningen har fungert etter formålet. Derfor er det fornuftig med en evaluering og totalgjennomgang.




Jeg synes nok at statsråden har opptrådt lite konstruktivt i oppfølgingen av budsjettinnstillingen fra Stortinget. Det minner mer om politisk obstruksjon. Det gikk ikke lang tid fra vedtak i Stortinget før politisk ledelse gikk ut og meddelte at skigymnasene måtte legges ned. Ytterligere utspill tyder på en overdreven iver for å legge ned linjer som følge av reduksjonen i den statlige støtten. Et illustrerende eksempel på dette er skigymnaset på Hovden. En dag får de i brevs form beskjed om at skigymnaset mister tilskuddet til alle sine 60 skoleplasser på grunn av økonomiske innsparinger. Et slikt utspill skaper naturlig nok frykt og usikkerhet blant ansatte og elever. I en slik prosess hadde jeg i det minste forventet en dialog med fylkeskommunen fra departementets side. KS og fylkeskommunen selv har vært ute med forslag om hvordan enkelte tilbud fortsatt skal kunne opprettholdes til tross for et lavere statlig bidrag.




Jeg har registrert at statssekretær Bergesen har undret seg på om stortingsflertallet virkelig har forstått betydningen av sine kutt. Det virker litt besynderlig på bakgrunn av Regjeringens opprinnelige budsjettforslag. Da er det i hvert fall høyst nødvendig behov for en evaluering og totalgjennomgang av tilskuddsordningen. Vår intensjon er at vi bør opprettholde hovedtrekkene i dagens tilbud på grunnlag av en dialog med fylkeskommunen om finansieringsløsninger. Hvis statsråden brenner for at alle tilbud skal opprettholdes med eksisterende finansieringsordning, må hun begrunne det, og legge det fram for Stortinget med en budsjettinndekning som ikke rammer andre viktige områder på utdanningssektoren. Regjeringen har mulighet for dette i revidert, og jeg kan forsikre at Arbeiderpartiet vil møte til den diskusjonen med et åpnet sinn.




