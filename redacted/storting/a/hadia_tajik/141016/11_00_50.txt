 Fyrst vil eg gjerne takka for breidda i deltakinga og det store og genuine engasjementet ein ser på tvers av alle parti i dette spørsmålet. Eg ser på dette som ein start. Det er på ingen måte ei avslutning eller ein stad å setja punktum for ein viktig diskusjon.


Eg trur at det perspektivet som vart introdusert på Politihøgskolens seminar om politikultur, er viktig òg for oss å ta med seg. Der vart det bl.a. sagt at alle vil forandra kultur, men ingen vil forandra sin eigen kultur. Det er òg noko me som justispolitikarar må ha med oss i måten me arbeider på, kva forventingar me har og kor tydelege dei er.


Om eit år tek eg denne diskusjonen opp igjen. Og viss det er slik at me møter oss sjølve i døra då, er målet at det skal vera eit hyggjeleg møte.


Inspirert av dei innlegga som er haldne i løpet av debatten, ønskjer eg å stilla nokre heilt konkrete spørsmål til justisministeren. Det fyrste konkrete spørsmålet er inspirert av Jan Arild Ellingsen sitt innlegg, for han tek opp utdanning som ein viktig nøkkel til kva som er kultur, korleis ein forandrar kultur, kva pensum ein har, og korleis ein vert møtt.


Justiskomiteen var for ikkje så lenge sidan i England på komitéreise. Der møtte me òg blålysetatane, og me vart fortalde korleis dei har jobba med å ta tak i kultur og kulturutvikling der, ikkje minst etter terrorangrepet i 2005. Dei understrekte frå si side at dei meiner at ein endrar kultur fyrst og fremst frå botnen av, ved å ta tak i utdanningsløpet og ved å sørgja for samhandling tidleg i utdanningsløpet. Det fyrste spørsmålet er då kva planar justisministeren har for utdanningsløpa, slik partifellen hans tek opp i denne diskusjonen.


Det andre spørsmålet er inspirert av Lene Vågslid, for ho tek opp at ikkje alt som tel, kan teljast. Det er eg heilt einig i. For sjølv om eg deler justisministeren sitt engasjement for å redusera talet på mål som ein vert målt på, ønskjer eg at justisministeren òg fortel korleis han vil ta tak i dei sidene ved politiets arbeid som ikkje kan teljast og målast.


Ropstad tek opp behovet for ein overordna strategi for leiarutvikling, og til det lurer eg på om justisministeren ser for seg at me får det i politireforma, eller om han meiner at me bør leggja opp eit eige løp for å sørgja for ein overordna strategi for leiarutvikling.


Avslutningsvis vil eg rosa det perspektivet representanten Jan Arild Ellingsen tok opp, for han sa at leiing ikkje er ei jakt på syndebukkar, det er å sjå på kva som kan gjerast betre. Det handlar ikkje om å kritisera enkeltpersonar, men om å ta tak i korleis me alle kan bidra. Det er eit perspektiv eg meiner me skal ha med oss òg i dei vidare diskusjonane.


