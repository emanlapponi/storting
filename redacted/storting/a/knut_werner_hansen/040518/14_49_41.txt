  

(sakens ordfører): 

St.prp. nr. 46 om bruksrettskonsesjon
for vannfallene Skogfoss og Melkefoss i Pasvikvassdraget har gått gjennom
energi- og miljøkomiteen uten andre merknader
enn at en enstemmig komite har trukket fram en del sentrale elementer
i stortingsproposisjonen og gitt disse sin tilslutning. En enstemmig
komite støtter derfor at Pasvik Kraft AS får bruksrettskonsesjon
for vannfallene i Skogfoss og Melkefoss, på de vilkår
som er foreslått fra NVE.

Likevel vil jeg trekke fram et lite
element i saken. Pasvik Kraft AS søkte 7. august 2002.
Av søknaden framkommer bl.a. at Pasvik Kraft AS og deres
samarbeidspartnere i Pasvikvassdraget og Enaresjøen ønsket at
saken ble behandlet snarest. Det gikk over ett og et halvt år
fra søknaden ble fremmet til St. prp. nr. 46 kom.
Det framkommer ingen opplysninger i stortingsproposisjonen som tilsier
en så lang saksbehandling. Med de kommentarene legger jeg
fram innstillingen fra komiteen.

