  Jeg vil bare si at jeg synes det
er litt merkverdig at statsråden ikke vil svare
på mitt spørsmål. Det var overhodet ikke
vinklet til hva Kystverket eller andre har sagt,
det var vinklet til statsrådens leserinnlegg i Fiskeribladet,
hvor han snakket om to alternativer for evaluering – altså systemsvikt eller sammenfall
av uheldige omstendigheter. Jeg står fast på at jeg
synes det kanskje er et litt for smalt evalueringstema. Men la det
ligge, vi kan ikke presse en statsråd til å svare, i
hvert fall ikke i dag.

Jeg har bare lyst til å vise
til den stortingsmeldingen som er mye omtalt, På den sikre
siden. Der tegnes det et heller rosenrødt bilde av situasjonen
på kysten. Det er jo en mulighet for statsråden
til å stramme den opp, den ligger jo i Stortinget. Jeg
har lyst til å spørre om to ting: Ser statsråden
behov for å stramme opp stortingsmeldingen i relasjon til
det som nå har skjedd på Sørlandet? Og
vil statsråden komme med innspill i form av eventuelle
signaler til sine folk i komiteen?

