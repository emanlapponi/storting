 Arbeiderpartiet er sterkt opptatt av kvalitet og fornying av offentlig sektor til beste for oss alle – i kommunene, i fylkeskommunene og i staten, i by og i bygd. Partiene på høyresida forsøker å etterlate et inntrykk av at partiene på venstresida ikke er opptatt av fornying. Det er alt annet enn riktig. Statsministeren har gjennom sitt innlegg igjen beskrevet hvordan Regjeringa også i så måte går offensivt til verks. Men partiene på venstresida er i større grad enn partiene på høyresida opptatt av god dialog med de ansatte og deres organisasjoner når vi skal fornye offentlig sektor, akkurat som statsministeren sa. 




En viktig forskjell på vår fornyelse og høyresidas fornyelse er at vi ønsker å bygge sterke fellesskapsløsninger, mens høyresidas fokus ofte er konkurranseutsetting og privatisering, om det så betyr mer byråkrati og dertil økte kostnader. Et godt eksempel på fornyelse i kommunesektoren er det såkalte kvalitetskommuneprogrammet. Programmet er et treparts samarbeid mellom staten, KS og arbeidstakerorganisasjonene. Økt kvalitet og effektivitet i det kommunale tjenestetilbudet er målet med samarbeidet. Innbyggerne skal merke forbedring, og det er et særskilt mål å redusere sykefraværet i kommunesektoren. Målsettingen er at om lag halvparten av landets kommuner skal delta i dette programmet. Et godt eksempel fra programmet er Bodø kommune, som på to år har fått ned sykefraværet i kommunen med 30 pst. En årsak som trekkes fram, er at kommunen fokuserer mye på å fremme godt arbeidsmiljø. 




Arbeid med fornying av offentlig sektor foregår kontinuerlig. For virkelig å få til gode og smarte løsninger er vi avhengige av å ha et lovverk som skaper et trygt arbeidsmiljø, og av dialog og samarbeid med de ansatte i staten og i kommunesektoren. Stortingets rolle er bl.a. å sørge for at lovverket fremmer et inkluderende arbeidsliv, og ikke en arbeidsmiljølov som støter folk ut, og som gjør f.eks. ansettelsesforholdet mer usikkert for den enkelte arbeidstaker. Her er det forskjell på politikken til den sittende regjeringa og den forrige regjeringa. 




Kommunen er den viktigste leverandøren av velferd til befolkningen, enten det er snakk om barnehager, omsorg, skole m.m. Vår regjering spiller på lag med kommunene fordi innbyggerne i alle kommuner fortjener det. Da Høyre styrte Kommunaldepartementet i forrige periode, var sektoren mer preget av fortvilelse enn av fornyelse. Verre hadde det vært om den forrige regjering ikke hadde måttet inngå budsjettavtaler med partier som ville mer. 




Fortsatt er det utfordringer, men ingen kan påstå annet enn at kommuneøkonomien er betydelig styrket under den rød‑grønne regjeringa. Samtidig har vi gitt mange kommuner nye muligheter til å bedre og fornye tjenestetilbudet gjennom økt skatteutjevning og ulike tilskuddordninger, som møter ulike utfordringer som landets kommuner har. Ny og bedre fordeling for at landets kommuner skal få større likhet når det gjelder forutsetningene for å gi sine innbyggere et godt tjenestetilbud, er i høy grad også en fornyelse – men en fornyelse som Erna Solbergs Høyre er imot, ofte sterkt imot. 




Interpellanten hevder at den sittende regjering har stanset en rekke moderniseringsprosjekter, eksempelvis rundt kommunestruktur. Arbeiderpartiet er positiv til at kommuner slår seg sammen, men jeg trodde vi var enige med Høyre om at sammenslåingen av kommuner skal skje gjennom frivillighet. Nå registrerer jeg at Høyres nestleder, Erling Lae, tar til orde for storstilt bruk av tvang. Det er kanskje en tilnærming til lokaldemokrativerstingen Fremskrittspartiet. 




Jeg tror i sin alminnelighet mer på å stimulere enn å tvinge for å oppnå gode resultater i alle former for fornyelsesarbeid. Det er bra at også Høyre har fokus på forbedringer og fornyelse. Men det som er moderne for Høyre, er ikke nødvendigvis særlig moderne i våre og andres øyne, og behøver slett ikke å representere fornyelse. Snarere tvert imot kan Høyres løsninger av og til minne om gammeldagse ideer som vi på ingen måte ser behovet for å gjenbruke. 




Nå som før, er velfungerende fellesskapsløsninger den beste garantien for at alle får sin del av velferden og forbedringene, sin del av mulighetene. Skal vi klare det, må vi hele tida være kritiske og gjøre ting smartere og enda bedre, akkurat som statsministeren sa, og framfor alt, som statsministeren er med på å sørge for skjer. 




