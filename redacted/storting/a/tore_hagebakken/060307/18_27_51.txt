 Aller først vil jeg gi honnør til fornyings- og administrasjonsministeren for et godt og klart svar som vitner om at vi har en statsråd med ambisjoner.




Vi er selvsagt opptatt av å se på de fysiske åpningstidene. Men som statsråden så godt beskriver – god tilgjengelighet til offentlige tjenester handler om mye mer. Her som ellers må en evne å ha flere tanker i hodet samtidig. Statsråden varsler nettopp helhetlige grep som skal sikre service til alle grupper innbyggere. Da trengs det ulike gode universelle løsninger, gjerne ispedd litt lokalt tilpasset skreddersøm. Helt nødvendig er det at tjenestene til de ulike forvaltningsnivåene henger sammen på en fornuftig måte, noe som NAV-reformen forhåpentligvis etter hvert vil framstå som et lysende eksempel på. De offentlige servicekontorene må også videreutvikles, det er vi sikkert alle enige om.




Også Bent Høie fortjener noe som har et islett av honnør i seg. Om ikke Høyre kan skilte med nevneverdige resultater hva angår endringer i åpningstidene i offentlig sektor gjennom de fire årene de satt i regjering, har vi hørt Høies forklaring: at det ble ikke tid til det på fire år. Jeg synes for så vidt det er greit at det ble med de fire årene.




Det er fint at Høie nå engasjerer seg. Høie og Høyre har rett i at det er et forbedringspotensial her, selv om det er mange gode eksempler. Det er viktig at vi legger merke til de gode eksemplene og lærer noe av dem. Dette vil en utålmodig regjering ta tak i. Alt dreier seg ikke om penger, men den kraftfulle påplussingen som det nye stortingsflertallet har sørget for i kommuneøkonomien, og som vi har til hensikt å mer enn videreføre, er også positivt i denne sammenhengen. Lysere økonomiske utsikter for Kommune-Norge gir også lysere utsikter for den offentlige sektor og dermed kanskje òg litt mer lys i rådhusene og i andre offentlige bygg etter at mørket har falt på.




Bedre tilgjengelighet til offentlige tjenester er en selvsagt og viktig del av fornyingsarbeidet vårt for å sikre en offentlig sektor som hjelper folk. For å nå målene er det viktig med et godt lagspill med de ansatte i sektoren, ikke minst for å få til den nødvendige fleksibiliteten. Vi spiller òg gjerne på lag med andre som konstruktivt vil være med på å bedre fellesskapsløsningene våre. Også i så måte vil vi gjerne ha døren mer enn på gløtt.




