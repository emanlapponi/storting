 En del av dem som utgjør den økte tilstrømningen til Norge, er folk som trenger beskyttelse fra krig, tortur og forfølgelse. Andre ønsker seg simpelthen et bedre liv uten fattigdom. Nordmenn flest er solidariske og vil at vi skal hjelpe dem som trenger beskyttelse, og at disse må få et godt tilbud og en mulighet til å bygge en framtid i landet vårt.




Samtidig er Norge et lite land, og det er begrenset hvor mange vi kan ta imot og hjelpe på en ordentlig måte. Derfor må vi begrense innvandringen. Det er ikke lenge siden vi oppnådde bred enighet i denne salen om hovedlinjene i norsk asyl- og flyktningpolitikk i den nye utlendingsloven. Nettopp fordi dette dreier seg om enkeltmennesker og ikke minst situasjoner utenfor vår kontroll, er det viktig å ha en prinsipiell tilnærming til denne utfordringen. Det at vi nå opplever økt tilstrømning av asylsøkere til Norge, bør ikke brukes som et påskudd for å endre kriteriene for på hvilket grunnlag vi skal gi beskyttelse og asyl. 




Noen i denne salen vil kanskje benytte denne situasjonen til å ta til orde for å myke opp reglene, mens andre - og det føler jeg meg i hvert fall ganske sikker på - vil gå radikalt i den andre retningen, med en mye mer restriktiv politikk. Jeg vil advare mot begge deler. Tiltak vi måtte ønske å sette i verk, må være innenfor prinsippene vi ble enige om ved behandlingen av utlendingsloven; noe annet, synes jeg, blir for korttenkt. 




Det er helt klart en utfordring ved det vi nå opplever: at det kommer så mange flere asylsøkere hit enn prognosene tilsa for noen få måneder siden. Som statsråden var inne på, er det mange og sammensatte årsaker til denne økte tilstrømningen. De som trenger beskyttelse, må vi ta imot på en god måte, men det kommer altså en del mennesker hit som ikke har behov for beskyttelse, og de må få avslag. Raskere saksbehandling er særlig viktig. Det bør videre komme tiltak som sikrer raskere effektuering av vedtak. De tiltak som vil måtte komme, skal altså ikke føre til at vi sender ut mennesker som har krav på beskyttelse. Det er det viktig å understreke. Men jeg er overbevist om at tilstrømningen vil gå ned dersom vi lykkes bedre med retur av dem som får avslag.




Samme dag som den nye utledningsloven ble vedtatt, bad Stortinget Regjeringa om å vurdere å igangsette en prosess for å belyse Norges utfordringer når det gjelder en helhetlig migrasjonspolitikk i lys av utviklingen i Europa. Problemstillingene knyttet til hele migrasjonsfeltet er av de store utfordringene i vår tid. I dette arbeidet bør vi søke langsiktige løsninger, kanskje særlig i asylspørsmålet.




