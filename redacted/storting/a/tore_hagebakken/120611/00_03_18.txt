 (ordfører for saken): I denne saken er det bred enighet i komiteen, og innstillingen er i sin helhet enstemmig. Det er bra.


Komiteen støtter intensjonen i forslaget fra Hanne Thürmer, Laila Dåvøy og Kjell Ingolf Ropstad og går inn for at det vedlegges protokollen.


Vi er alle sterkt bekymret over utviklingen av stadig nye syntetiske stoffer. Jeg synes presidenten for øvrig uttalte dem elegant, så jeg sier bare syntetiske stoffer som gir brukerne – i all vesentlighet ungdom – stor helserisiko. Stoffene er spekulativt framstilt for å omgå lovverket, og eneste formål er å gi rus. Vi må snarest mulig få på plass et lovverk som sikrer effektiv og rask oppføring i narkotikalisten når slike nye stoffer dukker opp. I dag tar det ofte for lang tid, og slik skal det ikke fortsette.


I brev fra helse- og omsorgsminister Anne-Grete Strøm-Erichsen til komiteen redegjør ministeren for at Statens legemiddelverk i sommer vil presentere et nytt utkast til narkotikaforskrift, herunder en narkotikadefinisjon. Dette har vært ute på høring tidligere, men for å få et bedre regelverk, og med bakgrunn i de innspill som kom i den høringsrunden, er det et nytt utkast som nå snart vil foreligge. Deretter følger en ordinær høring. Departementet har bedt Legemiddelverket om å se til de anbefalinger som ligger fra FNs fagorgan på dette området, dvs. at en legger til grunn en vurdering om en skal ha en generisk definisjon av dette for å omfatte flest mulig typer stoffer.


Dette betyr at et nytt regelverk, som bl.a. skal bidra til å fjerne tolkningstvil, kan være på plass innen rimelig tid. Vi skal ha høye ambisjoner om at et nytt regelverk skal gjøre en merkbar forskjell i kampen mot narkotikaindustrien og for bedre å forebygge narkotikamisbruk.


Komiteen har i sin innstilling valgt å vise til synspunkter fra Politijuristene. Politijuristene er for øvrig i sin alminnelighet nokså aktive og konstruktive opp mot komiteen. Jeg har som saksordfører hatt en dialog med Politijuristene. De ønsker en sekkebestemmelse – som de selv kaller det i et brev jeg har fått – som fanger opp flest mulig nye stoffer. Her er det slik at en på dette området tenker ganske så likt i departement sammenlignet med hva Politijuristene gjør av vurderinger.


Vi viser også til Rusfeltets samarbeidsorgan, Actis, som peker på at Sverige har en lov som gir myndighetene anledning til å destruere stoffer med skade og misbrukspotensial sjøl om det dreier seg om stoffer som enda ikke er oppført på narkotikalisten.


Fra komiteens side mener vi at det kan være interessant å se nærmere på om dette kan være aktuelt for Norge.


Jeg mener at forslaget fra de tre Kristelig Folkeparti-representantene blir godt ivaretatt gjennom denne enstemmige innstillingen, sjøl om vi under henvisning til den pågående forskriftsprosessen ikke går inn for sjølve forslaget. Jeg håper Kristelig Folkeparti – og gjerne Venstre, som heller ikke sitter i komiteen – kan slutte seg til denne måten å håndtere det på. Det er viktig at prosessen går raskt. Det er også svært viktig med god kvalitetssikring av arbeidet slik Legemiddelverket og departementet nå sørger for. Det er jo gjennom forskriftsarbeid en her får på plass regelverket som skal bringe oss nye skritt framover i kampen mot narkotikaindustrien.


Stortinget sender i dag viktige og tydelige signaler om at vi vil gå sterkere til verks – bruke sterkere lut – for å bekjempe denne kyniske virksomheten som drives av narkotikaindustrien, og som rammer så altfor mange i vårt samfunn, og som vi virkelig må ta på alvor. Vi viser alvoret når vi står samlet, slik vi gjør i dag. Så takk til komiteens medlemmer for et veldig konstruktivt samarbeid rundt denne innstillingen.


Sigvald Oppebøen Hansen hadde her teke over presidentplassen.


