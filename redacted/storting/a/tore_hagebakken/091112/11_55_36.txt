 Vi rød-grønne satser sterkt på å bygge ut tjenester i tråd med behovene og styrke kvaliteten på våre felles velferdsordninger. Helt sentralt i den satsingen står sjølsagt eldreomsorgen, ja sjølsagt hele omsorgen til alle som trenger det. 




Laila Dåvøy understreker at hun nå var beroliget av statsråden, og jeg håper at mitt innlegg kan ha en supplerende beroligende effekt. Ellers vil jeg si at det i sin alminnelighet er grunn til å være beroliget nå som de rød-grønne styrer! 




Vi skal sikre full sykehjemsdekning innen utgangen av 2015, og alle som trenger sykehjemsplass eller heldøgnsbemannet omsorgsbolig, skal få det. Samtidig som vi bygger ut og moderniserer, skal den hjemmebaserte omsorgen styrkes, slik at flere eldre gis anledning til å bo i sitt eget hjem. 




Regjeringsplattforma levner ingen tvil. Vi skal bidra med tilskudd og frie inntekter overfor kommunene, slik at det blir nok kapasitet på tjenester. Som statsråden vil jeg understreke at vi sjølsagt utvider utover 12 000 heldøgnsplasser dersom søknadsinngangen fra kommunene tilsier det. 12 000 er m.a.o. å betrakte som et foreløpig tall, jeg tror jeg vil si det slik, men det er mye klokskap i å ha et slikt tall, ikke minst med tanke på å sikre et likeverdig tilbud over hele landet. For det kan være et nyttig tall å ha med tanke på en noenlunde rettferdig fordeling geografisk av tilsagnet nå i den første fasen av satsingsperioden. 




Vi skal støtte kommunene slik at de blir i stand til å møte økningen i antall omsorgstrengende med tilstrekkelig bygningsmasse av god kvalitet. Jeg synes vi sammen med kommunene har kommet langt etter at investeringstilskuddet ble etablert i 2008, slik statsråden også redegjorde nærmere for. Statlig tilsagn om tilskudd til 6 000 plasser, inkludert rammene for neste år, harmonerer godt med utbyggingstakten kommunene legger opp til. Tilskuddene gis både til oppføring, kjøp, ombygging og utbedring. 




Det er riktig som Laila Dåvøy sa, at det ikke er gitt spesifikke føringer om fordeling av sykehjemsplasser og omsorgsboliger. De spesifikke vurderinger som trengs her, hører hjemme i kommunene. Jeg har stor tillit til at kommunene vet hva som tjener sine innbyggere best. Det er mange gode løsninger å se rundt om i landet og mange vel gjennomtenkte planer for bygging og drift, som nettopp understøtter den rød-grønne regjeringas mål om en eldreomsorg som sikrer de eldre et verdig liv, valgmuligheter, respekt og privatliv. De beste tjenestene er ofte best fordi de er tilpasset lokale forhold. 




Her fra Stortinget skal vi legge til rette for at kommunene skal kunne gjøre jobben sin godt, ikke detaljstyre dem om hva slags løsning som gjelder. Kommunene sitter dessuten definitivt nærmest til å kunne vite hvordan de økonomiske og personellmessige ressurser brukes best i sin kommune, og hvilke utbygginger det er riktig å foreta. 




Omsorgsnivået må være best mulig tilpasset den enkelte. Det er også et hensyn at brukeren ikke skal passiviseres. Hvor og hvordan folk bor og mottar tjenester, påvirker sjølsagt opplevelsen av sjølstendighet, normalitet og verdighet for hver enkelt bruker. Utbygging av heldøgnsbemannede omsorgsboliger som alternativ til sykehjem er i mange sammenhenger nettopp et uttrykk for kommunenes oppfølging av mange av våre nasjonale politiske mål på dette området. 




Det er mange som i dag lever med sykdommer og handikap, og som er avhengig av omfattende tilbud fra det offentlige, men som likevel ønsker å bo i egen bolig, som også en omsorgsbolig er. De ser på muligheten for privatliv med besøk av familie og venner, kanskje med overnatting, som en vesentlig del av sin egen styring av hverdagen. Samtidig vil jeg sjølsagt understreke viktigheten av å ha sykehjemsplasser nok for dem som er avhengig av nettopp et slikt tilbud. 




En undersøkelse som NIBR har foretatt, og som er omtalt i omsorgsmeldinga, viser at bare 6 pst. av framtidige eldre ønsker å flytte på sykehjem. Fire av ti seniorer ønsker seg et kommunalt omsorgstilbud, og over halvparten foretrekker private tilrettelagte boliger. 




Det aller viktigste i eldreomsorgen er å gi gode tjenester, hensynta brukernes ønsker og sikre nok bemanning uavhengig av boform. Og her vil vi stille opp overfor dem som har ansvar for å gi tilbudet, altså kommunene, både med tilskudd til det antallet enheter som trengs, og gjennom en betydelig vekst i de kommunale frie inntekter. 




Det er sjølsagt forskjell på et heldøgns tilbud i omsorgsboliger og sykehjem. Brukerne kan få samme type tjenester, men utøvelse og rutiner er forskjellig. I heldøgnsbemannede omsorgsboliger organiseres tjenesten i henhold til enkeltvedtak brukerne har fått, slik loven krever. Det vil si at innholdet er godt beskrevet. 




Jeg vil til slutt si at det er positivt at en del kommuner nå har begynt å gjøre enkeltvedtak knyttet til innhold i tjenesten også ved sykehjem. Det bidrar til å sikre brukernes rettigheter bedre. 




