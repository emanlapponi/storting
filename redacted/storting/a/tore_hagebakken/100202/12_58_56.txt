 Det å bringe et barn inn i verden er for de fleste av oss noe av det aller største vi opplever. Men det er sjølsagt også knyttet bekymring og spenning til en fødsel. Helt sentrale nøkkelord i svangerskaps- og fødselsomsorgen må være, og er, trygghet og kvalitet. 




Svangerskap og fødsel har alltid vært forbundet med en viss risiko, og elementet av risiko kan dessverre aldri fjernes helt. Men i Norge har vi klart å sette en høy standard og har høy kvalitet når det gjelder svangerskaps- og fødselsomsorgen. Vi har svært lav forekomst av komplikasjoner og dødsfall sammenlignet med andre land. Men vi kan alltid bli bedre, også her. Det var det som lå til grunn for at Regjeringa i fjor la fram St.meld. nr. 12 for 2008–2009, En gledelig begivenhet, som jeg synes meldingen så fint heter. 




Når det dessverre går galt, må vi til bunns i årsaksforholdene. Det ser vi nå at man forsøker å gjøre i Kongsberg, der det åpenbart har skjedd ting som ikke skulle skje. Jeg er enig med statsråden i at det som har skjedd der, er svært beklagelig – og jeg vil legge til: dypt tragisk. Vi har ikke råd til å miste et eneste barn om det overhodet kan unngås. Dette handler om den grunnleggende tilliten til helsevesenet. 




God omsorg og gode tilbud står og faller med god faglig kompetanse hos jordmødre og barnepleiere, og også hos sykepleiere og leger. Og tilstrekkelig bemanning er sjølsagt svært viktig, slik interpellanten har understreket. Gravide, fødende og familier skal oppleve en helhetlig og sammenhengende svangerskaps-, fødsels- og barselomsorg. Også på dette området vil den framlagte Samhandlingsreformen, som helse- og omsorgskomiteen nå jobber med, være viktig. 




Jeg mener statsråden legger opp til aktiv oppfølging av stortingsmeldingen fra i fjor og komitéinnstillingen i den sammenheng. Det er betryggende at statsråden forsikrer oss om at det verken nå eller – og jeg understreker – i framtida skal gjøres økonomisk motiverte omstillinger som svekker fødetilbudet. Ved siden av statsråden er vi mange som vil være med på å være vaktbikkjer i så måte. 




La meg også nevne at de regionale helseforetakene fra 1. januar i år har fått ansvar for følgetjenesten til sykehus. Også dette handler om å sikre større trygghet og kvalitet – et viktig grep. Jeg synes også det er riktig at fødselsinstitusjonene nå vurderes ut fra kvalitet, ikke ut fra antall fødsler i året. Jeg mener at vi er på rett veg, sjøl om vi den siste tida er blitt oppmerksom på svært uheldige hendelser. De fleste opplever et godt tilbud og at fødselen blir den gledelige begivenheten som den skal være. 




Fødeinstitusjonene skal drives forsvarlig – sjølsagt. Og flere tiltak vil nå bidra til at det skal skje overalt. Hele tida må vi følge utviklingen nøye for å sikre den kvaliteten alle skal forvente at fødselsomsorgen vår har. 




