 Eg vil få stille statsråden
for Olje- og energidepartementet følgjande spørsmål:

«Det har sidan 1991 vore usemje om
nettleiga ved uttak av kraft i produksjonsnære område.
For abonnentar i produksjonsnære område fører
dette til store ekstra kostnader. Ullensvang Hotell får
ein meirkostnad på 75 000 kroner pr. år. Slik
tariffen blir praktisert, medfører det at lokale uttak
får høgre sentralnettkostnader til meir kraft som
blir tatt ut. Dette utan at sentralnettet er nytta i det heile. 

Vil statsråden snarast medvirke til
at tariffen blir endra?»

  Eg takkar statsråden for svaret. 

Eg skal vere ærleg og gje statsråden
rett i at dette er komplisert, men det er òg sånn
at det har fungert urettvist. Eg oppfattar statsråden slik
at ein no er innstilt på å finne eit meir rettvist
system slik at vi ikkje får oppslag som dette, der ein
vanleg abonnent i nærleiken av ein kraftstasjon får
ein sentralnettskostnad på 2 200 kr for noko
som han aldri brukar. Det er eit gammalt hevdvunne system i Noreg
at ein skal betale for det ein brukar, men ein må òg
finne seg i å betale for å ha moglegheit for å bruke
sentralnettet i enkelte tilfelle dersom det skulle vere nødvendig.

Eg er glad for at statsråden no seier
at dette skal det ryddast opp i, og så får vi
håpe at det nye systemet blir meir rettvist enn det vi
har hatt til no.

