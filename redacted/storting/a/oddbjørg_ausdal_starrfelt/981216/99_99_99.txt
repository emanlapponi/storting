  Eg vil tillata meg å stilla fylgjande
spørsmål til kulturministeren:

«Jærradioen har av Kulturdepartementet
vorte pålagt å gje Jæren Misjonsradio
sendetid i konsesjonsområde 61 som går langt utover
den sendetida misjonsradioen har hatt før.

Meiner statsråden at denne avgjerda
er i tråd med Stortinget sine føresetnader då dei
handsama St.meld. nr. 31 (1994-95)?»

  Eg vil takka statsråden for svaret,
som eg tykkjer er svært trist.

Eg kjenner til vedtaket som vart gjort, men
det vart gjort i ein samanheng: Stortinget sine føresetnader
var at folk skulle få behalda historiske rettar, altså at
dei skulle få behalda det dei hadde hatt før.
 Det som er skjedd her, er at Jæren Misjonsradio har fått
ei stor utviding av sendetida og på heilt andre tider av
dagen enn dei har hatt før.  Eg stiller igjen spørsmålet:
Meiner statsråden at dette er i tråd med Stortinget
sine føresetnader?

Det andre spørsmålet ein
kan stilla seg, er om Kulturdepartementet er ankeinstans i slike
saker.  Etter den informasjonen eg har, har ei liknande sak frå Radio
Oslofjord vorte send tilbake til Statens Medieforvaltning til ny
vurdering.

