 Eg takkar for engasjementet i saka. Eg er glad for positiv tilbakemelding, faktisk frå ytste venstre til ytste høgre. Det er ikkje så ofte.




Det verkar som me er samde i målet om å redusera utsleppa, etter det som har vorte uttalt. Så lurer eg på: Er me samde om at lågutsleppsbilar er betre enn andre bilar og bør stimulerast? Det er eg no litt i tvil om. Eg er klår over at det einaste tiltaket, 25 pst. reduksjon av eingongsavgifta, gjer utslag, men det er ikkje nok. Det kan ikkje vera 50 000 for dei bilane som er mest aktuelle i Noreg, for så høge er avgiftene trass alt ikkje.




Det eg er skuffa over, er at statsråden ikkje kom med noko nytt. Eg sa ikkje at ingenting var gjort, men det lille som er gjort, visste me om, og eg hadde von om at statsråden no var med på at me skulle gjera litt meir. Me treng noko meir enn 25 pst. i reduksjon på eingongsavgifta, me treng nokre nye tiltak.




Me trur at noko av det lettaste å gjera noko med, er tilgangen til kollektivfelta. Det er eit ganske restriktivt gode, og det bør det vera – det bør det vera. Sjølv om ikkje alt kan stå i ein interpellasjon på tolv linjer, eller noko slikt, sa eg i mitt innlegg at me har brukt hybridbilen som eksempel, for det er den som er mest aktuell no, men me ser føre oss at kriteria skal vera teknologinøytrale. Så dersom det kjem ein bensinmotor eller ein dieselmotor som gjev så låge utslepp som desse krava til kvar tid har, skal det kunna gjelda dei òg – altså miljøvenlege bilar.




På lengre sikt ber eg om at statsråden ser på dei andre tiltaka òg. Elbilen er friteken for eingongsavgift og for årsavgift, han har nullsats på meirverdiavgift, han har redusert sats på fordelsskattlegginga av firmabil, han har gratis parkering på offentleg plass, han har reserverte parkeringsplassar i private parkeringshus, bomringen er gratis, og han har altså tilgang til kollektivfeltet. Det er ganske mykje, og det bør altså òg vurderast for dei andre miljøvenlege bilane.




Så er eg òg, som eg sa i mitt innlegg, samd med representanten Sørensen i at dersom det er så trangt i desse kollektivfelta, bør ein heller ta vekk dei som køyrer åleine i ein stor minibuss, for det er i alle fall ikkje miljøfremjande, men det motsette. Så det vonar eg i alle fall statsråden ser på.




Eg vil seia: Kjære statsråd, ikkje lat det beste verta det gode sin fiende, for det beste kjem om så veldig, veldig mange år. Lat oss fremja det som er mogleg no! Ver med og press fram endå betre løysingar, men gje ei moglegheit til hybridbilane – fort!




