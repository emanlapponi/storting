   Eg tillèt meg å stilla
eit spørsmål til den nye samferdselsministeren:

«Ferja som vert nytta i Skudenes-sambandet,
som er eit riksvegsamband, har ved fleire høve den siste
tida vorte teken ut og erstatta med dårlegare utstyr, sjeldnare avgangar
og/eller hurtigbåt som alternativ. Dette har store
konsekvensar for passasjerar og næringsliv.

Ser statsråden dette som foreinleg
med vedtak og retningsliner, og kva initiativ vil han eventuelt
ta for å retta opp dette?»

  Eg vil takka statsråden for svaret,
som var mykje fakta om korleis det har vore. Det var lite vurdering,
og det var ingen lovnad om noko initiativ. Slik sett tykkjer eg
ikkje statsråden har svara på spørsmålet
mitt. Meiner han at dette er i samsvar med vedtaka og dei retningslinene
som gjeld? Kva for initiativ vil han ta? Eg vil gje han
ein sjanse til.

Fyrst vil eg påstå at det
har vore meir enn eitt unntak. Det har vore ganske mange gonger
denne ferja har vore ute av drift. Dels møter ein bare
eit skilt om at ho er stengd, dels viser ein til ein hurtigbåt.
Ein kan jo spørja seg kvifor Skudenes-sambandet vart salderingsposten, om
det er slik statsråden seier, at fylkeskommunen legg stor
vekt på vidareføring.

Vegdirektoratet kan omdisponera ferjer på tvers
av fylkesgrensene. Har statsråden vurdert det? Kva vil
han møta karmøybuarane med, som no ganske hyppig
har møtt ein fjord utan ferje, med ei anvising om å køyra
ni mil ekstra?

