 Det er eit viktig tema representanten Andersen tek opp. Det er fint at ho kjenner seg såra på vegner av dei som har aller minst i dette landet, og eg er samd i at det at folk har dårleg råd, får konsekvensar for mange ungar, slik Andersen nemner eksempel på. Eg tykkjer likevel at representanten Andersen dett i den grøfta å forenkla problema – eller rettare: peika på løysingar som har mange dilemma i seg, og som ikkje utan vidare løyser problema. 




Eg er glad for at saka får stor plass i langtidsprogrammet ved at ein handlingsplan vert presentert der. Men eg vil spørja sosialministeren om det skjer noko med sosialhjelpssatsane no, eller nokså snart, og kva ho har på trappene der. 




Dei fattige har anten for låg lønn, for låg sosialhjelp eller trygd – eller for låg inntekt i ein kombinasjon av desse inntektsformene. Det gjeld faktisk dei fleste. Dei har litt inntekt og litt trygd. 




Ungar som ikkje får det utstyret dei treng, høve til å delta i idrettslivet eller gå i bursdagar, er barn av desse foreldra. Men i tillegg er det barn og foreldre som ikkje klarer å prioritera ungane sine behov. Desse to gruppene treng ulike tiltak, og me snakkar om dei som om det var same sak. Då er eg inne på desse dilemma, for som det blei sagt på den fattigdomskonferansen som FO arrangerte førre veka, som faktisk eg var på, i hop med representanten Andersen, er det viktig at me lagar ordningar som samstundes stimulerer folk til å gå i arbeid. Det vart sagt heilt konkret at me må sjå til at hjelpepleiarane framleis ønskjer å jobba, sjølv om dei ikkje har så høg løn. 




Så får me eit dilemma i forhold til det universelle, i forhold til det meir målretta med meir individuelle tiltak. Me må gjera meir og meir i retning av å laga normer og laga det likt, og laga rammer der dei får det som løn. Det har av og til ikkje nødvendigvis ført til at ungane har fått det betre, fordi foreldra ikkje klarer å prioritera ungane. Dei som har nok, men ikkje klarer å prioritera, må me kanskje igjen lyfta fram nokre diskusjonar om når det gjeld meir generelle kontra meir individuelle ordningar. 




Eg har lyst til å problematisere litt dette med normene og kva ein skal halde utanfor sosialhjelpsnorma. Poenget er ikkje kva ein tek inn eller held utanfor. Poenget er at summen av det går i hop. Det hjelper ikkje å la vera å ta med barnetrygd og kontantstønad dersom ein f.eks. går ut frå at barnetrygda for ein 17-åring er nok til alt for ein 17-åring. For ca. 1 000 kr månaden er det ikkje godt å halda ein 17-åring med mat og utstyr. For meg er det mykje viktigare at me får ei samansetjing når det gjeld korleis me må vurdera inntekter og utgifter, som gjev pengar nok til å klara det mest naudsynte. Og det må tilpassast det enkelte alderstrinn, for det kostar meir å ha ein 17-åring enn ein 4 – 5- åring f.eks. 




Så min bodskap til sosialministeren er at om ein lagar normer, må ein passa på å sjå veldig nøye på både inntekts- og utgiftssida. 




