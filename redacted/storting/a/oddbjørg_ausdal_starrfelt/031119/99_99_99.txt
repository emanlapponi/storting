 Eg har eit spørsmål til kommunal-
og regionalministeren, som eg vonar statsråden vil svara
på:

«Mange asylsøkjarar oppheld
seg i Noreg i mange år utan endeleg å få avgjort
sin søknad om asyl eller opphald på humanitært
grunnlag. Andre får avslag, men har ikkje noko
land å reisa heim til. Det kan ta lang tid mellom
negativt vedtak og utsending. Nokon får mellombels arbeidsløyve
medan dei ventar på avgjerd eller utsending,
andre ikkje.

Kva kriterium ligg til grunn for innvilging/avslag
på mellombels arbeidsløyve for personar i slike
situasjonar?»

 Eg takkar statsråden for svaret.

Det er ganske komplisert å kommentera
dette på sparket, men mitt spørsmål hadde
to element i seg. Det eine er at det tek lang tid. Den
personen som eg har vore borti, og som har vore
lengst tid i eit asylmottak i Noreg, er der no på det ellevte året.
Så det tek lang tid å få svar på søknader
og eventuelle ankar, eller kanskje mange ankar. Når
det har kome ei avgjerd, tek det òg lang tid
før ein vert utsend. Sjølv om ein får
opphald, tek det ofte lang tid å verta utplassert i ein
kommune. Eg er samd med statsråden i at det er fornuftig
at folk er i arbeid når dei likevel er her.

Det elementet som statsråden ikkje
sa så mykje om, er at det er nokre land som ikkje
tek imot folk som har vore flyktningar, f.eks. frå Etiopia.
Det gjeld òg for ein del palestinarar, altså dei
som ikkje har eit land å reisa heim til. Hadde
det ikkje vore fornuftig at dei òg
kunne arbeida når dei likevel er her år etter år?

 Eg takkar statsråden for svaret.

Eg er heilt samd i at folk ikkje
skal kunna spekulera seg til å få verta her lenger
enn dei skal. Men det som er problemet, er når nokon er
her etter avslag eller ankesak nr. x i år etter år
og likevel ikkje får arbeida, og dei
heller ikkje vert uttransporterte.

Eg skal ikkje trøtta statsråden
med konkrete eksempel, men eg var ei veke på Dale
asylmottak i sommar. Der trefte eg ein syrisk kurdar, ein ortoped,
som hadde vore i Noreg i fem–seks år.
Kona hadde vore her litt kortare. Dei kom via Tyskland,
og dei skulle truleg sendast ut att. Det har eg inga meining
om. Det einaste eg har ei meining om er at når han hadde
fått tilbod om jobb som sjukepleiar og kunne brødfø seg
sjølv, kona si og fire barn med ei mellombels
godkjenning som sjukepleiar, samtidig som han prøvde å få godkjent
spesialiteten sin her på eit felt me treng folk, verkar
det på meg nokså meiningslaust at han ikkje
får lov å jobba når han likevel ikkje
vert send ut, anten til eit transittland eller til sitt opphavlege
heimland.

