 Eg vil gjerne få stilla følgjande
spørsmål til barne- og familieministeren:

«Med auka statlege løyvingar
er det Regjeringa si målsetting at foreldrebetalinga i
barnehagesektoren skal reduserast.

Kva tiltak vil statsråden setja i
verk dersom denne føresetnaden ikkje vert følgd
opp?»

  Eg vil takka statsråden for svaret – og
det kjem vel ikkje som eit stort sjokk at eg er samd i alt ho sa.

Full barnehagedekning er det berre når
det er nok plassar til ein pris folk kan klara. Når folk
må betala 4 000–5 000 kr i månaden
utan inntektsgradering og søskenmoderasjon, så er
det mange som ikkje klarar det. Når Gjesdal kommune no
foreslår 10 pst. auke i foreldrebetalinga, går
altså auka statstilskot til det, og ikkje til foreldra.
Det kan òg gå til eigarar som ikkje klarar å betala
ned gjelda si, og som aukar satsane i staden for å la auken
koma foreldra til gode. Me får altså meir pengar
frå staten – det styrer me her. Me bør
få meir pengar frå kommunen til denne sektoren,
det både oppfordrar me til og legg til rette for med dei
frie midlane. Men dersom dette ikkje fører til redusert
foreldrebetaling, seier statsråden ho vil vurdera andre
og meir konkrete tiltak. Og eg kunne ha god lyst til å høyra
kva aktuelle tiltak ho då tenkjer på.

