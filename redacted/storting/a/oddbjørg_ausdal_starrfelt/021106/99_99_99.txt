 Eg vil gjerne få stilla følgjande
spørsmål til samferdselsministeren:

«Det er jamleg reportasjar om forseinkingar
og innstillingar av ferjer på så vel stamruter
som andre riksvegsamband.

Meiner statsråden det er tilstrekkeleg økonomisk
og materiellmessig kapasitet til å hindra omfattande
forseinkingar og innstillingar av ruter, og kor lang ventetid meiner
statsråden er akseptabelt?»

 Eg takkar statsråden for svaret, som
eg synest var ganske positivt.

Som statsråden veit, er det ikkje berre
langs heile kysten, men òg ved den delen av kysten som
eg kjem frå, at dette rett som det er er problematisk,
og ikkje minst over Boknafjorden.

I og med at me brukar ganske mykje
offentlege midlar til ferjesubsidiar, er det viktig at dei reisande
får eit godt tilbod. Til dømes over frå Arsvågen
til Mortavika, som er ein stamveg, har det vore ei ventetid
på fem timar – og her er det halvtimes avgangar.
Og trafikkselskapet som transporterer her, sa fyrst at det ikkje
var pengar, og så sa det at det ikkje var tilgjengeleg
ferje. Er dette godt nok?

I Skudenes-sambandet, som òg er ei
riksvegferje, som betener 20 000–30 000
innbyggjarar på Karmøy, har ferja vore
stengd fem–seks dagar – to gonger seinast i haust. Ikkje
nok med at dei reisande ikkje får eit
tilbod, dei får heller ikkje informasjon om innstillingar.
Transportselskapet får heller inga oversikt over
omfanget. Då vil eg spørje: Synest statsråden
dette er godt nok?

 Eg takkar igjen for svaret, som i grunnen ikkje
var noko svar på om det er godt nok – at
folk må venta så lenge. Men eg merka meg at statsråden
i det fyrste svaret peika på effektivisering, og at anbod
skal hjelpa på situasjonen.

Tenkjer ho seg då – har ein
gjort det der ein har begynt med anbod – at ein skal stilla
krav om reservekapasitet, slik at folk skal sleppa å stå på kaia
i time etter time? Det er ikkje alltid
det er korte omkøyringsvegar heller! Om ein er i Arsvågen,
er det eit stykke å koma rundt om ein skal til
Sør-Rogaland.

Og når det gjeld effektivisering:
Vert materiellet brukt godt nok? Er det stor nok kreativitet til å tenkja
heilskap på dei ulike strekningane eller i dei
ulike områda? Det eg i grunnen spør om, er: Korleis
vil statsråden følgja opp for å forsikra
seg om at dette vert betre i framtida?

