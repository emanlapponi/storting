  Eg vil tillata meg å stilla følgjande
spørsmål til sosialministeren:

«Det er no vedteke at einslege forsytarar
mistar rett til overgangsstønad og ekstra barnetrygd når
dei har fast sambuar. Etter lov om sosiale tenester er det ikkje
mogleg å trekkja inn sambuar si inntekt ved utmåling
av sosialhjelp.

Kva vurdering har statsråden av dette?»

 Eg vil takka statsråden for vaksenopplæringa,
sjølv om eg nok kjenner til desse lovene relativt godt. 

Svaret reiser mange fleire spørsmål
enn det klargjer. Dette må verta ein kortversjon, sidan
eg berre har eitt minutt.

Eg vil fyrst seia at eg tykkjer det er eit
skuffande svar, for det tyder på at ein korkje ser problema
eller har tenkt gjennom dei. Konsekvensane av dette vert at einslege forsørgjarar
som har lita eller inga inntekt – og dersom dei vert sjuke
medan dei har lita eller inga inntekt, får dei heller ikkje
sjukepengar, for å skyta inn det – vert sosialhjelpsmottakarar,
for her er det andre føresetnader, og det seier statsråden
at det skal halda fram med å vera. Konsekvensen for kommunane
er at dei kan få store meirkostnader som følgje
av dette. Det trur eg ikkje Stortinget vart gjort merksam på ved
endringa av folketrygdlova og barnetrygdlova. 

Eg vil igjen spørja: Vil sosialministeren
ordna opp i dette, eller i alle fall arbeida vidare med å sjå om
her er ein dobbelkommunikasjon når det gjeld lovverket?

