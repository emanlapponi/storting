 Eg vil gjerne få lov å stilla
følgjande spørsmål
til justisministeren:

«Det skjer mange ulukker med til dels
alvorlege personskadar som følgje av bruk av fyrverkeri
kvar nyttårshelg. Eit aktuelt tiltak for å redusera
dette er å redusera utsalstida til 1, ev. 2 dagar før
nyttår slik ca. 20 ordførarar, hovudsakleg
frå Rogaland, har teke til orde for.

Kva er statsråden si haldning til
dette?»

 Eg takkar statsråden for svaret.

Eg gjekk til spørjetimen i dag med
ei forventning om at justisministeren ville svara positivt på dette.
Så eg er skuffa over at han ikkje er villig til å sjå på det
verkemidlet som går på å redusera salstida
ytterlegare. Desse rakettane vert jo sende opp ikkje berre
på nyttårsaftan, og det skapar uro i mange miljø heile
romjula. I tillegg fører dei til skadar, som statsråden òg
seier. Eg greier ikkje å sjå problema
med å prøva å redusera salstida noko,
for å sjå om det kan hjelpa. Eigentleg bør
alt prøvast som prøvast kan. Det var 137 hendingar
i 2002–2003 og 88 personskadar, til dels alvorlege skadar.
Då må me vel tora å ty til
verkemiddel som er litt drastiske.

 Eg takkar igjen for svaret.

Eg er glad for initiativet, og for at me har
det same målet, men eg er litt skuffa over at
desse tjue ordførarane får eit negativt svar.
Dette er faktisk eit resultat av eit samarbeid
i Rogaland, eit prosjekt om fyrverkeri i 2003, der brannfolk, politifolk
og kommunane har jobba med tiltak på mange plan, som eg
for så vidt vonar statsråden ser på når
han skal sjå på andre tiltak for å motverka
problema knytte til dette. Dei har samla kome til at redusert salstid
kunne ha vore eit av verkemidla. Eg skjønar at
eg ikkje kan gjenta det same spørsmålet
gong etter gong, og spørsmålet er no
om statsråden vil sjå på dei andre
tiltaka som dette samarbeidsprosjektet i Rogaland har peikt på.

