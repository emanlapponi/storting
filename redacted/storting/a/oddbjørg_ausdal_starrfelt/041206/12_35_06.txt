 I Arbeidarpartiet vil me òg gjerne vera med på denne viktige debatten. Eg er ei av dei som reiser mykje, og eg har nok eit noko meir nyansert syn på dette spørsmålet enn det både statsråden og interpellanten har. Arbeidarpartiet gjekk imot å oppheva flyseteavgifta i 2001, men, som nokon kanskje har merka, har me ikkje teke omkamp på det. I det ligg den innsikta at tog er eit alternativ som ofte tek for lang tid. Det er ikkje luksus å reisa med fly i Noreg, og ein treng ikkje den typen luksusavgift som flyseteavgifta var.




Når det gjeld bonuspoeng, greip me heller ikkje inn, men me var nok noko meir kritiske til den omlegginga. Det skal eg koma tilbake til.




Ivar Kristiansen seier at det er ei sterk underprising – eller det er kanskje ei sterk underprising – i SAS. Det må jo Konkurransetilsynet vurdera. Men det er i alle fall slik at både SAS Braathens og Norwegian ikkje tener pengar for tida, så det kan vel tyda på at det er underprising både her og der. Eg skal i resten av innlegget mitt problematisera litt vidare omkring dette området eller kanskje gje nokre ord med på vegen.




Me har to hovudaktørar i Noreg på stamnettet. Det er SAS-konsernet, og det er Norwegian. Konkurransen er stort sett på hovudstrekningane, og selskapa taper pengar. Er dette ein god, berekraftig konkurranse? Trafikken på mindre trafikkerte stamruter er det stort sett SAS Braathens, og til dels Widerøe, som har. Når det vert ein meir pressa økonomi i desse selskapa, kan ein risikera at dei legg ned tilbod når det ikkje er hovudstrekningane. Då kan det verta press på å bruka meir statlege pengar til å subsidiera desse rutene. Det var vel ikkje meininga å overføra meir utgifter til staten?




Så seier ein at det var veldig flott å få vekk bonuspoenga i Noreg. Det auka konkurransen på hovudstrekningane. Men det svekkjer SAS internasjonalt. Å ta vekk poenga i Norden går eg ut frå berre skjer dersom alle dei andre nordiske landa og andre nordiske selskap er einige i det, elles ville det vera ei gåvepakke f.eks. til Finnair. Når eg skal reisa frå Stavanger til Roma, vil eg velja å reisa med KLM, for der får eg poeng frå eg reiser heimafrå, til eg kjem fram. Det vil eg ikkje få med SAS. Så dette med lojalitet handlar òg noko om korleis me vil stilla våre selskap i forhold til korleis andre stiller seg til sine større selskap.




Så kan press på kostnadar føra til press på forhold som har med tryggleik å gjera. Det skjer i ei tid då det er problem i Avinor i ein omstillingsprosess og Luftfartstilsynet slit med å få folk til Bodø. Ingen passasjerar, trur eg, vil at det skal vera billig, dersom det går på tryggleiken laus. Det må vera trygt, og det må vera berekraftig over tid. Det verkar som verken interpellant eller statsråd tek akkurat dei problema innover seg.




Kjell Engebretsen hadde her overtatt presidentplassen.




