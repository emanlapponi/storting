  Eg tillèt meg å stilla følgjande
spørsmål til kyrkje-, utdannings- og forskingsministeren:

«Korleis vil statsråden sikra
ungdom som har spesielle lese- og skrivevanskar (dysleksi) eller
spesielle lærevanskar i matematikk (dyskalkuli), med evne
til å ta ulike former for høgare utdanning, tilgang
til slik utdanning og høve til å få studiefinansiering
på same vilkår som andre?»

  Eg takkar statsråden for svaret. 

Spørsmålet mitt har akkurat
no utgangspunkt i ei heilt konkret sak, der ein norsk ungdom med
problem med matematikk og derfor ikkje karakter i matematikk frå vidaregåande
skule likevel kom inn på ein utdanningsinstitusjon i USA,
men fekk så nei til studiefinansiering. Den saka ligg no
i statsråden sitt departement, og eg håpar at det
er mogleg å la nåde gå for rett i den
saka. Og det peiker jo på, som statsråden også seier,
eit viktig problem, og eg er glad for den positive viljen som kom
til uttrykk i statsråden sitt svar. 

Det er jo litt rart, må eg seia, at
denne saka ikkje er teken opp før, når me veit
kor mykje fokusering det har vore på dette – kanskje
meir på dysleksi enn dyskalkuli. No er det truleg slik
at dei med dysleksi vil ha større problem som studentar
enn dei med dyskalkuli, men eg håpar at den utgreiinga
som skal gjerast, og den arbeidsgruppa som skal setjast ned, gjeld
begge område, og ber statsråden svara på det
og eventuelt seia noko om framdrifta i dette spørsmålet.

  Eg takkar igjen statsråden for svaret,
og det var i grunnen ei helsing eg ønskte å senda
i den samanhengen, ikkje eit spørsmål for å få svar
her og no. 

Eg ser heilt klart at dette må gjerdast
inn, og at det må gjerast eit stykke arbeid slik at ein
gjer slike unntak på visse vilkår og i visse samanhengar.
Eg føreset at det som står om individuell vurdering
berre for dei over 25 år, ikkje vil gjelda, men at dette
også kan gjelda 19-20-åringar. Det er på ein
måte det denne saka også illustrerte – vedkomande
kunne koma tilbake når ho var 23, og då ville
ho kunna få lån. Då blir det på ein
måte ikkje logisk på noko område. Så eg
håpar altså at det også vil gjelda ungdom,
og vil gjerne ha ei stadfesting av det. 

Så lurer eg på om statsråden
har nokon ambisjonar om at studentar med denne typen problem kan
søkja opptak på individuelt grunnlag allereie
frå hausten 2000.

