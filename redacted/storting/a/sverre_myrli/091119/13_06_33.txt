 Dette er en gledens dag for oss som er opptatt av de norsk-tyske forbindelsene, og slik
            sett kunne jeg egentlig ha fortsatt innlegget mitt i forrige sak. 

At Den tyske skole i Oslo – Max Tau nå blir en tysk-norsk bikulturell skole, er veldig
            bra. Jeg ser på det som et viktig bidrag til økt samarbeid mellom de to landene innenfor
            språk, kultur, utdanning og næringsliv. Den tyske skole er en veldig viktig aktør i det
            norsk-tyske miljøet i Oslo, sammen med den tyske ambassaden, Goethe-Institut, Norsk-Tysk
            Handelskammer, Norsk-Tysk Selskap og flere andre aktører. Jeg vil derfor takke
            Regjeringa, Tysklands ambassade og for så vidt også kirke-, undervisnings- og
            forskningskomiteen for det som nå kommer på plass. La oss håpe at vi i fortsettelsen
            også kan enes om andre spørsmål som er viktige for de norsk-tyske forbindelsene, som det
            tyske språkets posisjon i norsk skole, muligheten for flere i Norge til å kunne se tysk
            fjernsyn, og at norske skoleelever skal få et annet inntrykk av dagens Tyskland enn det
            de får på skoleturer der de reiser fra konsentrasjonsleir til konsentrasjonsleir – bare
            for å nevne noen temaer. Men det kan vi ta seinere. 

