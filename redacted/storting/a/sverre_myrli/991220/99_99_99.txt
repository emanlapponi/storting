(ordfører for saken): 

I forbindelse med de foreslåtte bevilgningsendringene på inneværende års budsjett for Samferdselsdepartementet vil jeg knytte noen kommentarer til et par av de foreslåtte endringene.




Først noen ord om innløsning av gjeld til de tidligere eierne av de 26 regionale flyplassene som staten overtok i 1997 og 1998.




Med vedtatt bevilgning på inneværende års budsjett, med vedtatt bevilgning på neste års budsjett og den foreslåtte økningen på drøyt 132 mill. kr vil staten fra årsskiftet kunne kvitte seg med gjelda til de tidligere eierne av de regionale flyplassene.




For de kommunene som staten skylder betydelige millionbeløp, må dette ses på som en kjærkommen julegave. Bare for Flora kommune dreier det seg om over 20 mill. kr i betaling for overtakelsen av Florø Lufthamn. Men også mange andre kommuner vil få betydelige beløp. Jeg nevner Hadsel kommune, med 5-6 mill. kr for Stokmarknes Lufthavn, og Vestvågøy kommune med omtrent det samme for overtakelsen av Leknes lufthavn.




For noen av flyplassene gjenstår fortsatt endelige avklaringer av visse avtalemessige forhold. Likevel vil eksempelvis Vardø kommune nå få utbetalt 14 mill. kr for Vardø Lufthavn, og Alstahaug kommune 9 mill. kr for Sandnessjøen lufthavn – ikke minst det siste regner jeg med at presidenten setter pris på. Resterende beløp til disse to kommunene og fire andre kommuner må avklares så fort alle avtalemessige forhold er avklart.




Jeg regner med at Stortinget enstemmig vil slutte seg til forslaget i dag.




Så over til jernbaneformål og Jernbaneverkets fiberkabelnett. 




Til tross for at det i forslaget til statsbudsjett for i år ikke var budsjettert med leieinntekter fra Jernbaneverkets fiberkabelnett, valgte stortingsflertallet å budsjettere med 50 mill. kr i inntekter. Dette ble altså gjort sjøl om departementet nå i ettertid, i brevs form til komiteen, innrømmer at det var stor usikkerhet omkring dette. Departementet skriver:







«Samferdselsdepartementet fikk opplyst fra Jernbaneverket at inntektsanslaget på 50 mill. kr kunne være høyt, men at det på grunn av stor usikkerhet i telemarkedet var vanskelig å anslå nivået på inntektene for 1999.»




Hvis det som skjedde her, var at en som en del av budsjettspillet her i Stortinget for å få budsjettet til å gå i hop, bare satte opp 50 mill. kr på en ny post, er det grunn til å sette spørsmålstegn ved det som skjedde. Og det er kanskje særlig grunn til det ettersom de faktiske leieinntektene nå viser seg å bli bare 2 mill. kr.




Vi må forutsette at det tallmaterialet som Regjeringa forelegger Stortinget, kvalitetssikres tilstrekkelig. Når det skjer så store endringer som det vi her snakker om, må Stortinget så raskt som mulig informeres.




