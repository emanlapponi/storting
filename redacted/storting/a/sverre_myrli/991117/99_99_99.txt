 Jeg vil stille følgende spørsmål
til samferdselsministeren:

«I forbindelse med planene om å slå sammen
Stor-Oslo Lokaltrafikk (SL) og Oslo Sporveier har statens representanter
i styret i SL framsatt en protokolltilførsel hvor de sier
at den framforhandlede fusjonsavtalen ikke er bra nok. 

Er statsråden klar over dette, er
han enig med statens representanter, og er han dessuten klar over
at dette kan velte planene om å opprette et felles kollektivtransportselskap
i hovedstadsregionen?»

  Etter å ha hørt på samferdselsministeren
må jeg si at det velkjente uttrykket «god dag, mann – økseskaft» fikk
en ny betydning for meg.

Jeg tok opp tre problemstillinger i spørsmålet
mitt, og samferdselsministeren var knapt inne på en av
dem. Dette har det lenge vært jobbet med. I 1994 tok staten
initiativ til at staten skulle gå ut på eiersida
i Stor-Oslo Lokaltrafikk. Og så sier statens representanter
i SL-styret at

«den
valgte organisasjonsmodell … kan skape uklarheter til gjeldende
lovgivning og praksis i inn- og utland».

De sier videre at

«styrerepresentasjon
fra staten i det fusjonerte selskap bør vurderes».

Altså stikk i strid med det staten
har sagt i årevis! 

Da stiller jeg spørsmålet
på nytt: Mener staten, ved samferdselsministeren, det statens
styrerepresentanter sier? Og kan samferdselsministeren nå garantere – for å feie
all tvil til side – at staten ikke vil stikke kjepper i hjula
for å få på plass fusjonen?

