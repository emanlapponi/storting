 Først vil jeg takke interpellanten for å ha reist dette viktige temaet.




16. april holdt professor Øyvind Østerud, som jeg tror tilhører Universitetet i Oslo, et foredrag på Chr. Michelsens Institutt, der han satte et kritisk søkelys på norsk bistands- og utviklingspolitikk. Han mener bl.a. at bistand kan bidra til å understøtte en statsbærende elite, bidra til statlig forfall, gjøre vekstfremmende reformer unødvendige og finansiere korrupsjon.




Selv om jeg er dypt uenig i Østeruds innfallsvinkel, er det riktig og nødvendig at vi som er varme tilhengere av bistand, også er opptatt av at vår utviklingshjelp – og utviklingspolitikk – treffer. Da må vi se på hvordan og til hvem vi kanaliserer penger. Vi må se de prosjektene vi finansierer, i sammenheng med mottakerlandets utviklingspolitikk. Og vi må se på forholdet mellom handel og utvikling – og handel og bistand.




La meg da komme med en lett omskriving av noe utviklingsministeren sa i sin redegjørelse i mai i fjor: Bistand og humanitær hjelp er nødvendig, men politikk er viktigere. Bistand og humanitær hjelp kan i dag ikke redde Zimbabwe, det kan bare et nytt regime med en helt annen politikk. I Mosambik, derimot, kan direkte budsjettstøtte fremme en positiv utvikling, fordi den støtter opp om landets utjamningspolitikk, og jeg vil understreke og støtte det utviklingsministeren sa nettopp om budsjettstøtte i gitte situasjoner.




Som interpellanten sa, kan vi grovt sett si at Norge kanaliserer bistanden gjennom tre kanaler: Det er bilateral bistand, det er multilateral bistand gjennom bl.a. FN-systemet og Verdensbanken, og det er bistand gjennom til dels store norske private organisasjoner.




Vi må sikre oss at bistanden er målrettet, resultatorientert og kommer fram til dem som trenger den. I Mosambik kunne jeg ved selvsyn se hvordan de midlene FN-systemet brukte på forebyggende tiltak mot hiv/aids, fungerte bra. Unge mennesker kom både til poliklinikkene og til opplæring i skolene. Spørsmålet er: Hvordan er det med skolene og sykehusene som ikke ble drevet av FN eller for den saks skyld av NGO-er?




Vi har alle et ansvar for å bidra til å oppfylle FNs tusenårsmål. Her skal Norge være ledende. Vår oppgave er å skape en mer rettferdig fordeling og en bærekraftig utvikling. Fordi fattigdommen feminiseres, må tiltak rettes særskilt inn mot en bedring av kvinnenes situasjon. Det gjelder bistand, det gjelder næringspolitikk, det gjelder handel og øvrig utviklingspolitikk. Aktive tiltak for å formalisere den uformelle sektoren og støtte til både UNIFEMs og Verdens helseorganisasjons arbeid mot kjønnslemlestelse og hiv/aids må være blant prioriteringene.




Vi har en kraftig økning av vår bistand hvert budsjettår. La meg, i likhet med interpellanten, understreke at det er viktig at dette følges opp med en styrking av det administrative apparatet, både her hjemme og ved utestasjonene, og jeg håper Finansdepartementet merker seg dette. Vi må også være beinharde overfor de private organisasjonene som mottar bistand, slik at de sørger for forsvarlig drift, gjennomsiktighet og skikkelig kontroll.




Regjeringen har satt ned et offentlig utvalg som skal vurdere den samlede norske politikken overfor u-land. Utvalget vil levere en utredning i løpet av neste år, og det ser vi fram til.




Det er også betryggende at Norge har sluttet seg til en felles erklæring om bistandseffektivitet sammen med mer enn 90 land og multilaterale organisasjoner. Den legger vekt på at effekten av bistanden i stor grad avhenger av samhandlingen mellom giver og mottaker, og har en rekke mål som vil gjøre samarbeidet mer effektivt.




Så tror jeg vi skal være klar over og erkjenne at bistand utgjør bare en brøkdel av de samlede overføringene til u-land. Men bistand redder liv. Vi kan bare se på GAVI – vaksinasjonsprogrammet: Jeg husker ikke nå akkurat hvor mange liv det har reddet, og hvor mange spedbarn som er vaksinert, men det er et veldig godt eksempel på tiltak som treffer, som redder liv, og som sørger for at barn vokser opp og kan bidra i det samfunnet som de er en del av.




