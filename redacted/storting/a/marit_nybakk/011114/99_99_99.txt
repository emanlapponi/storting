  Jeg har tillatt meg å stille et spørsmål
til justisministeren:

«Både Stovner og
Majorstua politistasjoner i Oslo gjør en viktig
jobb med forebyggende ungdomsarbeid i sine nærmiljøer.
Stasjonene er imidlertid stengt fra kl. 16.00 på lørdag
til mandag morgen.

Vil statsråden ta et initiativ
til å sikre tilgjengelighet fra politiets side også i
helgene?»

  Jeg takker for et grundig og informativt svar
om både tilgjengelighet og patruljering fra politiets side
i Oslo i de nevnte områdene.

For et par år siden jobbet jeg med
et program om unges oppvekstvilkår
i Oslo og fikk en grundig innføring i det arbeidet
som Stovner politistasjon
gjør når det gjelder forebyggende ungdomstiltak, også for
de såkalte verstingene, og ikke minst i samarbeid
med andre etater på dette området.

Jeg har også gått
natteravn sammen med politiet på Majorstua
og vet at de gjør en kjempejobb. Selv om det er beredskap,
selv om det er patruljering og selv om det er en del andre åpne
steder, vet jeg at Politiets organisasjon gjerne skulle hatt de
to stasjonene åpne også lørdag ettermiddag
og søndag.

Jeg vil spørre statsråden
om han kan ta et initiativ for å se
om det er mulig å få til en omorganisering som
muliggjør ikke minst å holde Stovner
politistasjon åpen
i den nevnte perioden.

  Jeg takker nok en gang for både velvilje
og det jeg oppfatter som å strekke ut en hånd
for å få til ytterligere nærhet i miljøene
når det gjelder politiet i Oslo, særlig
da på Stovner og på Majorstua. Jeg tror det er
riktig å si at en åpen politistasjon også oppleves som
trygt i nærmiljøet, og jeg vet bl.a. fra befolkningen på Stovner
at hvis politistasjonen hadde vært åpen også lørdag
ettermiddag, søndag formiddag og ettermiddag, ville man
følt det betydelig tryggere. Politistasjonen ligger jo bare
et steinkast fra både T-banestasjonen og Stovner
Senter, som statsråden sikkert vet. Jeg vil derfor bare oppfordre
til at statsråden tar disse tingene med tilbake.

Jeg er glad for det han sa om den tilgjengeligheten som
befinner seg utenfor de stengte politistasjonene, men vil likevel
appellere til statsråden om å forsøke å få åpnet de
to stasjonene.

