(ordfører for saken): 

Jeg skal love å være kort. 




Jeg syns at den avtalen som vi i dag gir samtykke til ratifikasjon av, er en avtale av så vidt stor betydning at den fortjener noen få ord, selv om dette går rolig for seg, og det er også en enstemmig innstilling vi fremmer for Stortinget. Det dreier seg om en frihandelsavtale mellom EFTA-landene på den ene siden og PLO på den andre siden på vegne av de palestinske selvstyremyndighetene. 




Norge har spilt en avgjørende rolle i fredsprosessen i Midtøsten. Vi følger opp prosessen med bistand, både bilateralt og via ulike private og multilaterale organisasjoner. En stabil økonomisk utvikling i de palestinske områdene, noe som er en nødvendig del av fredsprosessen, forutsetter investeringer, handel, et vel utviklet landbruk og velfungerende offentlige og private institusjoner. Dette er områder som må ha sysselsetting, arbeidsplasser og teknologisk utvikling og kompetanse. 




Frihandelsavtalen med EFTA representerer i tillegg sammen med en tilsvarende avtale med EU, et skritt videre for å sikre markedsadgang i Europa for palestinske varer. Det har vært et sentralt poeng å sikre en parallellitet med handelsavtalen mellom EU og PLO, slik at EU og EFTA får et tilnærmet likt handelsregime i forhold til de palestinske områdene.




Slik blir også avtalen en del av EUs sørlige dimensjon, som bl.a. skal sikre stabilitet, vekst og demokrati rundt Middelhavet. Vi får her et handelsregime som etter hvert også vil kunne inkludere Balkan og en del post-sovjetiske stater – en av flere regionale samarbeidsstrukturer innen internasjonal handel, som vi berørte tidligere i dag under debatten om de kommende WTO-forhandlingene.




Med dette anbefaler jeg komiteens enstemmige innstilling.




