 Jeg tror det er riktig at man beholder QRA-en i Bodø så lenge vi har F-16. Jeg registrerer også at statsråden mener det er viktig å starte ombyggingen på Ørlandet. Det er jeg helt enig i. Jeg er helt enig i alt det der. Jeg er også enig i at det er parallelle prosesser her som man må holde i, og at dette er en veldig, veldig stor omstilling. Men det er også viktig at vi ser den i sammenheng, og jeg vil gjerne understreke at etableringen av Generalinspektøren for Luftforsvaret på Reitan, altså i Bodø, er én brikke i det puslespillet som statsråden nevnte, men det er faktisk en viktig brikke. For det er klart at det å ha hovedbase på Ørlandet, det betyr også at Bodø skal ha Generalinspektøren, og man må være sikker på at alle impliserte er innforstått med at det er slik det blir. Også av hensyn til de ansatte vil jeg si at forutsigbarheten her er nødvendig, og da registrerer jeg at det er satt en tidsplan for dette.


