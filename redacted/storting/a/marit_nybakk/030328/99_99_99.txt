 Dette har vært en veldig viktig debatt. La meg først understreke at det er enighet mellom Arbeiderpartiet og regjeringsfraksjonen om at utgangspunktet for Forsvarsbyggs salg av tidligere militære anlegg skal være markedspris. Det er ikke det vi diskuterer.




Men da forsvarskomiteen behandlet budsjettet for inneværende år og gjentok vedtaket fra året før om at overdragelse av bygg og anlegg kan skje vederlagsfritt eller med redusert vederlag der dette anses hensiktsmessig, la altså komiteen inn denne merknaden om retningslinjene ved behandlingen av St. prp. nr. 45 for 2000-2001, og man presiserte at dette ville gjelde bare noen få sterkt belastede lokalsamfunn, med andre ord en unntaksbestemmelse. Da har komiteflertallet, som for øvrig inkluderer regjeringspartiene, også forutsatt at det faktisk finnes noen få sterkt belastede lokalsamfunn, og at unntaksbestemmelser er til for å brukes.




Jeg lyttet med interesse til representanten Gunn Karin Gjul. Det er nå noen lokalsamfunn som er mer belastet enn andre, og Rissa kommune er helt åpenbart en av disse kommunene. En slik kommune har ikke bare hatt bortfall av forsvarsarbeidsplasser, men der faller dette bortfallet sammen med nedleggelse av industriarbeidsplasser og resulterer i stor arbeidsledighet.




Jeg har lyst til å vise til det som Odd Roger Enoksen sa, at Regjeringen består av et kollegium, og at arbeidsplassutviklingen i Norge i dag er sterkt foruroligende.




Så er jeg enig med Per Ove Width i at det kan være greit å få en oversikt over hva det nå er Forsvarsbygg steller med. Jeg etterlyser også smidighet og fleksibilitet fra Forsvarsbyggs side i håndteringen av – og jeg skal innrømme – den vanskelige materien som de har å holde på med. Jeg skal heller ikke underslå at vi diskuterer av og til at det kunne vært behov for en sterkere politisk styring fra statsrådens side over Forsvarsbygg, iallfall en betydelig bedre kontakt.




Festningsverkene, med Oscarsborg som landets fremste forsvarshistoriske minnesmerke, vil bli behandlet senere i vår. Men i den forbindelse mener jeg virkelig at det er behov for større respekt og ærefrykt for den historien som disse festningsverkene representerer, ikke minst gjelder det Oscarsborg. Også på den bakgrunn er det nok min oppfatning at man bør se litt på den virksomheten som Forsvarsbygg driver med, og ikke la Forsvarsbygg få lov til å operere nærmest som en stat i staten, for til syvende og sist er det altså vi som har ansvaret, og statsråden, som har et direkte ansvar overfor Forsvarsbygg.




