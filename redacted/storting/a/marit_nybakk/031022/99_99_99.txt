 Jeg har tillatt meg å stille
følgende spørsmål
til barne- og familieministeren:

«Etter det rasistisk
motiverte drapet på Holmlia
i Oslo var det bred politisk enighet
om at det skulle satses blant unge i bydel
Søndre Nordstrand. På Mortensrud
8. mai i år sa statsråden
at satsing på barn og ungdom var et
svært viktig område
for Regjeringen. Statsråden
har helt rett når hun sier at ungdom trenger
møteplasser.

Hva vil statsråden
gjøre for at det forebyggende ungdomsarbeidet
på Søndre Nordstrand ikke
skal ta skade av Oslo kommunes dårlige økonomi?»

 Jeg vil takke for svaret,
og har spesielt lagt merke til den delen
av svaret som omhandler egeninnsats
fra kommunens side som forutsetning
for å få storbytiltak
eller prosjektmidler for
unge.

Jeg vil så sterkt jeg kan oppfordre
statsråden til også å ta
et initiativ. Dette er vel kanskje
den mest flerkulturelle bydelen
i Oslo. Og jeg må si, etter å ha sett
Dokument 2 for to dager siden
om gettoskoler, manglende
integrering og diskriminering
av jenter som følge av bystyreflertallets
innføring av fritt skolevalg
i Oslo – dette er bare et eksempel – at
vi virkelig trenger det som statsråden
kaller for møtesteder
for ungdom. Jeg vil også gjerne understreke
at det har man virkelig hatt på Holmlia.
Der har det utviklet seg et miljø som
er flerkulturelt, og som fungerer
veldig bra. Jeg vil spørre statsråden
om hun vil ta et initiativ overfor
kommunen og bydelen for å få til
en forståelse for at egenandel
er en forutsetning. Jeg vil da selvfølgelig
også bringe videre at man
bør kunne søke på straksmidler.
Jeg vil også understreke
at gratis barnehage for
4–5-åringer kanskje hadde
vært en sak i dette tilfellet.

 Dette dreier seg også om
bystyreflertallets
bevilgninger til bydelen,
og her er det jo som kjent uenighet.

Jeg vil igjen understreke
at når fritidsklubben stenger, har
faktisk ikke Holmlia noen skikkelig
møteplass, for å bruke
det samme uttrykket som statsråden
brukte. Ungdommen selv har etterlyst
flere alternativer. I stedet
mister de alt sammen. Det finnes heller
ikke noen videregående
skole her. Dette er en bydel som ikke
har noen videregående
skole, og fritidsklubben
har på mange måter vært
kjernen i dagliglivet, en
utvidet familie, et opplæringssenter,
en trygg base i det som jeg mener er Oslos mest flerkulturelle
bydel. Jeg vet ikke hvor mange religioner
og hvor mange språk man har i Søndre
Nordstrand, men det burde anspore
Regjeringen til å bistå og bidra
med en ekstra innsats – og gjerne
ta fatt i sine egne partifeller i
Oslo, slik at man innser at her må det egeninnsats
til for å få storbymidler.

