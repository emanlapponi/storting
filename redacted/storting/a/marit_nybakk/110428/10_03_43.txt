 Jeg skal legge fram en innstilling som egentlig er fra presidentskapets flertall, alle unntatt Akhtar Chaudhry. Det betyr ikke at det er et mindretall som ikke vil ha nye boliger for representantene. Forskjellen går ut på at vi andre er innstilt på at Stortinget kjøper 38 små stortingsleiligheter i Maridalsveien 17, altså i én blokk, mens mindretallet vil ha leiligheter spredd rundt omkring i forskjellige gårder.


Bakgrunnen for det forslaget til vedtak som ligger på bordet i dag, er at vi har hatt en utvikling hvor etterspørselen etter familieleiligheter har vært synkende. Mange av familieleilighetene benyttes i dag av representanter som bor alene. Både gode kommunikasjonstilbud og andre ting gjør at færre representanter flytter med familie til Oslo. Vi har også fått om ikke akkurat et generasjonsskifte, så i hvert fall flere yngre stortingsrepresentanter. Behovet har derfor over tid endret seg fra behov for familieleiligheter til behov for små, sentrumsnære pendlerboliger, for å si det slik, og presidentskapet mener det nå er fornuftig å bytte ut noen av de store pendlerboligene med mindre leiligheter som ligger nærmere Stortinget.


Stortinget kan nå kjøpe 38 leiligheter i Maridalsveien 17 for 129,9 mill. kr. Med møbler, inventar, garasjeplasser og ulike tekniske og sikkerhetsmessige tilpasninger er kostnaden beregnet til 141 mill. kr. Det planlegges å selge 42 leiligheter, og inntektene fra dette salget forventes langt på vei å oppveie for kjøpesummen av nye. Totalt sett mener vi at dette blir en mye bedre løsning. Presidentskapet legger vekt på at de nye pendlerboligene skal ha en nøktern standard, og at det også blir tatt økonomiske hensyn når det vurderes hvilke boliger som skal selges.


Som jeg sa, er det slik at presidentskapets flertall – alle unntatt Akhtar Chaudhry – vurderer det som positivt at Stortinget på denne måten kan redusere antallet enkeltstående leiligheter vi har i ulike sameier, til fordel for samling av flere i én selveiet bygning. Det er altså her vi skiller lag. Drift og vedlikehold blir enklere, og både adgangskontroll og tele- og datainfrastruktur blir billigere. Samtidig unngår vi misnøye knyttet til at stortingsrepresentanter som ukependler, ikke deltar i bofellesskap på samme måte som faste beboere. Og det er vel slik at de fleste stortingsrepresentanter har en så pass bred kontaktflate at dette ikke vil virke isolerende på noen som helst slags måte. Vi tror i hvert fall at dette blir en bedre løsning, og en bra løsning.


Maridalsveien 17 ligger ikke så veldig langt fra Fredensborgveien, for dem som er kjent i det området.


Med dette anbefaler vi Stortinget å fatte vedtak i henhold til innstillingen.


