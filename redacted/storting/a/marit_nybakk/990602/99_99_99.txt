  Jeg har tillatt meg å stille følgende
spørsmål til barne- og familieministeren:

«Nok en gang har det vært
en modellkonkurranse med deltagere ned til 12 år. En av
vinnerne var 13 år.

Vil statsråden vurdere nedre aldersgrense
for bruk av voksenmodeller i Norge?»

  Jeg takker for svaret. Jeg syns det var mye
interessant i statsrådens svar. 

Mens det i 1968 var 8 pst. vektforskjell
mellom en gjennomsnittskvinne og en fotomodell, er forskjellen i dag
23 pst. Når småjenter ned til elleve år
sminkes opp som voksne damer, er det fordi de har de såkalt
riktige, spikertynne kroppene, uten mage, hofter eller lår.
En nylig presentasjon av sesongens klær i motebladet Henne
så mer ut som en reportasje om anoreksi. 

I USA vet vi at modellene opererer bort de
nederste ribbeina. Det er denne monsterlignende kvinnetypen som er
forbildet for dagens tenåringsjenter. Spiseforstyrrelser
er i dag den vanligste dødsårsaken hos unge kvinner.
Andre blir ødelagt for livet, og får aldri et
naturlig forhold til mat.

Jeg synes det er positivt at statsråden
vil se på reklame rettet mot barn i den kommende forbrukermeldingen. Men
jeg vil spørre henne igjen om hun vil se på dette med
en aldersgrense, og da snakker jeg om modeller som brukes på catwalken
i Norge.

