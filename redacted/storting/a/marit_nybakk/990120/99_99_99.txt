  Jeg har tillatt meg å stille følgende
spørsmål til olje- og energiministeren:

«I forbindelse med Regjeringens beslutning
om endrede konsesjonsvilkår i Østmarka peker Olje- og energidepartementet
på at en økning av lekkasjene vil kunne føre
til utrasinger, sprekkdannelser, uttørring og økt
forsuring i området omkring Puttjernene dersom det ikke iverksettes
avbøtende tiltak. NSB Gardermobanen AS planlegger å etablere
et vanninfiltrasjonsanlegg. 

Hvilke alternativer vil være aktuelle
dersom dette anlegget ikke fungerer?»

  Jeg vil takke for svaret. Jeg antar av vi
må gi dette vanninfiltrasjonsanlegget en sjanse, slik situasjonen
er.

Jeg er for øvrig glad for at statsråden
mener at NVE må fastsette de avbøtende tiltak
som til enhver tid er nødvendige i skogsterrenget rundt
Puttjernene. Det er i hvert fall beroligende.

De totale lekkasjene som vi her snakker om,
skaper stor usikkerhet for beboerne og har vært en psykisk
belasting for mange, slik også fylkesmannen sier i sin
uttalelse. Det har vært viktig for oss fra Oslo å gjenvinne
den økologiske balansen i Østmarka. Vi snakker tross alt
om livskvalitet for det tettest befolkede og mest forurensede dalføret
i Norge, nemlig Groruddalen.

Jeg vil spørre statsråden:
Vil hun i tillegg ta et initiativ til å utrede miljøkonsekvensene
relatert til friluftsinteressene i forhold til de ulike scenarier
som ville oppstå dersom vanninfiltrasjonsanlegget ikke
fungerer?

  Jeg er glad for de presiseringene som statsråden
nå har gjort, og at man vil se på de til enhver
tid nødvendige avbøtende tiltak dersom dette vanninfiltrasjonsanlegget
ikke fungerer.

Det er også en viss usikkerhet knyttet
til den konsekvensanalysen som har vært utført
når det gjelder Lutvann, stadig ifølge både
NVE og Olje- og energidepartementet. Denne usikkerheten påstås
i vedlegget til kgl. resolusjon av 18. desember 1998 å være
knyttet til at man bl.a. ikke har nok nedbørsmessige data
for området. Fylkesmannen har pekt på den betydningen
Lutvann har som en særpreget og sjelden innsjø i
biologisk forstand. Hva gjør man hvis usikkerheten faller
uheldig ut, at også denne lekkasjen blir for stor?

Jeg vil også spørre hva departementet
har tenkt å gjøre i forhold til at alle de berørte
vassdragene i Oslomarka faktisk ble vernet i stortingsvedtak for
25 år siden.

