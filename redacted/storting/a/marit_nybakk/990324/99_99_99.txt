  Jeg har tillatt meg å stille følgende
spørsmål til statsråd Odd Roger Enoksen:

««Ingenting ville gledet
oss mer enn at barnefamiliene flyttet fra Groruddalen. De kan gjerne
bosette seg i Finnmark eller andre områder ute i distriktene»,
uttaler underdirektør Kåre Movold til Aftenposten
Aften 17. mars 1999, som løsning på mangler i
Oslo-skolene.

Er Movolds uttalelser representative for Kommunal- og
regionaldepartementets politiske ledelse?»

  Jeg vil takke statsråden for svaret,
som jeg tolker dit hen at det som denne underdirektøren
har sagt til Aftenpostens aftennummer, ikke er representativt for
verken den politiske ledelsen eller Kommunaldepartementet som sådant.
Jeg må si at når det settes søkelys på lærermangel
i Groruddalen og etterslep på investeringene i Oslo-skolen,
er det ikke bare flåsete å uttrykke seg slik som
denne underdirektøren har gjort, det er direkte forakt
for alle de mennesker som faktisk har valgt å bo i storbyen,
og som synes det er positivt å bo i et bysamfunn, at det å bo
i et bysamfunn er en livsform som gir et vell av muligheter og variasjoner.
Men dette er mennesker som også synes at vi som bor her,
har krav på den samme offentlige servicen som de som bor
andre steder i landet. Jeg vil be statsråden bekrefte at
det også er hans oppfatning.

