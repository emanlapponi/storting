 La meg først understreke det som utenriksministeren startet med: Det var et bredt flertall i Stortinget som mente at det ikke forelå et tilstrekkelig folkerettslig grunnlag for den militære invasjonen av Irak.




Etter noen tid valgte Norge midlertidig å bidra med et ingeniørkompani i de fredsbevarende styrkene, altså stabiliseringsstyrkene. Bondevik-regjeringen valgte i tillegg å la en 10–20 stabsoffiserer drive opplæring av sikkerhetsstyrkene i landet etter det.




Den nåværende regjeringen avviklet oppdraget til de norske stabsopplæringsoffiserene, som også utenriksministeren sa. Vi støtter imidlertid oppbyggingen av sikkerhetsstyrker ved NATOs Joint Warfare Centre utenfor Stavanger, og vi har holdt kurs for irakisk politi, med basis i funksjon i et demokratisk samfunn. Vi bidrar også, som utenriksministeren sa, med gjenoppbygging av landet, gjennom bl.a. FN og Verdensbanken.




Det er riktig som interpellanten sa, at det var et bredt folkelig engasjement mot invasjonen i Irak. Men denne krigen førte også til at Stortinget da vi behandlet Forsvarets langtidsplan i juni 2004, valgte å fokusere ganske sterkt på det som er grunnlaget for norsk deltakelse i internasjonale operasjoner. Og det preger faktisk et helt kapittel i innstillingen fra forsvarskomiteen om langtidsplanen for Forsvaret for inneværende periode.




Flertallet, som var alle unntatt Fremskrittspartiet, understreket i innstillingen at norsk deltakelse i internasjonale operasjoner må baseres både på legalitet og på legitimitet og være folkerettslig forankret. Det samme flertallet var opptatt av at norsk militært engasjement i utlandet må være gjenstand for en bred og åpen debatt, og at det er avgjørende for å forankre norsk utenrikspolitikk i folket. Innstillingen understreket også at Norge må avstå fra deltakelse i såkalt preventiv krigføring, og at forkjøpsangrep som ikke har klar forankring i folkeretten, er Norge imot.




Dette var altså i juni 2004, og i stor grad på bakgrunn av erfaringene fra Irak-krigen. Det samme flertallet – fortsatt alle unntatt Fremskrittspartiet – mente operasjonene måtte ha mandat fra FN, men at det er opp til FN å ta stilling til hvem som skal utøve kommandoen. Og så var det faktisk en enstemmig forsvarskomite som mente at innenfor de kapasitetsbegrensninger Norge har, så vil deltakelse i FN-operasjoner øke. Jeg tror det er riktig å si at det på det tidspunktet hadde vært en god og konstruktiv dialog mellom forsvarskomiteen og organisasjonene ute. Innst. S. nr. 234 for 2003-2004 ble avgitt etter grundige høringer med alle de folkelige bevegelsene som var engasjerte.




Komiteen understreket for øvrig betydningen av at Norge følger opp sikkerhetsresolusjon 1325, som bl.a. understreker viktigheten av at kvinner deltar aktivt når freden skal bygges – ikke minst etter innspill fra Norges Fredsråd. Dette er det også viktig at vi bistår med gjennom vårt FN-bidrag til demokratiutvikling både i Irak og i Afghanistan. I Afghanistan har åpenbart kvinnene fått det bedre. Det kan dessverre ikke sies om Irak.




Til slutt har interpellanten også tatt opp Iran. Her vil jeg stort sett vise til utenriksministerens svar – innenfor en tidsfrist der det er vanskelig å si noe særlig mer – og til en tidligere interpellasjonsdebatt som vi har hatt om menneskerettighetssituasjonen i landet. Det er viktig at Regjeringen gjennom kritisk dialog tar opp den – særlig for kvinner – forverrede situasjonen. Iran er nå et av de verste land i verden når det gjelder kvinneundertrykking, og vi har alle sammen et ansvar.




Når det gjelder landets atomprogram, er det viktig med en fredelig politisk forhandlingsløsning, og jeg vil slutte meg til det utenriksministeren sa innledningsvis om Iran – at det er positivt, det som nå skjer fra amerikansk side.




