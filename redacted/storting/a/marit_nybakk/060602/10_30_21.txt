 

(ordfører for saken):

Jeg tar ordet i denne saken, som dreier seg om årsrapporten til den norske deltakelsen i Vestunionens parlamentariske forsamling, for fra Stortingets talerstol å understreke at en enstemmig komite i forbindelse med denne innstillingen har valgt å gi uttrykk for at det nå kan være hensiktsmessig av Stortinget å vurdere organiseringen av den norske parlamentariske deltakelsen i ulike organisasjoner og fora, og foreta en evaluering både av de parlamentariske forsamlingene vi deltar i, og av nye parlamentariske forsamlinger der Norge foreløpig ikke er med, f.eks. en parlamentarikerforsamling knyttet til Verdensbanken. Vi ber derfor Presidentskapet foreta en slik gjennomgang, som vi tror kan være nyttig.




Jeg vil understreke at dette er en oppfølging av den innstillingen som utenrikskomiteen avga i fjor om samme sak for året før. La meg likevel understreke at det selvfølgelig er viktig å delta i parlamentariske forsamlinger. Vi møter kollegaer fra ulike partier, og vi utveksler erfaringer. Jeg har sittet i flere av disse, også i Vestunionens parlamentariske forsamling, men også i Nordisk Råd og Europarådet, og sitter nå i NATOs parlamentarikerforsamling. Likevel er det slik at vedtak fra og arbeid i slike fora må ha en hensikt og gi resultater. Det vil si at når en slik parlamentarikerforsamling uttaler seg om en sak, får det betydning for en hovedorganisasjon som denne parlamentarikerforsamlingen skal serve. Det er det ene.




Det andre er, som komiteen også understreket i fjorårets innstilling, at Stortingets behov kan endre seg over tid. Ikke minst kan de organisasjoner som vi deltar i, endre seg, og nye fora oppstår. Vi er ikke med i en parlamentarikerforsamling knyttet til Verdensbanken. Bare det i seg selv burde gi grunnlag for å foreta en gjennomgang, for det er et veldig viktig forum for Norge. Vi gir en veldig høy andel av vår brutto nasjonale inntekt til bistand, og vi kanaliserer også penger gjennom Verdensbanken.




Jeg skal ikke si så veldig mye om Vestunionens parlamentarikerforsamling, bare at siste ministermøte i Vestunionen ble avholdt 13. november 2000. De fleste av organisasjonens oppgaver er overført til EU, men parlamentarikerforsamlingen er blitt igjen, og vi er assosierte medlemmer uten stemmerett. Det kan godt hende at vi skal fortsette med det. Det overlater jeg til Presidentskapet å foreta en vurdering av, sammen med andre forsamlinger. Jeg vil likevel understreke at vi sitter i NATOs parlamentarikerforsamling, i OSSE, Europarådet og Nordisk Råd, som alle hver for seg også drøfter og behandler de sikkerhetspolitiske utfordringene som Europa står overfor i dag, enten det er menneskerettighetsbrudd i Hviterussland, trafficking eller terror og de utfordringer vi har knyttet til internasjonale operasjoner.




Vi sender denne innstillingen til Presidentskapet, og ber Presidentskapet foreta en evaluering av de parlamentarikerforsamlingene vi sitter i, og eventuelt de forsamlingene som vi kanskje burde vært i, men ikke deltar i.




