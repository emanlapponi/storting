   Jeg har tillatt meg å stille følgende
spørsmål til kirke-, utdannings- og forskningsministeren:

«Ifølge avtale har elever
i videregående skole rett til fri et gitt antall timer
for å drive organisasjonsarbeid eller politisk arbeid.
Flere skoler regner imidlertid dette fraværet som en del
av de 15 pst. som er grense for å få standpunktkarakter
i et fag. 

Mener statsråden en slik tolkning
er riktig?»

  Jeg vil takke for svaret og presisere at det
er forskjell og må håndteres forskjellig når
en elev har fravær på grunn av sykdom eller andre
grunner, og når en elev tar ut fravær i henhold
til disse bestemmelsene. Formuleringen i § 4-28
i forskrift til opplæringsloven kan ikke være
til å misforstå. Det fraværet en elev
i videregående skole tar ut for å drive politisk
arbeid, avgrenset oppover til i alt 14 dager, skal for det første
ikke føres som fravær, og for det andre søkes
kompensert ved egeninnsats fra eleven som skal tilrettelegges av
skolen. Det vil si at skolen faktisk har ansvaret for å påse
at eleven får de samme kunnskapene selv om han eller hun
har vært borte av organisasjonsmessige årsaker.
Det betyr også at man ikke kan si at eleven ikke skal få standpunktkarakter
om han eller hun har tatt ut de 14 dagene. Jeg vil be om at statsråden
gjør dette klart både for fylkeskommunene og de
enkelte skolene. Det finnes skoler, bl.a. i Oslo, som praktiserer
dette. 

  Jeg har tillatt meg å stille følgende
spørsmål til utviklingsministeren:

«Langt de fleste kriger og væpnede
konflikter i dag er innbyrdeskriger, der ulike befolkningsgrupper
i en stat slåss mot hverandre. Barn utgjør nær
halvparten av befolkningen i disse krigsområdene. Fredsprosesser
og fredsavtaler avspeiler i liten grad barns behov.

Hva vil statsråden gjøre
for å sikre at barns behov i fremtiden blir bedre ivaretatt
i fredsprosesser og fredsavtaler?»

   Jeg vil takke for et veldig positivt svar. 

I arbeidet med barn og barns oppvekstvilkår
i Oslo gjennom flere år har jeg både truffet og
hørt om barn fra de nye krigsområdene med massevis
av interne konflikter og sett de traumaene som de går gjennom – foreldreløse
barn som har sett hus og nærmiljø gå opp
i røyk, som har opplevd at nabogutten ble fiende og hatobjekt over
natten, og som også har vært barnesoldater. Jeg
er spesielt glad for det statsråden nevner om akkurat det med
barnesoldater, som jeg tror kanskje er det aller verste her. Jeg
synes det er viktig at Regjeringen vektlegger beskyttelse av barn
gjennom vår humanitære bistand, som jo er kraftig økende
på grunn av konfliktenes endring. Det norske engasjementet
for å beskytte barn, som en del av fredsavtalene, er også viktig. 

Så vil jeg til slutt spørre
statsråden om akkurat dette med barnesoldater – hvordan
det arbeidet nå står i forbindelse med både
fredsavtaler og andre internasjonale avtaler.

