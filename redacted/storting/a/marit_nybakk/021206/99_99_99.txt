 

(komiteens leder og ordfører for saken): 

Jeg kunne kanskje blitt stående her!




Jeg skal ikke bruke lang tid, men vil understreke tre ting. For det første støtter komiteen omgrupperingsproposisjonen for inneværende år og også den basisen som ligger for denne omgrupperingsproposisjonen, som både er budsjettet for inneværende år og de tilleggsbevilgninger som har funnet sted etterpå, både den fra juni og ekstrabevilgningene til utenlandsoperasjonene.




Så finner jeg grunn til, selv om vi slutter oss til omgrupperingsproposisjonen, å påpeke at det flyr store penger her. Disse omgrupperingene omfatter flere og flere kapitler for hvert år. Jeg vil gi to eksempler fra denne talerstolen: Større utstyrsanskaffelser reduseres med 226 mill. kr i forhold til budsjettet for inneværende år, og Fellesfinansierte bygg- og anleggsarbeid reduseres med 125 mill. kr i forhold til vedtatt budsjett.




Jeg skulle gjerne likt å se hvilke andre departementer eller andre områder i statsforvaltningen som skalter og valter med penger på denne måten, som har så store summer som flyr ut og inn av statsbudsjettet, og som med et pennestrøk bare kan fjerne 200 mill. kr fra et budsjettkapittel i forhold til vedtatt budsjett, uten at vi blunker.




Jeg tar opp dette også fordi det ligger et forslag i Stortinget om ny kapittelstruktur som vil skape enda større enheter på Forsvarsdepartementets budsjett.




Vi slutter oss selvfølgelig til denne omgrupperingsproposisjonen. Det skulle bare mangle! Dette er budsjettsituasjonen i Stortinget for inneværende år. Dessuten er det også slik at vi har en fireårsperiode som vi nå budsjetterer ut fra. Likevel vil jeg nok be om at Forsvarsdepartementet og Forsvaret tar budsjettering litt mer alvorlig og er litt mer presise i forhold til det som ligger i de årlige omgrupperingsproposisjonene som vi får til Stortinget til behandling.




