 La meg først få understreke det som andre også har sagt, at de norske representantene som sitter i Vestunionens parlamentariske forsamling, gjør en god jobb, pluss at det er positivt i seg selv med parlamentarikerforsamlinger. Det betyr at man treffer parlamentarikere fra andre land. Man utveksler synspunkter og meninger, og man kan kanskje få lagt fram saker overfor parlamentarikere fra de landene.




Likevel har utenrikskomiteen i forbindelse med behandlingen av de årlige rapportene fra Vestunionens parlamentarikerforsamling, både i denne perioden og i forrige periode, lagt inn i innstillingen et spørsmålstegn og gått ett skritt videre: Bør vi ikke gå gjennom alle de parlamentarikerforsamlingene som Stortinget sitter i, og se hvilke vi bør fortsette å være i? Ikke bare det: Kanskje finnes det parlamentarikerforsamlinger som vi ikke deltar i, og som er mye mer relevante? Vi har i dag bl.a. en parlamentarikerforsamling i Verdensbanken. Med tanke på det bistandsbudsjettet vi har, kan det hende at det, når man skal vurdere ressurser til utenlandsreiser og delegasjoner, er en av de parlamentarikerforsamlingene vi bør prioritere.




Når det gjelder Vestunionen, hadde de sitt siste ministerrådsmøte i november i 2000 – altså for godt over seks og et halvt år siden. De fleste arbeidsoppgaver ble overført til EU. Det er slik at selve parlamentarikerforsamlingen blir da en satellitt som svever litt for seg selv. Det kan godt hende vi skal fortsette å delta i Vestunionens parlamentarikerforsamling. Det har vi ikke tatt stilling til ennå, og det tar vi ikke stilling til i dag. Det kan også hende at den blir nedlagt i forbindelse med videreutviklingen av ESDP. Det gjenstår å se.




I alle fall er det slik at presidentskapet behandlet innstillingen fra i fjor på bakgrunn av en henvendelse fra administrasjonen, to ganger, nemlig 15. juni og 16. november. Den 16. november konkluderte presidentskapet med at vi skal gå gjennom de ulike delegasjonene vi deltar i med utgangspunkt i innstillingen fra utenrikskomiteen fra i fjor, altså for et år siden, om deltakelse i Vestunionens parlamentarikerforsamling, og da skal selvfølgelig også dagens representanter i parlamentarikerforsamlingen bidra med sitt. Jeg gjør oppmerksom på at det ligger implisitt i de beslutninger som er tatt, og de behandlinger vi har hatt, at om vi eventuelt går ut av Vestunionens parlamentarikerforsamling, vil det i så fall først skje fra neste periode. For øvrig har ikke Norge stemmerett i Vestunionens parlamentarikerforsamling. Vi er assosierte medlemmer, i motsetning til i f.eks. NATO, Europarådet og OSSE.




