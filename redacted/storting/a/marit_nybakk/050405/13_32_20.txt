 Statsråden har nå bekreftet at forvaltningen av festningsverk i første omgang ble overført til Skifte Eiendom, som så vidt jeg vet, utelukkende skal drive med avhending av forsvarsanlegg. Jeg forutsetter da at det ikke er meningen at de skal avhende disse festningsverkene, og at de i hvert fall driver og utreder og jobber med alternativ bruk innenfor de nødvendige etiske rammer.




Så har jeg forstått at det også er riktig at det for relativt lang tid siden ble opprettet et underbruk av Skifte Eiendom som heter Nasjonale Festningsverk. Jeg vil igjen spørre om hvorfor ikke dette kunne vært lagt fram for Stortinget som sak. Det er fortsatt slik, også for Forsvaret og Forsvarsdepartementet, at man skaffer seg legitimitet også politisk ved å legge fram saker til behandling i Stortinget. Men av og til kan man få det inntrykket at Forsvarsdepartementet har en vegring mot å legge fram saker til behandling for Stortinget. Her ville vi trolig kunnet få en enstemmig beslutning om hvordan dette skulle gjøres.




Jeg forstår at Nasjonale Festningsverk skal bidra til å skape merkevare for disse festningsverkene og eventuelt kommersialisere dem.




Jeg vil også gjenta spørsmålet fra hovedinnlegget mitt om hva slags uoverensstemmelse som oppstod på Oscarsborg i forbindelse med at man i tillegg til at det ble innsatt en ny kommandant og hadde militært nærvær, også skulle ha en etisk forsvarlig privat virksomhet ved siden av, særlig knyttet til den delen av Oscarsborg som tidligere var befalsskole i Forsvaret. Jeg har forstått at Norske Reserveoffiserers Forbund fikk anbudet på dette, men at det har oppstått en eller annen uenighet. Hvordan er det dette forvaltes i dag?




Jeg har også registrert at det har vært vellykket det som har vært på Oscarsborg med 80 000 besøkende i 2004, og man venter vel nå på en ny sommersesong.




Så bekrefter statsråden det som kanskje er hovedproblemet her, at Moderniseringsdepartementet – eller det gamle Arbeids- og administrasjonsdepartementet, var det vel – har sittet og hatt festningsverkene inne som en del av det arbeidet de gjør med statens kulturhistoriske eiendommer. Jeg mener imidlertid at det ikke må forhindre at Forsvarsdepartementet legger saker fram for Stortinget når man gjør så vidt store endringer og tar den type initiativ som man helt åpenbart har gjort ved å legge forvaltningen først til Skifte Eiendom og så oppretter Nasjonale Festningsverk.




