 

(komiteens leder) (ordfører for saken): 

Først vil jeg rette opp et par trykkfeil i innstillingen.




I kap. 1725 post 1 skal det stå frå kr 1 637 218 000 til kr 1 548 272 000 – det er store tall dette!




I kap. 1731 post 1 skal det stå frå kr 4 528 940 000 til kr 4 529 734 000.




Det er også slik at midlene til antiterrortiltak er på 100 mill. kr og ikke 96 mill. kr, slik det står i innstillingen.




Ellers er St.prp. nr. 21 årets omdisponeringsproposisjon som Stortinget gjerne får når budsjettåret nærmer seg slutten. Her legges det fram en del endringer i bevilgningene i forsvarsbudsjettet for 2001 for å bringe bevilgningene under de enkelte kapitler og poster i samsvar med de endringer i budsjettforutsetningene som har funnet sted siden forsvarsbudsjettet for 2001 ble utarbeidet. Men i tillegg er det slik denne gangen at vi har fått tilleggsbevilgninger til nødvendige tiltak i Forsvaret mot terrortrusler etter 11. september. Det dreier seg som sagt om i alt 100 mill. kr til ulike beredskapstiltak – vakthold av F-16 fly, innkjøp av utstyr og det å fylle opp lager for flydrift, osv.




Jeg vil også vise til Innst. S. nr. 9, som vi behandlet tidligere i høst, der Stortinget sluttet seg til en rekke bevilgninger til forskjellige sivile og militære beredskapstiltak mot terror.




Så vil jeg ta opp en veldig spesiell sak som ligger i denne innstillingen. Det dreier seg om moms på leie av sivile kystvaktfartøyer. Da denne proposisjonen kom, registrerte komiteen at det her ligger 20 mill. kr for det halvåret som vi er inne i, og at det er en sak som vi ikke hadde sett noe til i budsjettproposisjonen for neste budsjettår. Men det er likevel en sak som får konsekvenser også i kommende budsjettår.




La meg understreke at Kystvakten er statens primære myndighetsutøver utenfor territorialfarvannet i fredstid, og at sju av fartøyene er innleid fra sivile redere. Dette betyr etter momsreformen at det må betales til dels ganske store summer i merverdiavgift. Ved behandling av kompensasjon for utgifter til merverdiavgift ved departementenes kjøp av tjenester ble dessverre ikke momsplikt ved leie av kystvaktfartøy tatt med i grunnlaget. For 2002 har vi fått opplyst at dette beløper seg til 35 mill. kr, som foreløpig ikke er dekket opp, og som sannsynligvis må dekkes innenfor rammen for neste års budsjett. Det har da også statsråden gitt uttrykk for i et brev til komiteen.




Jeg vil fra komiteens side be departementet bidra til at denne saken blir løst på permanent grunnlag. Dette er utgifter som er veldig høye, og leie av sivile kystvaktfartøyer er en nødvendighet for utøve det vaktholdet som vi gjør.




For øvrig har omgrupperingsproposisjonen slik den nå foreligger, en form som gjør framstillingen av de økonomiske bevegelsene hensiktsmessig og oversiktlig.




 Bare en kort merknad til Fremskrittspartiet og til det forslaget som ligger i budsjettinnstillingen.




Komiteen har hatt en korrespondanse med statsråden om denne saken. Komiteen har fått et svarbrev hvor statsråden gjør rede for at hun har tatt denne saken opp med Finansdepartementet, og at det er forhandlinger med Finansdepartementet. Det er også slik at det har vært høringer i komiteen hvor dette har blitt bekreftet. Det som var min intensjon, var å få understreket fra Stortingets talerstol at vi ser alvorlig på denne saken, og at vi ønsker å få den løst på en eller annen måte på permanent grunnlag. Det betyr at man enten må søke å få fjernet merverdiavgiften på innleid kystvaktfartøy, altså få et permanent unntak, eller så må man budsjettere med moms på disse fartøyene. Min begrunnelse for å ta denne saken opp her, er at dette er en sak som komiteen ønsker løst.




