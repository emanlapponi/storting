 Jeg har bare noen få kommentarer fra presidentskapets side, fordi det også har vært en del medieomtale om rekruttering av ny sivilombudsmann.


Funksjonstiden for den nåværende sivilombudsmannen, Arne Fliflet, går ut ved årsskiftet, og det er satt i gang en ganske omfattende prosess for å rekruttere en ny sivilombudsmann – eller -kvinne, om dere vil. Vervet er kunngjort, men med de betingelser at det kan godt tenkes at man velger noen som ikke melder sin interesse i den sammenhengen. Det arbeides altså aktivt for å rekruttere en ny sivilombudsmann.


Frist for interessenter til å melde seg er 12. desember 2013, altså om noen dager, og i og med at prosessen rundt valget av ny ombudsmann ikke vil være slutt før Stortingets høstsesjon ender 20. desember i år, ber vi om at funksjonstiden for den nåværende ombudsmannen forlenges til 31. mars 2014. Dette skjer i samråd med sivilombudsmannen selv, som også mener det kan være greit at han legger fram sin årsmelding før han slutter.


