 Det er bare et halvt år siden vi sist behandlet en stortingsmelding om eksport av
                  forsvarsmateriell og internasjonalt ikke-spredningsarbeid. Det var en runde hvor
                  vi hadde ganske omfattende høringer, og komiteen viser da også til den meldingen
                  som ble behandlet den gangen, for øvrig sammen med en annen melding, nemlig
                  St.meld. nr. 27 for 2007–2008, om Nedrustning og ikke-spredning. 

Jeg vil takke saksordfører Vaksdal ikke bare for denne innstillingen, men for
                  innstillinger i alle de fire årene vi har hatt disse eksportmeldingene. Hver gang
                  har han bidratt til enstemmige innstillinger, og det har vært et veldig
                  konstruktivt samarbeid om et område som er vanskelig, men der vi har greid å bli
                  enige. 

Så vil jeg også gi ros til Regjeringen og utenriksministeren for det arbeidet som
                  er gjort i denne fireårsperioden når det gjelder humanrettslige spørsmål. Det
                  dreier seg om å respektere internasjonal humanitærrett og motarbeide forsøk på å
                  undergrave denne, og det dreier seg om humanitær nedrustning for å beskytte sivile
                  mot å bli drept eller lemlestet. 

Minekonvensjonen, Konvensjonen om klaseammunisjon og tiltak mot væpnet vold og
                  håndvåpen faller inn under det norske arbeidet for humanitær nedrustning. Særlig
                  gjelder dette arbeidet for å få i havn konvensjonen om klaseammunisjon. Hvem hadde
                  trodd høsten 2005 at dette var mulig? Men Norge greide det. Det er viktig når vi
                  vet at mer enn 2 millioner mennesker hvert år dør eller lemlestes av såkalt væpnet
                  vold, dvs. av miner, eksplosiver, klaseammunisjon og håndvåpen. 

Derfor vil komiteen, i likhet med Regjeringen, uttrykke støtte til et nærmere
                  internasjonalt samarbeid om bedre kontroll med konvensjonelle våpen, særlig
                  håndvåpen og lette våpen, med tilhørende ammunisjon. Og som saksordføreren
                  understreket: Det arbeidet som gjøres innenfor relevante internasjonale fora for å
                  oppnå enighet om et folkerettslig bindende instrument for merking og sporing av
                  håndvåpen, er også svært viktig med tanke på de lidelser bruk av håndvåpen fører
                  med seg. Jeg er også kjent med at Norge er aktive bl.a. i FN-systemet når det
                  gjelder dette spørsmålet. 

Så viser jeg til at ved behandling av forrige melding bad en enstemmig komité
                  Regjeringen vurdere å innføre nye regler for merking av ammunisjon slik at
                  ammunisjonen blir lettere å spore. 

Det er mange som mener at håndvåpen er de virkelige masseødeleggelsesvåpnene,
                  særlig i hendene på voldelige opprørsgrupper eller ustabile regimer. 

Norge har et av verdens strengeste kontrollregimer når det gjelder eksport av
                  forsvarsmateriell. La meg også understreke den presiseringen om mottakerlandenes
                  menneskerettighetssituasjon som kom inn i regelverket i 2007. Et resultat av det
                  er at det ikke er åpnet for eksport av A-materiell til Saudi Arabia, et land med
                  mange og grove brudd på menneskerettighetene. Komiteen ber også om at det vurderes
                  tiltak som sikrer at norske våpen ikke kommer på avveie. 

Jeg viser ellers til at det i meldingen slås fast at eksporten av
                  forsvarsmateriell mellom de enkelte NATO-land bygger på en langsiktig utenriks-,
                  sikkerhets- og forsvarspolitikk, der leveranser av materiell er forankret i
                  avtaler og mangeårig praksis. Det inkluderer et stabilt tillitsforhold der
                  mottakerne ikke videreselger materiell kjøpt i Norge. 

Kan jeg få legge til at den prosentvise økningen av eksport av forsvarsmateriell
                  også dreier seg om gjenkjøpsavtaler, med et flernasjonalt samarbeid om utvikling
                  og anskaffelse som blir stadig mer avgjørende for å sikre en levedyktig industri.
                  Dette kan ofte være teknologisk utstyr, som når Kongsberg skal levere
                  overvåkingsutstyr til luftforsvaret i Helsingfors, eller når den nye fabrikken,
                  også på Kongsberg, skal produsere komposittdeler til jagerflyet Joint Strike
                  Fighter. Det vil gi seg utslag på eksportstatistikken over forsvarsmateriell når
                  det skal skipes til USA. 

Til slutt vil jeg gi ros til utenriksministeren for større åpenhet og økt innsyn i
                  disse sakene. Som saksordføreren understreket, har vi hatt en gradvis økning i
                  åpenheten omkring alle typer spørsmål når det gjelder eksport av våpen og annet
                  forsvarsmateriell, og Regjeringen har vært opptatt av å gi størst mulig innsyn i
                  utførselen av slikt materiell. 

Jeg vil også gi ros for at UD i år inviterte presse og frivillige organisasjoner
                  til et møte for å presentere og diskutere innholdet da meldingen ble lagt fram. 

Det er viktig at Norge deltar aktivt i det omfattende internasjonale samarbeidet
                  som er etablert på eksportkontroll- og ikkespredningsområdet. Der er det også et
                  mål å jobbe for større åpenhet også om internasjonal våpenhandel. 

Norge er medlem av alle de internasjonale eksportkontrollregimene. Det at Norge
                  har lagt fram en årlig melding om vår eksport helt siden 1996, er et godt
                  utgangspunkt for at vi kan ha en aktiv rolle når det gjelder å få andre land til å
                  øke innsynet i sin eksport. Jeg er fornøyd med at Regjeringen vil videreføre en
                  slik linje. 

