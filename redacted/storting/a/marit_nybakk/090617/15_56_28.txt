 Kort til to punkter – det ene på grunn av representanten Woie Duesunds innlegg. La
                  meg understreke at jeg er helt enig i alt det representanten sa om våpeneksport,
                  kontroll av forsvarsmateriell, åpenhet – alt det faglige hun tok opp. Men hun
                  nevnte også at Kristelig Folkeparti hadde ønsket en utsettelse. Jeg vil vise til
                  det som saksordføreren sa i sitt innlegg, at utenrikskomiteen enstemmig vedtok en
                  framdriftsplan, og vi gav, som vi pleier, saksordførerskapet til Vaksdal – med god
                  erfaring – men dagen før avgivelse kom det opp en situasjon hvor Kristelig
                  Folkeparti ønsket en utsettelse for å få til høringer. Jeg vil gjerne understreke
                  at alle partiene i utenrikskomiteen er veldig opptatt av den kontakten vi har, har
                  hatt og kommer til å ha med det sivile samfunn om disse sakene. For et halvt år
                  siden hadde vi en omfattende høring. I tillegg kom de samme organisasjonene inn
                  under behandlingen av meldingen om utenrikspolitikken, men også i forbindelse med
                  bedrifters samfunnsansvar – vi har fått skriftlige innspill, og veldig mange har
                  jo uformell kontakt med de samme organisasjonene. Så dette mener jeg er ivaretatt,
                  og det kommer en ny melding neste år. Vi legger også forrige innstilling til grunn
                  for denne innstillingen, så jeg tror ikke dette er noe problematisk. Men igjen:
                  Jeg vil også understreke betydningen av at vi har denne kontakten med det sivile
                  samfunn, som er veldig verdifull. 

Så vil jeg ta opp noe som Bjørn Jacobsen nevnte, og det gjelder spørsmålet om
                  parlamentarisk kontroll. Vi har hatt merknader i et par–tre av disse
                  innstillingene. Merknadene har variert noe, men dette er til syvende og sist en
                  sak som Presidentskapet i Stortinget må avgjøre. Vi har vel i en tidligere fase
                  diskutert om Utenriksdepartementet, den kommende utenriks- og forsvarskomiteen og
                  Presidentskapet bør se på dette. Jeg er ikke sikker på om den svenske modellen
                  fungerer spesielt bra. Så vidt jeg vet, har eksporten av forsvarsmateriell fra
                  Sverige økt i den perioden hvor man har hatt dette kontrollrådet i Riksdagen. Det
                  er vel slik at veldig mange parlamentarikere har vanskeligheter med å si nei hvis
                  det er industri i deres eget fylke det er snakk om. Men det kan sikkert gjøres på
                  en bedre måte – en eller annen form for parlamentarisk kontroll eller økt
                  parlamentarisk medvirkning. Men det får vi se på i neste periode. 

