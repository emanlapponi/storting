 Etter formiddagens diskusjoner om
krig, fred, bombing og FN vil jeg ta opp en mer underholdende side
ved forsvarspolitikken:

«Ifølge Dagens Næringsliv
20. januar i år vil Forsvaret delta i lanseringen av den
siste James Bond-filmen. Gjenytelsen for deltakelse er ifølge
avisen en lukket visning av filmen dagen etter. Forsvaret deltok
gratis under lanseringen av forrige Bond-film,
og ble da kritisert for sin deltakelse.

Var statsråden informert om beslutningen
om å stille Forsvarets ressurser til disposisjon på forhånd,
og hva mener statsråden om deltakelse fra Forsvaret
ved denne typen arrangementer?»

 Jeg vil takke for et oppklarende svar.

Jeg er helt enig i at Forsvaret skal bære sine
uniformer med stolthet, og at Forsvarets personell skal være
synlig. Jeg mener selvfølgelig heller ikke
at vi ikke skal ha velferdstiltak for soldater. Tvert
imot, jeg tror det er viktig framover å styrke
en del tiltak for å sikre en bredere rekruttering også til
verneplikt og gjøre den mer attraktiv. Jeg venter for så vidt også spent
på å få saken om tiltak for å styrke
verneplikten tilbake til Stortinget.

I dette tilfellet vil jeg likevel
spørre statsråden om det er noen retningslinjer
som er utarbeidet fra departementet for hva Forsvaret kan og bør
delta på av ulike sivile arrangementer som er av mer kommersiell
karakter.

 Jeg stilte også dette tilleggsspørsmålet
fordi vi hadde en episode for noen måneder siden,
da en marineoffiser rekvirerte to marinefartøyer til bruk
i sitt eget bryllup. Det kan vel være slik at
man bør gå gjennom både rutiner
og retningslinjer for bruk av Forsvarets materiell og rekrutter,
slik at Forsvaret i hvert fall ikke blir utsatt for kritikk.

Jeg vil for øvrig tillate meg å legge
til at forsvarspolitikken spenner vidt, fra Operation Enduring Freedom
via ammunisjonsdebatter til statsrådens knær – så det
er i hvert fall aldri kjedelig å sitte i forsvarskomiteen.

