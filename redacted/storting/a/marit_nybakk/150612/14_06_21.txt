 (ordfører for saken): Bare en veldig kort merknad som saksordfører. Regjeringens forslag til regulering av «Regulativ for tillegg til utskrivne vernepliktige mannskap» er tradisjonen tro basert på resultatet av lønnsoppgjøret mellom staten og LO Stat, YS Stat, Unio og Akademikerne. Det betyr at det blir økt med 0,2 pst. med virkning fra 1. juli 2015.


Det som ligger til grunn, er altså i samsvar med tidligere praksis. Og det er strengt tatt ikke så veldig mye mer å si om dette, men la meg legge til – siden vi nå diskuterer vernepliktige og folk i førstegangstjeneste – at det kunne kanskje være fristende også å ta opp andre rammebetingelser, fysiske fasiliteter og holdninger når det gjelder menn og kvinner i førstegangstjeneste. Det er ikke temaet i dag. Jeg vil vise til en debatt som var i forgårs kveld i Stortinget, på bakgrunn av innstillingen fra kontroll- og konstitusjonskomiteen om årsrapporten for Ombudsmannsnemnda for Forsvaret, og også selvfølgelig til den kommende langtidsplanen og til innstillingen fra det nedsatte offentlige vernepliktutvalget.


Jeg tror det er viktig at vi etter innføringen av allmenn verneplikt, som altså inkluderer verneplikt for kvinner, også ser grundig på andre rammebetingelser i Forsvaret for folk i førstegangstjeneste enn det som dreier seg om regulativet.


