  Jeg tror at noe av uroen i Forsvaret kan tilskrives
det som nå pågår i Forsvarets logistikkorganisasjon.
De signaler vi får inn, tyder på at det er der
det nå er problemer, fordi omorganiseringen i den militære
organisasjon langt på vei er sluttført. Jeg tror det
er viktig, ikke minst av hensyn til de ansatte, men også i
forhold til de politiske beslutninger som er fattet, at man ikke
endrer på opplegget for organisasjonsstruktur en, to, tre eller fire
ganger, som vi kan ha inntrykk av her. Det er på tide
at det blir ro i FLO, og at man kommer til et punkt hvor det nå blir
en endelig struktur som de ansattes organisasjoner
har forhandlet fram med ledelsen.

Så er det et par ting til. I budsjettinnstillingen
sa vi at kompetanse som er nødvendig for å understøtte
Forsvarets operative behov og kjernevirksomhet, må ivaretas eller
bygges opp, deriblant minimumsbemanning av personell og tjenester
som kan rykke ut i operative oppdrag. Jeg vil be statsråden
sikre dette. Det betyr bl.a. at enkelte verksteder som
nå trues med nedleggelse, ikke bør legges ned,
fordi der finnes den eneste kompetansen man ut fra en beredskapsvurdering
for øyeblikket har i Forsvaret.

