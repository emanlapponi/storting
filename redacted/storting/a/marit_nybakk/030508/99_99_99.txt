(komiteens leder):

 La meg først som komiteleder få takke både saksordføreren og den øvrige komiteen for vilje til å komme fram til enighet i en sak som har både forsvarshistorisk og kulturell betydning i vårt samfunn.




Så vil jeg slutte meg til Aftenposten i dag, som på lederplass bemerker at det passer aldeles utmerket at Stortinget sikrer Oscarsborg festning nettopp på frigjøringsdagen, den 8. mai. Det er flere av våre festningsverk som representerer historiske milepæler der vårt lands skjebne er blitt avgjort. Vi skylder dem som bidrog til at disse nasjonalmonumentene ruver i historien, å behandle festningsverkene med respekt og ikke foreta oss noe som i verste fall kan oppfattes som skjending. Og hva mener jeg med det? Jo, en kommersiell utnyttelse uten de nødvendige etiske rammene. Jeg er på denne bakgrunn fornøyd med at Bergenhus er sikret fortsatt militært nærvær, bl.a. ved at den lokale HV-administrasjonen flytter dit, og at festningsverket har en militær kommandant.




Situasjonen for Oscarsborg er imidlertid ganske prekær, og det er det flere talere som har gitt uttrykk for her. Etter snart ti måneder uten kommandant og noen som tilsynelatende har ansvaret, merkes allerede et forfall. Dette var det den daværende forsvarskomiteen fryktet da den i juni 2001 enstemmig gikk inn for å be Regjeringen komme tilbake til Stortinget med egen sak om festningsverk som var besluttet tatt ut av militær bruk. Det var for øvrig et Dokument nr. 8-forslag fra Røsjorde og Width bl.a. som lå til grunn for dette enstemmige vedtaket og den enstemmige innstillingen. Forsvarsdepartementet valgte å sende saken til Arbeids- og administrasjonsdepartementet for å se festningsverkene i sammenheng med øvrige verneverdige bygg i vårt langstrakte land. Problemet er at der ligger saken, uten at det foreligger planer om å komme til Stortinget med det første, så vidt jeg er kjent med. Året 2005 er blitt antydet overfor meg for kulturminneprosjektets konklusjoner. Det er for sent for Oscarsborg.




Oscarsborg, som ble anlagt som kystfestning rundt 1850, er kanskje det nasjonalmonumentet med den aller største kulturhistoriske betydning. Oscarsborg ruver i norgeshistorien som knapt noen annen borg eller bygning, eller for den saks skyld monument. Lørdag for en og en halv uke siden hadde TV2 et «Reflektor»-program som jeg anbefaler å se, hvis noen kan få tak i det.




9. april 1940 hadde Oscarsborg mindre enn en halv krigsbesetning. Likevel greide man å bemanne både torpedobatteriet og Kopåsbatteriet. Og som alle vet: Det tyske lederfartøy for Oslogruppen – Blücher – ble senket. Slik ble det mulig for kongefamilien og for regjeringen å komme unna i tide. Oscarsborgs senkning av Blücher avgjorde hendelsesforløpet i aprildagene i 1940.




La meg understreke at vi ikke skal ha noe festningsforsvar, men vi skal ta vare på og vi skal behandle et sted som Oscarsborg med den respekt som borgen fortjener. Personlig mener jeg i ettertid at det var galt å fjerne kommandanten, eller den militære tilstedeværelsen på Oscarsborg.




Uansett hvilken virksomhet man velger å legge til Oscarsborg i litt utvidet forstand – kursvirksomhet, kulturevenementer, museum, som er der, privat og offentlig virksomhet – må det skje med respekt for de omgivelsene som er der. I dag vedtar Stortinget også at departementet må komme tilbake i budsjettproposisjonen med et forslag til mulig nytt militært nærvær på Oscarsborg. Dette kan da kombineres med privat virksomhet som respekterer borgens verdighet.




Helt til slutt noe som ikke gjelder verken Oscarsborg eller festningsverkene i den forstand, bortsett fra at det ligger et ansvar for å forvalte festningsverkene. Jeg er genuint bekymret for det mandat som Forsvarsbygg er gitt – det har vi også behandlet tidligere i en interpellasjon – og den måten de forvalter mandatet på. Kanskje bør Forsvarsbygg ha en klarere tilknytning til forvaltningen og departementet og underlegges klarere politisk styring. Det har vært fattet vedtak i denne salen om Forsvarsbygg. Det er i enkelte situasjoner riktig, etter min oppfatning, å ta saker opp på nytt og vurdere dem ut fra erfaring. Det bør vi sannsynligvis også gjøre når det gjelder Forsvarsbygg.




 Jeg vil først gi ros til interpellanten for en helt utmerket interpellasjon, og også slutte meg til det som representanten Blankenborg sa i sin oppfølging.




Etter den kalde krigens slutt inngår masseødeleggelsesvåpen i både tradisjonelle og utradisjonelle former i det nye trusselbildet, som vi vet. Dette ble klart allerede på toppmøtet i NATO i 1999. En del av det nye trusselbildet var bl.a. trusselen om bruk av kjernefysiske og andre masseødeleggelsesvåpen, og på Praha-møtet sist november så fikk man – ikke minst – klare prioriteringer når det gjelder tiltak mot masseødeleggelsesvåpen, noe som inngår i forsvarspolitikken i de ulike NATO-landene.




Samtidig er det slik at kjernevåpen vektlegges særlig og fortsatt tungt i flere lands og alliansers sikkerhetsdoktriner. Jeg tror jeg vil si det så sterkt som at ukontrollert spredning av atomvåpen og nukleært materiale i dag utgjør den største trusselen mot menneskeheten, mot sivilisasjonen og mot miljøet på kloden vår. Det tror jeg vi skal være klar over. Men vi kan også slå fast at denne trusselen i dag ikke lenger stammer fra stormaktsrivalisering – den kalde krigen er slutt – i en todelt verden. Denne trusselen er her i form av spredningsfare til land med uberegnelige regimer. Denne trusselen er der også i form av kjernefysiske våpen i land med regionale konflikter. Denne trusselen er der også fordi atomvåpenkompetanse selges til høystbydende av forskere uten lønn i deler av det postsovjetiske område. Trusselen er der selvfølgelig ved atomavfall, og atomkompetanse i f.eks. Nordvest-Russland er en trussel både mot oss og mot våre nærområder.




Jeg vil benytte denne anledningen til å påpeke at når G8-landene har satt i gang et arbeid mot masseødeleggelsesvåpen, bør Norge være ganske langt framme for å få midler nettopp fra dette programmet til å rense opp i Nordvest-Russland, og gjøre det til en integrert del av G8-landenes plan.




La meg slutte meg til interpellanten om at avtaleveien er den veien vi må fortsette på, og at vi aldri må glemme det. Noen land har stilt seg utenfor avtalene, som det også ble sagt her, andre viser dessverre uvilje til praktisk oppfølging og til gjennomføring av disse avtalene. Jeg er enig i at Ikkespredningsavtalen er en nøkkel i arbeidet for en sikrere verden og kanskje det viktigste instrumentet for å hindre spredning av atomvåpen, herunder en avtale om produksjonsstans.




Helt til slutt: Konkret framdrift i arbeidet for kontroll og nedrustning av atomvåpen med tanke på en kjernefysisk fri verden bør også være en prioritet som vi har utenrikspolitisk.




