  Jeg har et spørsmål til
utenriksministeren – som jeg for øvrig synes fortjener
ros for å stille opp her mellom slagene i Kosovo. 

«I spontanspørretimen 18.
februar 1998 sa utenriksministeren seg enig med Arbeiderpartiet
i at en fra norsk side på prinsipielt grunnlag skal ta
opp dødsstraff med de land som praktiserer det. 

Hva er grunnen til at Regjeringen nå har
valgt å ta opp skyldspørsmål i enkeltsaker?»

  Jeg vil takke for svaret. 

Jeg vil understreke at fra Arbeiderpartiets
side har vi ingen innvendinger mot at Norge sluttet seg til denne EU-erklæringen.
Det er snarere enkeltstatsråders undertegning av opprop
som er knyttet til skyldspørsmål, som er utgangspunktet
for dette spørretimespørsmålet. 

Det er viktig at Norge ikke bare protesterer
i enkeltsaker, men at man tar opp dødsstraff på prinsipielt
grunnlag, slik utenriksministeren også understreker. Jeg
vil legge til – og understreke så sterkt jeg kan – at
dødsstraff er en uverdig krenkelse av menneskeverdet. Dødsstraff – eller «capital
punishment», som i og for seg er et veldig godt begrep – er
etter min oppfatning helt uakseptabelt, uansett i hvilket land det
praktiseres og under hvilket regime, det være seg USA,
Iran, eller for den saks skyld Tyrkia, om det er et demokrati eller
et diktatur. Vi må se på dette helt uavhengig
av både rettssystem og skyldspørsmål,
og vi må gjøre det enten det dreier seg om svarte
menn fra slummen, ungdom som sitter og venter på dødsstraff,
eller unge, kristne jenter som det var spørsmål
om i fjor. 

Jeg vil gjerne at utenriksministeren bekrefter
det.

  Jeg er spesielt glad for det siste som utenriksministeren
sa. 

Vi har allierte som Tyrkia og USA, og i tillegg
Tyrkia  som medlem av Europarådet. Det er viktig at vi
tar opp dødsstraff på rent prinsipielt grunnlag
også overfor allierte som Tyrkia og USA – ikke
minst i disse dager. 

På bakgrunn av de klare svarene fra
utenriksministeren vil jeg stille ham følgende spørsmål:
Er det, på bakgrunn av det han sier, riktig av enkeltstatsråder å undertegne
opprop som i tillegg til dødstraff dreier seg om skyldspørsmål
og rettssystem?

 Jeg har tillatt meg å stille et spørsmål
til statsråd Frafjord Johnson:

«I spontanspørretimen 17.
februar 1999 la statsråden vekt på at det var
enighet mellom Regjeringen og Arbeiderpartiet om næringslivsordningene. 

Betyr dette at statsråden nå vil
følge stortingsflertallets merknad i Budsjett-innst. S.
nr. 3 (1998-99) om at avbinding ikke i seg selv er en målsetting,
og at mottakerlandenes ønsker må bli
respektert ved anbud?»

  Jeg takker statsråden for svaret
og vil gjerne innledningsvis understreke at Regjeringen har Arbeiderpartiets
fulle støtte når det gjelder å trekke
norsk næringsliv inn i et samarbeid om investeringer i
u-land, og at også størsteparten av det som ligger
i den framlagte næringsstrategiplanen, er noe vi kan slutte
oss til.

Men både i statsrådens foredrag
i Eksportrådet, da denne planen ble lagt fram, og i selve
planen, understreker statsråden at hun vil sette alle innkjøp
ut på internasjonalt anbud, uten hensyntagen
til norsk industri eller mottakerlandets ønsker, og dette
begrunnes med priser. Hun sier at det å bruke norsk industri,
betyr en overprising. Der er nok statsråden i utakt med
stortingsflertallet. Det var en nyanseforskjell i de to merknadene
i budsjettinnstillingen i høst, og stortingsflertallet
understreket veldig sterkt at avbinding er noe vi støtter,
men ikke for enhver pris, at mottakerlandets ønsker må bli
respektert ved anbud, og ikke minst at man ikke må sette
noe ut på anbud midt i et prosjektprogram når
det er en norsk bedrift som er involvert.

  Når det gjelder Innst. S. nr. 229 fra
juni 1996, var det også slik at flertallet der understreket
at næringslivsordningene må utformes slik at norsk næringsliv
får samme betingelser som konkurrenter i andre land. Og
når jeg snakker om andre land, mener jeg ikke næringslivet
i utviklingsland, men en del av de flernasjonale konsernene, som
nå stikker av med en god del av disse kontraktene.

Jeg kan også, bare for å understreke,
siden statsråden i spontanspørretimen forrige
onsdag refererte til representanten Blankenborg, få lov
til å sitere hva Blankenborg bl.a. sa i budsjettdebatten,
nemlig at «vi reknar med at ein vil kome opp på eit
 meir balansert nivå neste år». Det dreide
seg altså om blandede kreditter og parallellfinansiering.
Og han fortsatte med at «når ein får
gått gjennom denne strategien for næringslivssamarbeid
med landa i sør, som Regjeringa har varsla», kan
vi drøfte den nærmere og se på hvilke
ordninger vi skal ha.

Det bringer meg over på neste spørsmål,
som jeg oppfattet som litt uklart i spontanspørretimen
for en uke siden. Det var forutsatt fra Arbeiderpartiets side at
næringslivsstrategien vil bli drøftet når
vi får neste bistandsredegjørelse i Stortinget.
Jeg vil gjerne høre om statsråden kan bekrefte
det.

