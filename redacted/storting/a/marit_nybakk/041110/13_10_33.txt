 Det er slik, som statsråden sier,
at Oslo kommune er planmyndighet. Byrådet har sannsynligvis
gitt signaler til departementet om at man ikke har innsigelser mot
en eventuell omregulering. Men det er nå slik at det trolig
er flertall imot en omregulering. Dette håper jeg vi får
klarlagt. Det er også bedt om et møte med statsråden,
slik at vi kan få en nærmere kommunikasjon om
hele saken.

Jeg vil vise til debatten om Østre
Bolærne. Det er ikke så mange eiendommer som har
denne karakteren. I Oslo er denne eiendommen det lille pusterommet,
altså det egentlige grøntarealet, i indre Oslo.
Dette er også en bydel som har behov for plass til nye
barnehager og til skoler. Det er viktig for bydelsutvalget at denne
eiendommen fortsatt er regulert til offentlig bruk, og at man får
en dialog med Oslo kommune for eventuelt å avhende den til
Oslo kommune.

