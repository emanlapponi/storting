 (ordfører for saken): Jeg tenkte nå jeg skulle bruke mine 30 minutter, slik at vi får en debatt utover kvelden.


Årsberetningen for 2010 fra Ombudsmannsnemnda for Forsvaret viser en bred aktivitet innenfor den instruksen og det mandatet den har fått av Stortinget. Nemnda skal være ombud for Forsvarets personell, men den er like viktig for de vernepliktige som er inne til førstegangstjeneste. En rask gjennomgang av sakene viser at det kanskje særlig er gutter og jenter som er i førstegangstjeneste, og for så vidt også vervede soldater eller grenaderer, som har gjennomført førstegangstjeneste, som benytter Ombudsmannsnemnda, men også befal og sivilt ansatte benytter seg av nemnda.


I 2010 har Ombudsmannen behandlet 107 registrerte saker. I tillegg kommer det en rekke henvendelser der det er gitt råd og veiledning. Både Forsvarets ledelse og de ansattes organisasjoner er enige om at det er nødvendig med endringer i arbeidssituasjonen. Tjenestemannsorganisasjonene mener det fortsatt er slik at de problemer som eksisterer, skyldes en ubalanse mellom oppdrag og ressurser.


Ombudsmannsnemnda har i flere år hatt merknader om at den langvarige omstillingsfasen oppleves som ekstra belastende for personellet – og det har vi forståelse for. Omstillingen fører også til at mange må flytte, og jeg tror også vi skal ha respekt for at det kan være slik. Likevel mener nemnda at arbeidsmiljøet i Forsvaret stort sett er bra.


Så et par saker som gjelder soldatene i førstegangstjeneste. Det er spørsmål knyttet til sikkerhetsklarering for vernepliktige som ser ut til å ta veldig lang tid. Her ber komiteen Forsvarsdepartementet se særskilt på denne problemstillingen både med tanke på å unngå forsinkelser og fordi den nødvendige sikkerheten naturligvis må ivaretas. Den balansen som ligger der, ber vi om at man ser særskilt på.


Det andre er retningslinjer for gjennomføring av lik tjenestetid, som sist ble revidert i 2002 og iverksatt i mars 2003. De landstillitsvalgte i Vernepliktrådet har tatt opp med nemnda at flere vernepliktige blir pålagt tjeneste langt utover det som står beskrevet i retningslinjene. Komiteen er enig med nemnda i at retningslinjene må gjennomgås, og at det må tydeliggjøres hvilke retningslinjer som gjelder.


Så er det fortsatt altfor få kvinner i det norske forsvaret. Jeg tror ikke det har vært noen særlig økning det siste tiåret. Jeg mener at det fortsatt er noe over 7 pst., og det var det virkelig også i 2001. Men det er en liten økning både av jenter som tar førstegangstjeneste, og av vervet personell i tjeneste utenlands, såkalte grenaderer, som på forhånd har gått gjennom førstegangstjenesten. Ombudsmannen konkluderer med at det kvinnelige personellet finner seg vel til rette i det militære miljøet, selv om det også her nok er et stykke igjen.


Så er det et område som nemnda nevner, der det er behov for å komme med noen tiltak. Forsvaret har problemer med å skaffe lærlinger, og det samtidig som mange unge på yrkesfaglige linjer ikke får lærlingplass. Denne mismatchen må det da gå an å gjøre noe med. Jeg har fått innspill fra flere kanter, som: Hvorfor ikke integrere verneplikten i lærlingtiden for elever på yrkesfaglige linjer? Dermed er også den tanken sendt videre. Saken er også viktig fordi lærlingordningen selvfølgelig utgjør en basis for rekruttering av fagkompetanse som Forsvaret har behov for.


Så til slutt: Komiteen uttrykker i innstillingen tilfredshet med det arbeidet som er satt i gang for å bedre livssituasjonen for veteraner som sliter med senskader etter deltakelse i internasjonale operasjoner. Helt siden Tysklandsbrigaden etter den annen verdenskrig har Norge hatt personell i internasjonale militære operasjoner – 120 000 totalt fordelt på 40 operasjoner. Det er en del, det. Dette er menn og kvinner som har bidratt til å skape økt stabilitet i konfliktområder. Deltakelse i slike operasjoner bidrar også til å bedre den globale sikkerhetssituasjonen, ikke minst etter at vi har fått asymmetrisk krigføring.


Noen av våre soldater har gitt det kjæreste de har, sitt eget liv, i aktiv militær tjeneste ute. Jeg er stolt av at Stortinget, etter innstilling fra presidentskapet og etter forslag fra representanten Hagesæter, har vedtatt å anerkjenne og hedre de norske menn og kvinner som med livet som innsats har bidratt til internasjonal fred og sikkerhet. Det blir nå satt opp en minneplate i stortingsbygningen for å hedre våre falne i internasjonale operasjoner.


Med dette anbefaler jeg komiteens enstemmige innstilling.


