 Jeg har tillatt meg å stille følgende
spørsmål til forsvarsministeren – det
ble for øvrig fremmet for godt over en måned siden:

«Ifølge Dagsavisen 10. desember
i år» – spørsmålet ble
altså fremmet i desember – «viste Riksrevisjonens gjennomgang
at regnskapene i 6. divisjon bryter de statlige innkjøpsordninger.
Eksemplene som nevnes, bidrar til å befeste inntrykket
av sløsing i Forsvaret.

Hva har statsråden gjort for å sikre
at tilliten til Forsvaret er høy også når
det gjelder økonomistyring?»

 Jeg vil takke for et grundig svar.

Jeg synes det er viktig at det ikke
er slik at Forsvaret sliter med orden i egne rekker ved å bryte
statlige innkjøpsordninger, og er beroliget over å høre
at det følges nøye med. La meg imidlertid
legge til at også når det gjelder omstillingsprogrammet
GOLF, som statsråden nevnte, har det vært en del
uklarheter om nødvendig økonomistyring. For å redusere
risikoen ble det valgt en innføringsstrategi med å dele
programmets samlede leveranseomfang opp i flere faser.
Det betyr at første fase må evalueres
før kontrakt inngås, så vidt jeg kan
forstå. Dette har også Stortinget bedt
om å bli informert om. Jeg vil be statsråden følge
kostnadsutviklingen også når det gjelder GOLF-prosjektetet, eller
det som nå har blitt et program, veldig nøye.
Vi har, som vi vet, tidligere erfaringer med komplekse informasjonssystemer
som har slått feil.

 Bare en avsluttende kommentar: Jeg
takker for svaret og vil gi uttrykk for at det er viktig at Forsvaret,
nettopp i den omstillingsperioden som vi er inne
i, i praksis viser at den ukultur som man kan ha hatt følelsen
av har eksistert i deler av Forsvaret i form
av sløsing med offentlige midler og eventuelt også slurv
ved fakturering, må opphøre, og at vi er veldig
klare på at vi har en skikkelig økonomistyring
i en slik fase. Det må ikke få feste
seg et inntrykk av at mens andre offentlige etater må spare
og være pinlig lønnsomme og nøyaktige, så gjør
Forsvaret som det vil. Så jeg vil i grunnen bare
be statsråden bekrefte, både når
det gjelder GOLF og 6. divisjon og andre større
prosjekter som vi nå er i gang med i Forsvaret, at man
har en økonomistyring
som gjør at det også er politisk styring.

