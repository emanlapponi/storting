  Jeg har følgende spørsmål
til utenriksministeren:

 «For tredje år på rad
lanseres New Agenda Coalition-initiativet om et forbud mot atomvåpen
og revitalisering av arbeidet med kjernefysisk nedrustning for FNs
generalforsamling. Norge stemte avholdende til N.A.C. i 1998 og
1999.

Med utgangspunkt i den endrede teksten, som
nå er presentert for FN, og etter vårens tilsynskonferanse,
vil Regjeringa i år ta sikte på å stemme
for N.A.C.-initiativet?»

  Jeg tok i grunnen ordet på nytt bare
for å takke for utenriksministerens positive svar. Jeg tror
det er et viktig signal at Norge nå stemmer for New Agenda
Coalition-resolusjonen. Jeg vil også berømme det
arbeidet som har vært gjort fra norsk side for å forbedre
teksten, slik at den bygger på vedtakene fra vårens
tilsynskonferanse, og for å få flest mulig NATO-land
til å stemme for.

Generelt tror jeg det er viktig å arbeide
for bredest mulige tiltak som reelt sett fører til atomnedrustning
med en kjernevåpenfri verden som mål. Jeg er også enig
med utenriksministeren i at vi må bidra til å skape
en ny bevegelse under konferansen i Genève, for nettopp å komme
i gang med oppfølgingen av det som skjedde på Tilsynskonferansen.
Så jeg vil nok en gang takke for et positivt svar.

