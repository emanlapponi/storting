I debatten tidligere i dag sa komiteens leder at Regjeringen ikke har framstått som påfallende offensiv for norske interesser i forhold til Europa – jeg tror det er omtrent riktig sitat. Jeg tror vel at det i særklasse må sies å gjelde EMCDDA, altså Det europeiske overvåkingssenter for narkotika og narkotikamisbruk.




Dette senteret illustrerer på mange måter problemene i ryggmargsrefleksen til Regjeringen. For mange saker vurderes ut fra om de er EU-saker eller ikke. Kommer initiativet fra EU, er man for ofte skeptisk, avventende eller direkte negativ. Det blir et håpløst utgangspunkt for politisk arbeid. Vi må vurdere saker ut fra deres faktiske innhold og se om de er ønskelige og tjenlige ut fra våre interesser og våre politiske verdier. Det er dessverre på dette punktet Regjeringen nok en gang har trådt feil og kommer på etterskudd. Når det gjelder at saksordføreren flere ganger har påpekt at her har det tatt unødvendig lang tid, tror jeg kanskje representanten Hove bør se litt på Regjeringens behandling av denne saken.




Dette narkotikasenterets oppgave er å skaffe fram objektiv, pålitelig og ikke minst sammenlignbar informasjon på et europeisk nivå om ulike sider ved narkotikahandel, narkotikamisbruk og konsekvenser av dette for individer og samfunn. Senteret skal gi statistikk og dokumentasjon om problemets omfang, og fremme forslag til tiltak for å bekjempe både utvikling av nye syntetiske narkostoffer og handel av narkotika inn til Europa. Får jeg understreke at dette faktisk kan være avgjørende og ha en avgjørende betydning for å forebygge den foruroligende spredningen av nye og såkalte trendy, men svært så farlige stoffer inn i mange ungdomsmiljøer.




Vi som fulgte sosialminister Meltveit Kleppas forsøk på å stoppe norsk deltakelse i det europeiske narkotikasenteret, jf. telefonintervju med Bergens Tidende 28. februar 1999, gjengitt i avisen helt eller delvis de neste tre dagene, der hun gav uttrykk for at dette ikke var noen prioritert oppgave for Regjeringen, har spurt oss selv hva slags kunnskap og ansvar Norges sosialminister har overfor de økende stoffproblemene også i norske ungdomsmiljøer.




Jeg vet ikke om sosialministeren har vært ute med politi, utekontakter eller natteravner i Oslos gater på nattetid, men jeg er helt sikker på at de nevnte interesser og instanser mer enn gjerne tar henne med seg ut. 




Det ble for så vidt ikke bedre med alt rotet fra statsministerens side i ulike spørretimesvar og i en orientering til Stortinget 10. mars i fjor. 




På denne bakgrunn er det faktisk interessant at Regjeringen i St.prp. nr. 29 nå framhever samarbeidet med senteret som særdeles viktig, og understreker følgende: 







«Dette vil gi bedre grunnlag for å bedre forebyggings- og behandlingsstrategier.» 




Vi får også «hurtigere registrering av endringer i misbrukssituasjonen», som det også står.




En enstemmig komite gir da også samtykke til at det inngås en avtale mellom Norge og EU om norsk deltakelse i arbeidet med EMCDDA, slik saksordføreren også sa.




Så kan jeg legge til at da komiteen var i Usbekistan høsten 1998, fikk vi et innblikk i de økende problemene landet og nabostatene har i forhold til narkotikatrafikken fra bl.a. Afghanistan, der smuglerne bruker Usbekistan som transittland, og etter hvert kommer seg inn i Baltikum og Skandinavia. Og vi kunne vel også lese i Dagbladet sist lørdag om noe av det samme. Her vil Europol bli en sentral europeisk samarbeidsinstitusjon. Også her har for øvrig Regjeringen tatt til vettet. Det ligger et forslag i Stortinget som understreker behovet for å få til en samarbeidsavtale med Europol.




Kampen mot narkolangere, smuglere, profitører og de forskerne som utvikler stadig nye, syntetiske narkotika, kan aldri løses isolert innenfor en nasjonalstats grenser. De ufattelige tragediene som følger i kjølvannet av denne trafikken, tilsier at vi må gjøre alt som står i vår makt – også i internasjonale samarbeidsstrukturer – for å forebygge, bekjempe og kartlegge misbruksmønster og finne ut av nye stoffer. 




Derfor ønsker jeg St.prp. nr. 29 og den enstemmige og udramatiske komiteinnstillingen velkommen. Det er som kjent aldri for sent å ta til vettet! 




