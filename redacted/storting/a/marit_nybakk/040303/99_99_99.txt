 «VG skriver 19. februar
2004 på sin forside at «Norske soldater
morer seg med hundedrap». Billedmaterialet, som også er
lagt ut på Internett, viser holdninger som bryter med vanlige
etiske normer. Løshunder har vært et problem
i Kosovo, noe blant annet reportasjer på NRK har vist.

Hvilke retningslinjer og fullmakter gjelder
for denne avlivingen av hunder, og hva vil statsråden gjøre
for at disse overholdes?»

 La meg først presisere at når norske
styrker av Stortinget er sendt til fredsoperasjoner, skal de selvfølgelig vite
at de har politikerne i ryggen, også når
det røyner på. Men det er ikke det dette dreier seg
om, for det gjelder når de holder seg innenfor
de retningslinjer, de avtaler og oppgaver som ligger til grunn for
oppdraget.

Norge har i de operasjoner vi deltar i, klare
og detaljerte retningslinjer, jeg vil gjerne understreke det. Men
vi kan naturligvis ikke støtte soldater eller
befal som tråkker over etiske grenser, bryter klare kjøreregler eller
oppfører seg udisiplinert og umodent, enten det dreier
seg om å skyte hunder med håndvåpen som
forlystelse, spille russisk rullett – som faktisk skjedde
i Libanon – eller for den saks skyld begå overgrep
i lokalsamfunnet.

Jeg er veldig glad for at man her har satt
i gang gransking. Jeg er også trygg
på at det er slik at det norske forsvaret forholder
seg til den norske dyrevernsloven, og at de når
de får i oppdrag å avlive dyr, gjør det
på den måten man vanligvis gjør det på her
hjemme.

 Dette dreier seg jo på mange
måter om flere saker. Det dreier seg om hvordan
man avliver hunder, hvis man blir satt til det. Det dreier
seg også om hvordan man oppfører seg
i fritiden. Det dreier seg om hvordan soldater er trent
for vanskelige forhold. Og der tror jeg kanskje vi har den viktigste
debatten i kjølvannet av denne saken: hvordan de er trent både
etisk, fysisk og mentalt. Det dreier seg også om
befalets rolle, og hva slags lederopplæring
vi har. Befalet som er ute i felten – er de gamle nok, eller
er de for unge? Jeg tror også det dreier
seg om at det kan oppstå machosubkulturer innenfor
enkelte tropper. Jeg vil be om at man når man gransker
denne saken, også ser på disse tingene,
fordi mitt kjennskap til Telemark-bataljonen er at de har veldig
god trening på de områdene jeg har nevnt. Da er
det desto rarere at det skjer slike ting som det vi nå har
vært vitne til.

