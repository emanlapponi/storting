  Når det gjelder forholdet mellom støttefunksjoner
og operative avdelinger, er jeg enig med statsråden, men med det
tillegget at vi må ha noen støttefunksjoner også. Der statsråden
og jeg nok er noe uenige, er hvor grensene skal gå for å sette disse
ut, altså privatisere støttefunksjonene eller ha dem i egen regi.

Når det gjelder lønnssystemet, vil jeg også
vise til det som vi har skrevet både i Innst. S. nr. 234 og i budsjettinnstillingen,
men vil likevel understreke at når det kommer til mulige endringer
av et lønnssystem, er jo det gjenstand for forhandlinger mellom
partene og ikke noe verken Stortinget eller departementet som sådanne
kan gjøre noe med. Stortinget kan oppfordre departementet til å
ta initiativ.

Men hvis det er riktig at det f.eks. er mer
lukrativt å øve i Norge enn å dra til Afghanistan, er det noe som
er galt. Dette er en problemstilling vi har vært borti tidligere.
Og jeg må si at med de samtrente, dyktige og kvalitetsmessig gode
styrkene vi har, er det viktig at det lønner seg for dem når de
først drar ut, enten det er til Afghanistan eller Kosovo. Så jeg
vil i hvert fall oppfordre til at man får et forhold mellom det
å øve hjemme og det å dra ut som er riktig.

