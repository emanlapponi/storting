  Jeg takker for svaret, og kan slutte meg til
veldig mye av det som statsråden sier.

For det første deler jeg hennes vurdering at
det er en ønsket utvikling at vi har mange øvelser, og at øvelser
er viktige og nødvendige. Vi har lagt om Forsvaret nettopp med tanke
på å få bedre operativ evne og høyere kvalitet på styrkene, som
også skal være samtrente. Jeg tror det er veldig viktig å understreke.

Spørsmålet er om øvelsesdøgnene likevel er
for mange i forhold til tidligere, spesielt med tanke på kostnadene. Og
i en tid da vi er nødt til å se på kostnadsutviklingen i Forsvaret,
vil jeg spørre om departementet har vurdert å se på omfanget av
øvelsene og antallet øvelsesdøgn i forhold til å få ned kostnadene
ved øvelser.

