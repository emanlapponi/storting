 Jeg har stilt følgende spørsmål
til utenriksministeren, og har akseptert at det besvares av utviklingsministeren.
Ellers måtte det utsettes en uke, og det er for lang tid,
for her er det spørsmål om tid:

«En kvinne i en muslimsk delstat i
Nigeria er dømt til døden ved steining, fordi
hun har født et barn etter skilsmisse.

Gjør norske myndigheter
noe for å påvirke Nigerias sentralregjering til å gripe
inn?»

 Jeg vil takke statsråden for et grundig
svar, for en grundig redegjørelse. Det er en veldig spesiell
sak. I den muslimske delstaten Sokoto har altså en
35 år gammel kvinne begått den forbrytelsen å føde
et barn etter en ferdig avsluttet skilsmisse.

Det er også veldig spesielt
i Nigeria, og det vet selvfølgelig statsråden,
at man har sharia-lovgivning, for det er jo en muslimsk minoritet
vi snakker om, og det er en fundamentalistisk minoritet. Det er
en barbarisk – og jeg vil nesten kalle det en gammeltestamentlig – skikk
som vi snakker om. Det er også riktig som det
ble sagt, at delstaten selv bestemmer dette rettssystemet.

Jeg har også lyst til å legge
til at 3 000 mennesker er blitt drept i opptøyer bare
siden sharia-lovgivningen ble innført for to år
siden, og at dette antagelig ikke er siste sak vi ser.

Jeg mener at det internasjonale samfunnet ikke
kan akseptere den grusomheten som begås mot kvinner i slike
samfunn. Safyia-saken er nå i ferd med å bli en
internasjonal symbolsak. Selv om vestlige regjeringer holder lav
profil, er internasjonal presse veldig opptatt av denne saken. Jeg
vil derfor fortsatt be om at Regjeringen utøver det skjønn
det måtte være å øve
press, uansett underhånden, i denne saken.

 Jeg skal ikke inngå i noen
definisjonsdebatt, men det er vel ikke helt tilfeldig
at steining på engelsk kalles for «biblical punishment».

Så vil jeg understreke at Norge
holder menneskerettighetsfanen veldig høyt, og statsråden
er blant dem som har gjort det. Er det ikke på tide
at vi for alvor tar opp den tramping på kvinners menneskeverd
og frarøving av menneskerettigheter som vi ser i stadig
flere land? Også fordi sharia-lovgivning sprer
seg, skjer jo dette i flere land. Vi ser at mannlige eliter bruker
religion og kultur som virkemiddel for sosial
kontroll med kvinner og tyr til grusomme overgrep. Jeg mener – og
jeg vet at statsråden er enig med meg i dette – at
man aldri kan være kulturrelative når
det gjelder menneskerettigheter. Jeg vil spørre statsråden
om det er slik at Regjeringen også i sitt internasjonale
menneskerettighetsengasjement vil intensivere arbeidet for å hindre
at slike dommer blir avsagt – altså at man forsøker å bedre
den generelle menneskerettssituasjonen for kvinner.

