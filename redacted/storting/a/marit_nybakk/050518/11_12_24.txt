  Først generelt: Det har i Oslo-regionen
vært viktig at kompetansearbeidsplasser var balansert mellom øst
og vest. Nå er det helt riktig, som statsråden
sier, at når det gjelder forsvarsarbeidsplasser
i sin alminnelighet, er de veldig jevnt fordelt i denne regionen
med til dels stor tyngde på Sessvollmoen
og Hauerseter, altså i nordre Akershus. Vi har også Kolsås, og
vi har Linderud og Oslo sentrum.

Men det var viktig for oss da vi behandlet
St.prp. nr. 42 for 2003-2004, å sikre at ledelsen
for den daværende planlagte driftsdivisjonen skulle forbli
på Kjeller. Nå forstår jeg også,
med utgangspunkt i det svaret som ble gitt til undertegnede den
2. mars, at man jobber ut fra en annen modell for Forsvarets logistikkorganisasjon
enn det Stortinget vedtok i desember 2003. Det statsråden
svarte den 2. mars, var vel at hun nå legger dette
fram som sak i statsbudsjettet for 2006. Men jeg vil i hvert fall
be om at man balanserer ut kompetansearbeidsplasser mellom øst
og vest så langt det lar seg gjøre.

