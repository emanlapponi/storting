 (ordfører for saken): Egentlig kunne vi ha diskutert disse to sakene i samme
                  debatt, fordi St.meld. nr. 40 ikke bare dreier seg om humanitær bistand, men også
                  om humanitært diplomati, humanitær politikk og humanitærretten. Det er faktisk
                  vanskelig å skille det som står i denne meldingen, fra den debatten vi nå har hatt
                  om stortingsmeldingen om utenrikspolitikk. Jeg skal likevel gå gjennom noen av de
                  områdene som er nevnt i meldingen, og det som innstillingen også slutter seg til. 

Jeg starter med å gjengi noe Erik Solheim har sagt, nemlig at humanitær bistand og
                  humanitært engasjement er nødvendig i krisesituasjoner, i sårbare stater, i
                  postkonfliktområder, ved naturkatastrofer. Politikk er likevel viktigst. 

Da Stortinget behandlet stortingsmeldingen om forebyggende humanitær bistand i
                  april i fjor, var en samlet utenrikskomité nettopp opptatt av sammenhengen mellom
                  nødhjelp, langsiktige bistandsprosjekter og utviklingspolitikk. 

Forebygging av humanitære katastrofer og krisehjelp er viktig for
                  fattigdomsbekjempelse og for å nå FNs tusenårsmål. Sårbarhet for humanitære
                  katastrofer og miljøødeleggelser er i stor grad synonymt med fattigdom. For å
                  skape utvikling må vi sikre at de enkelte lokalsamfunn er robuste. Samtidig er det
                  å nå tusenårsmålene også viktig for å forebygge kriser og humanitære katastrofer.
                  Det dreier seg om varige strukturelle endringer som forebygger katastrofer,
                  fjerner fattigdom og sikrer en bærekraftig utvikling. En viktig erkjennelse er at
                  samspillet mellom humanitær og langsiktig bistand er viktig. Men det er også
                  samspillet mellom bistand og viktige strukturelle utviklingsprosesser. 

Etter at Riksrevisjonen og kontrollkomiteen i Innst. S. nr. 150 for 2008–2009
                  påpekte disse sammenhengene, utdyper St.meld. nr. 40 den norske
                  engasjementspolitikken på det humanitære området som en del av en samlet utenriks-
                  og utviklingspolitikk. Komiteen understreker hvor viktig det er at land har
                  kapasitet til å beskytte sine innbyggere mot konflikt og krise og gi dem trygge
                  rammer for menneskelig og økonomisk utvikling. Som jeg sa i mitt innlegg i forrige
                  sak: Dessverre har humanitært arbeid, folkeretten og nødhjelp hatt svært så trange
                  kår i den senere tid. Det verste er kanskje det som skjer på Sri Lanka. I krigen
                  mellom regjeringsstyrkene og tamiltigrene ble det tamilske folket, inkludert
                  tigrene, regelrett slaktet ned. Bare historien vil fortelle hvorvidt dette
                  blodbadet var et folkemord. Regjeringen nektet FN og andre hjelpeorganisasjoner
                  adgang til området. Vi så noe av det samme under syklonen i Burma, der det brutale
                  militærregimet sa nei til utenlandsk humanitær bistand. Under andre
                  naturkatastrofer har vi faktisk sett at myndighetene ikke i tilstrekkelig grad har
                  bidratt til at befolkningen har fått den hjelpen de hadde behov for. Selv i New
                  Orleans var det dessverre en realitet. Samfunnssikkerhetssystemet i delstaten
                  virket ikke. Dette er alvorlig. 

Vårt utgangspunkt må være at humanitære verdier er universelle. Sårbare mennesker,
                  mennesker i nød, i krig og i konflikt har rett til å få nødvendig hjelp og rett
                  til å bli beskyttet mot overgrep. Men vi har dessverre flere eksempler i nyere
                  historie på at verdenssamfunnet, FN inkludert, har stått passive og
                  handlingslammet mens regimer har begått overgrep mot egen befolkning eller på
                  andre måter har bidratt til lidelser. 

Det var en milepæl for FN da toppmøtet i september 2005 vedtok Responsibility to
                  Protect. Vi har hatt en grundig debatt om dette vedtaket tidligere i forbindelse
                  med en interpellasjon fra representanten Vallersnes. Meldingen understreker at
                  enigheten om Responsibility to Protect reiser nye utfordringer når det
                  internasjonale samfunnet stilles overfor konkrete situasjoner der prinsippet viser
                  seg vanskelig å operasjonalisere. Det er likevel avgjørende at FN-vedtaket fra
                  2005 konsolideres og ikke undergraves. 

Gjennom å forplikte folkeretten må det etableres forpliktelser til å følge opp
                  intensjonene i praktisk handling. Kanskje trenger vi et nytt humanitært diplomati,
                  som meldingen spør om, om nødvendigheten av og retten til tilgang til nødlidende,
                  og sikkerhet for hjelpeorganisasjonene. 

Så kommer det også stadig nye grupper av sårbare mennesker – de som bor i
                  slumområdene rundt de store byene, eller rett og slett eldre mennesker uten
                  økonomisk sikkerhetsnett. I tillegg kommer klimaflyktninger, som ofte faller
                  utenfor de rettigheter og den assistanse som flyktninger har krav på i henhold til
                  FNs flyktningkonvensjon. Noen er internt fordrevne, andre oppfattes som migranter.
                  Det er viktig å drøfte den folkerettslige situasjonen for denne gruppen og sørge
                  for at de får den beskyttelsen som de har krav på. Komiteen gjentar derfor sin
                  merknad om klimaflyktninger fra april i fjor. 

Også jeg vil få understreke at flere kvinner enn menn rammes under katastrofer.
                  Flere kvinner enn menn dør faktisk i konflikter. Syv av ti som rammes av sult, er
                  kvinner. Kvinner og småjenter på flukt er særlig utsatt for vold og seksuelle
                  overgrep i forbindelse med væpnede konflikter. Siden flertallet av verdens fattige
                  er kvinner, er de også mer sårbare i katastrofesituasjoner. Dette gjelder faktisk
                  også i et rikt land som Japan – det var i hvert fall et rikt land. Under
                  jordskjelvet i Kobe i 1995 døde halvannen gang så mange kvinner som menn, fordi
                  eldre kvinner bodde i dårlige hus. Jeg viser for øvrig til den norske
                  handlingsplanen for å følge opp Sikkerhetsrådsresolusjon 1325, og til behandlingen
                  av kvinnemeldingen og utviklingsmeldingen. 

Så har jeg en liten oppfølging til det som Ågot Valle tok opp i forrige sak. Jeg
                  tror at når det gjelder Afghanistan, er det for det første helt vesentlig at de
                  styrkene som sendes ut, har skikkelig opplæring om resolusjon 1325. For det andre
                  tror jeg dette igjen understreker at vi må ha flere kvinnelige soldater og
                  offiserer i våre styrker i muslimske land. Dette gjelder ikke bare i Afghanistan.
                  Hvis vi f.eks. skulle gå inn i Darfur på et eller annet tidspunkt, er det helt
                  nødvendig også der. Det tar jo også 1325 til orde for. 

Til slutt: Meldingen utdyper og kvitterer ut Riksrevisjonens forvaltningskritikk
                  på dette feltet, bl.a. ved å vise til den femårige strategien som ble lagt fram i
                  september 2008. 

For øvrig – bare slik at det er sagt: En enstemmig komité slutter seg til de
                  humanitære prioriteringene som foreslås i meldingen. 

