 

(ordfører for sakene):

 Som presidenten sa, behandler vi meldingen om nordisk samarbeid og rapporten fra den norske delegasjonen til Nordisk Råd under ett. Jeg kommer derfor i det alt vesentlige til å konsentrere meg om stortingsmeldingen i bredden. Så vil representantene fra delegasjonen til Nordisk Råd etterpå ta for seg det parlamentariske samarbeidet i året som gikk. Jeg vil likevel få lov til å si innledningsvis at vi er ganske imponerte over rapporten fra Nordisk Råd og synes at det parlamentariske samarbeidet i Norden fungerer veldig bra.




Så har jeg lyst til å si at stortingsmeldinger ikke alltid er det mest spennende man leser. Men St.meld. nr. 41 er faktisk spennende, fordi det nordiske samarbeidet for øyeblikket er inne i en veldig dynamisk periode, enten det dreier seg om Ministerrådets arbeid, om Regjeringens aktive utenrikspolitikk eller om parlamentarikersamarbeidet i Nordisk Råd.




I begynnelsen av oktober var utenriksministeren i Bodø sammen med sine kollegaer fra Sverige og Finland. Der diskuterte ministrene samarbeid om utenriks- og sikkerhetspolitikk. De var sågar ved Landsdelskommando Nord-Norge der de ble orientert om utviklingstrekk og utfordringer i nord. Det er ikke så veldig mange år siden dette ville ha vært helt umulig. Men de tidligere sikkerhetspolitiske skillelinjene mellom Norge, Sverige og Finland er i dag «et samarbeidsrom av muligheter» – som Jonas Gahr Støre uttrykte det i et foredrag for noen dager siden – et møte mellom NATO og EU i felles geografi og internasjonalt utsyn.




Det var først på midten av 1990-tallet at utenriksministeren og forsvarsministeren fra formannskapslandet i Nordisk Ministerråd kunne gi Nordisk Råd en redegjørelse. Selv satt jeg i Nordisk Råd fra 1997, og det var nytt og spennende det som da begynte å skje, med at man også kunne drøfte sikkerhetspolitiske spørsmål.




Nå deltar Norge i EUs «battlegroups» under svensk ledelse. Både Sverige og Finland har PfP-status i NATO og deltar i NATOs operasjoner. Både Norge og Danmark har undertegnet et Memorandum of Understanding med Island om sikkerhetspolitikk etter at amerikanerne trakk seg ut fra Keflavikbasen på relativt kort varsel. Samarbeidet med Island dreier seg stort sett om å overvåke havområdene, med tanke på en kraftig økning av oljefrakt og annen sivil trafikk.




Det økende nordiske samarbeidet er naturligvis fokusert på vår nordområdepolitikk: politisk dialog, næringslivssamarbeid, felles arenaer og nettverk for forskning og kompetanseutvikling og som sagt utenriks- og forsvarspolitikk. I juni skjedde to viktige ting: et ministermøte om Østersjøsamarbeidet i Malmø og et møte i Tromsø der både Sveriges utenriksminister og næringsminister deltok sammen med en tung næringslivsdelegasjon.




Norge har for tiden formannskapet i Arktisk Råd og i Den arktiske parlamentariske komite. Etter oss følger Danmark og Sverige. På grunn av sin sammensetning er disse organene helt vesentlige for å håndtere klimautfordringene i arktiske områder. På ministermøtet i Arktisk Råd i oktober 2006 var det enighet om å fortsette arbeidet med å hente inn kunnskap om klimaendringene. Norge har foreslått et prosjekt for vurdering av status for og konsekvenser av klimaendringene i nord. Nå i helgen hadde Den arktiske parlamentariske komite møte i Ottawa i Canada. Det får vi sikker høre mer om senere i debatten. Det er viktig for oss å ha med parlamentarikere også fra land som Canada og USA når det gjelder utvikingen av de foruroligende klimaendringene for miljøet i arktiske områder. Det gjelder for så vidt også Russland, men Canada og USA er viktige. Derfor drar utenrikskomiteen til Canada til våren.




I 1997 lanserte Finland begrepet «EUs nordlige dimensjon». Både Nordisk Råd og Nordisk Ministerråd engasjerte seg raskt for å bidra til å fylle EUs nordlige dimensjon med innhold. Men i EU har det vært mye om og men – og fram og tilbake – om den nordlige dimensjon. Nå har Finland på nytt vært drivkraft og pådriver for den nye nordlige dimensjonen, som trådte i kraft 1. januar i år. Betydningen av at Norge, Island og Russland nå deltar som likeverdige partnere med EU i Den nordlige dimensjon kan ikke overvurderes. I dette arbeidet bør også Barentssamarbeidet og bilateralt samarbeid mellom Norge og Russland trekkes inn.




Under Nordisk Råds sesjon i fjor skapte nyordningen med et nordisk toppmøte en interessant debatt. Temaet var «Utvikling av Norden som global vinnerregion». Jeg synes at man her bør nevne fokuseringen på den nordiske velferdsmodellen som en viktig konkurransefaktor for vekst og næringsutvikling. Jeg vil også legge til at det ble lagt veldig stor vekt på forskning og innovasjon på akkurat dette toppmøtet. Den norske statsministeren la i tillegg stor vekt på det å ta globalt ansvar og stilte seg positiv til å opprette et nordisk globaliseringsråd.




La meg også understreke betydningen av nordisk samarbeid for å bekjempe trafficking og prostitusjon. Det er nødvendig med felles nordiske tiltak overfor de land som er leverandører av prostituerte til Norden, og de befinner seg dessverre også i våre nærområder. Dette samarbeidet må også gå nye veier. EU må i mye sterkere grad enn i dag sørge for felles bestemmelser og tiltak i de enkelte medlemsland. Vi skal huske på at menneskehandelen er vår tids slavehandel og representerer de negative sidene – hvis det går an å si det slik – ved de nye åpne grensene. Menneskehandel har faktisk det siste året passert både narkotikaomsetning og våpenhandel som inntektskilde for internasjonal mafia. Vi må komme dette til livs, med alle de virkemidler vi har til rådighet også i det nordiske samarbeidet.




Jeg legger også vekt på dette fordi det rundt hjørnet her «jobber» østeuropeiske jenter som ikke aner noe om vår velferdsmodell, som ikke kjenne Nordmarka eller fjordene våre, men som er slaver delvis i leilighetsbasert prostitusjon. Gutter fra videregående skoler i Oslo debuterer i økende grad seksuelt med prostituerte. Dette er nedverdigende. Det er et tilbakeslag for norsk likestillingspolitikk og et tilbakeslag når det gjelder synet på kvinner og kvinnekroppen.




Det gjøres mye bra her i Norge, og det vil komme flere tiltak. Det gjøres mye bra både i det interne politiarbeidet og internasjonalt for å bekjempe trafficking. Men vi må ha et enda sterkere internasjonalt samarbeid. Så ære være representantene i Nordisk Råd for de initiativene som der er tatt for å bekjempe trafficking også fra Nordisk Råds side.




