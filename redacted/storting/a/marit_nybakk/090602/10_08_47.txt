 (ordfører for sakene): Jeg var tidligere i år på besøk i Kroatia sammen med en gruppe fra NATOs parlamentarikerforsamling. Vi var 25. mars til stede i det kroatiske parlamentet da de fattet vedtak om å tiltre traktaten for det nordatlantiske området av 4. april 1949, som det heter – dvs. bli medlem av NATO-alliansen.


Innlemmelsen av Albania og Kroatia i NATO understreker og bekrefter at Balkans framtid ligger innenfor et euroatlantisk samarbeid og en transatlantisk sikkerhetsarkitektur. Stabilitet og utvikling, ikke bare i Kroatia og Albania, men på hele Vest-Balkan, betinger en euroatlantisk integrering, en tilnærming til både EU og NATO.


Etter Berlinmurens fall har både EU og NATO spilt en viktig rolle for å sikre en demokratisk utvikling i Øst-Europa og på Balkan. La meg legge til at NATOs rolle ofte er undervurdert, men gjennom Partnerskap for fred-programmet og Membership Action Plan har NATO etter 1999 bidratt til å stabilisere skjøre demokratier i postsovjetiske områder og i tidligere Øst-Europa.


NATO har bidratt til å bygge bærekraftige og demokratiske strukturer i Sentral- og Øst-Europa. Slik bidrar alliansen til utviklingen av et stabilt Europa som samlet kan møte nye sikkerhetsutfordringer.


Vi har senere i dag en interpellasjonsdebatt om Russlands sikkerhetspolitikk. For Norge er forholdet til Russland viktig. Mange av de utfordringene vi møter i nord, kan bare løses gjennom russisk medvirkning og engasjement. For oss er det derfor av stor betydning at NATO-Russland-rådet fungerer. Det er positivt at kontakten nå er gjenopprettet, det samme gjelder NATO-Russland-komiteen i NATOs parlamentarikerforsamling, der russerne nå var på sesjonen i Oslo for en uke siden.


Det har vært to avgjørende toppmøter i alliansen – i Bucuresti i fjor og 50-årsjubileet i april i år. Jeg vil berømme Regjeringens aktive arbeid i forkant av Bucuresti-møtet for å få til forpliktende formuleringer om våpenkontroll, nedrustning og ikke-spredning i sluttdokumentet. Det spennende med toppmøtet i år var beslutningen om å utarbeide et nytt strategisk konsept. I den prosessen er det viktig at også NATOs atomvåpenstrategi tas opp.


Stortinget har nettopp avsluttet en svært vellykket vårsesjon i NATOs parlamentarikerforsamling. La meg få gi ros for den fantastiske jobben ansatte fra Stortinget gjorde for å få dette arrangementet til å fungere. I tillegg til internasjonalt sekretariat vil jeg berømme sikkerhetskorpset, betjentkorpset, hustrykkeriet og IKT-avdelingen, og det er mange andre. Det ble gjort en fantastisk jobb borte i Folkets Hus, som altså i fem dager huset NATOs parlamentarikerforsamling, og sågar NATOs råd – siste dagen – og NATOs generalsekretær. Det var det største arrangementet Stortinget noensinne hadde hatt, og det skal bli spennende å se hva som skjer når OSSE står for tur.


Jeg tror det er politisk viktig at NATOs prioriteringer også har en parlamentarisk forankring. NATO PA fatter vedtak og gir anbefalinger til NATOs råd og regjeringer.


Dessverre er det også i år grunn til å bemerke den tunge mannsdominansen i forsamlingen. Det gjorde jeg også i fjor. Det sterke underskuddet på kvinner skaper et demokratisk underskudd i NATOs parlamentarikerforsamling. Dette merkes faktisk både i tillitsverv, i ledelse og i komiteer. Jeg mener det også er viktig når Stortinget til høsten skal oppnevne en ny delegasjon, at kvinnerepresentasjonen fra vår side er sterk, og uansett øker.


Eirin Faldet hadde her overtatt presidentplassen.


