  Jeg tillater meg å stille følgende
spørsmål til samferdselsminister Dag Jostein Fjærvoll:

«Vegvesenet i Aust-Agder har søkt
Vegdirektoratet om tillatelse til å sette opp en såkalt «enkel
svensk midtrabatt» på E18 ved Rannekleiv – Temse,
og har også søkt om dekning av utgifter til arbeidet
på 15 mill. kroner. Søknaden ble sendt i august
1999, men de har ennå ikke fått svar fra Vegdirektoratet.

Hva er statsrådens holdning til denne
søknaden, som kan være et viktig tiltak for å bedre
trafikksikkerheten?»

  Jeg takker samferdselsministeren for svaret.
Statsråden har selv vært en frontfigur når det
gjelder å framheve trafikksikkerhet som et satsingsområde
framfor å bygge nye veier. 

E18 fra Oslo til Stavanger har svært
stor trafikktetthet og har dessverre en tragisk rekord i antall
dødsfall i trafikken. Den rekorden ligger i Aust-Agder.
Denne veien bør nå prioriteres i forhold til ulykker
som kan forebygges. Frontkollisjoner er nesten den største
ulykkesårsaken. Dette kan best forhindres ved en fysisk
midtrabatt. E18 kan bli et godt forsøksprosjekt, der den
fysiske midtrabatten inngår som en del av et slikt prosjekt.
I Aust-Agder har vi hatt et forsøk med nedsatte fartsgrenser
uten økte fartskontroller, uten at det har ført
til gunstigere statistikk når det gjelder antall dødsfall.
Vi kan øke forsøksverdien ved å legge
til rette for en forenklet midtrabatt og gjøre våre
egne forsøk for økt trafikksikkerhet.

Når vil samferdselsministeren komme
tilbake til saken, og vil han være villig til å prioritere
sikkerheten på E18?

