 Jeg tillater meg å stille følgende
spørsmål til barne- og familieministeren:

«Vi har i den senere tid fått
urovekkende meldinger om hvordan barn og unge blir behandlet og
får mangelfull behandling i private barnevernsinstitusjoner.

Hva vil statsråden gjøre
for å bedre denne situasjonen for noen av våre
mest utsatte barn?»

  Jeg takker statsråden for svaret.
Det var et godt og gjennomarbeidet svar, og mange av de tankene
jeg var ute etter, kom fram der.

Men de sakene jeg har referert til, er ikke
gamle. Og på tross av alle de gode kontrollinstansene som
skal være på dette området, skjer det
altså allikevel. Ved en barnevernsinstitusjon i Aust-Agder
fikk en 14-åring tak i skytevåpen. Ifølge
avisene fikk han våpentrening, og han skjøt og
såret en ansatt i institusjonen alvorlig med et 22 kaliber
salonggevær. 

Det er uakseptabelt at det finnes våpen
i barnevernsinstitusjoner. Gutten er plassert i institusjon bl.a.
for gjentatte ran av eldre kvinner i Oslo. Tidligere i år
ble en ansatt i en annen institusjon stukket med kniv.

Hva vil statsråden gjøre
for å få kontroll over behandlingstilbudene i
private institusjoner slik at en på en mye bedre måte
kan sikre kvaliteten på dette tilbudet?

