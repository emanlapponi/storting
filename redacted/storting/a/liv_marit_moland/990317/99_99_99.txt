   Jeg tillater meg å stille følgende
spørsmål til barne- og familieminister Svarstad Haugland:

«I regi av enkelte krefter i reklamebransjen
er det blitt arrangert konferanser med det siktemål å utarbeide
reklamestrategier rettet mot barn. I dag finnes det reguleringer
på reklame rettet mot barn i etermediene, men ikke i pressen for øvrig.

Hva vil statsråden gjøre
for å beskytte forsvarsløse barn mot reklame,
og vil et eventuelt forbud i dags-/ukepresse og kringkasting
bli vurdert?»

  Jeg takker statsråden for svaret.
Jeg var veldig fornøyd med svaret. Det var svært
positivt. 

Ifølge en spørreundersøkelse
4 Fakta har gjort for organisasjonen Framtiden i våre hender,
svarer 62 pst. av befolkningen at de ikke godtar reklame
rettet mot barn og unge. Noen få i reklamebransjen skyr
ikke noe middel for å manipulere i reklamen. Noen ønsker å tøye
grensene overfor barna, mens derimot et flertall heldigvis ønsker å beskytte
barn mot en uheldig og aggressiv reklame. Barn har begrenset mulighet
til å skille reklame fra virkelighet, og denne reklamen
har derfor stor påvirkningskraft overfor barna.
Det er et gledelig sunnhetstegn for reklamebransjen at bare 15 reklamefolk
meldte seg på en konferanse i Oslo som hadde til hensikt å se
på bransjens mulighet til å påvirke barns
kjøpelyst. 

I og med statsrådens positive svar,
har jeg ikke noe oppfølgingsspørsmål,
for mitt spørsmål gikk på konkrete tiltak
og et ønske om å få lagt dette fram for
Stortinget.





                

