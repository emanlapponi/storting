 Denne debatten er fremme fra tid til annen, og det debatten egentlig dreier seg om, er om man stoler på den lovgivningen som Konkurransetilsynet er satt til å håndheve, og om den er god nok. Jeg stiller meg følgende spørsmål: Vil Morten Lund ha konkurranse, og i så fall hvilken form for konkurranse?




De såkalte lavprisbutikkene er i sterk vekst og utgjør nå en stor del av markedet. Jeg vil fastslå at jeg ser positivt på resultatene konkurransen i dagligvaremarkedet har gitt så langt. Kjededannelsene har medført sterkere konkurranse i et dagligvaremarked med betydelig konsentrasjon på produsentsiden. Dette har gitt lavere priser. Arbeiderpartiet ser også at for stor makt og monopoltilstander fra kjeder både hva gjelder produsent- og detaljleddet er betenkelig, men samtidig mener vi at det er Konkurransetilsynets oppgave å overvåke dette.




Uten at det står i interpellasjonen, har jeg en anelse om at denne debatten er kommet på bakgrunn av diskusjonene mellom Rimi-Hagen og landbruksorganisasjonene. Derfor har jeg også en følelse av at bekymringen for forbrukerne er et skalkeskjul mer enn et oppriktig ønske om å utvide tilbudet til forbrukeren. Det kan stilles spørsmål om den tilnærmede monopolsituasjonen man har gjennom bl.a. meierisamvirket, er til det beste for forbrukerne. Konkurransen fra Synnøve Finden har ikke akkurat vært applaudert fra landbruksorganisasjonenes side, og jeg tror heller ikke Morten Lund i denne interpellasjonsdebatt vil snakke Synnøve Findens sak hva gjelder like konkurransevilkår og forbrukernes etterspørsel etter hennes produkter.




Hvis det er slik at Morten Lund mener at konkurranselovgivningen og Konkurransetilsynet ikke fungerer etter intensjonen, vil mitt råd være: Ta kontakt med egen regjering, slik at eventuelle skjevheter kan rettes opp gjennom en lovendring i Stortinget eller ved at Konkurransetilsynet blir tilført økonomiske ressurser. Til nå har sentrumsregjeringens svar vært budsjettkutt og sentralisering av Konkurransetilsynet.




