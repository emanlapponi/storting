(ordfører for saken):

 Tidligere stortingsrepresentant og krigsfange Osmund Faremo får etter sin død oppfylt en av sine store visjoner: et informasjonssenter om krigsårene 1940-45 og et senter for konflikthåndtering i det gamle Gestapo-hovedkvarteret Statsarkivet i Kristiansand. 




St.prp. nr. 43 for 1999-2000 behandler vederlagsfri overdragelse av det gamle Statsarkivet i Kristiansand til Stiftelsen Arkivet, etter et lokalt initiativ. Regjeringen har stilt som forutsetning at det foreligger konkrete kostnads- og finansieringsplaner når det gjelder rehabilitering og drift av bygningen. Det er videre en forutsetning at bygget tilfaller staten dersom stiftelsen ikke lykkes med sin etablering. Stiftelsen har vist at den er i stand til å ivareta bygningen med hensyn til drift, rehabilitering og vedlikehold. Vi vil derfor anbefale at eiendommen overdras vederlagsfritt til stiftelsen. 




Eiendommen ble i 1997 taksert til 3,3 mill. kr. Opprusting av eiendommen er kalkulert til 10,4 mill. kr. Forsvaret har verken kapasitet eller økonomi til å overta bygningen, og stiftelsen har heller ikke økonomi til å kjøpe bygget. Komiteen anbefaler derfor enstemmig at det gamle statsarkivet overdras vederlagsfritt til stiftelsen. For å betjene lån til oppussing vil deler av eiendommen bli leid ut. Leieinntektene er beregnet til ca. 470 000 kr pr. år. Det er også i rimelig grad dokumentert at stiftelsen kan ivareta eiendommen og drive den etter formålet, og stiftelsen er sterkt forankret i det lokale miljøet.




Jeg vil derfor anbefale komiteens enstemmige innstilling i denne saken. 




