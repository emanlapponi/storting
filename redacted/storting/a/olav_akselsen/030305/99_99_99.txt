 Eg har følgjande
spørsmål til nærings- og handelsministeren:

«Det er framsett påstandar
om at det statlege investeringsselskapet Argentum AS sine høge
avkastningskrav resulterer i at det er urealistisk å bruke
midlane slik intensjonane med opprettinga av Argentum er.

Kva er statsråden sitt syn på dette?»

 Dei pengane staten brukar på den måten,
må sjølvsagt forvaltast på ein måte
som skapar verdiar også for staten. Likevel
er det slik at denne problemstillinga har to sider. Det eine
er om det faktisk er slik at det avkastingskravet som er sett, verkar
til å motverka dei andre ønska eller
målsettingane for fondet, og det andre er om
statsråden eventuelt ønskjer å gjera noko med
det. Så vidt eg skjønar, er han tilfreds med dagens situasjon.
Dei signala eg har fått, er at det trass i den største
skatteletten nokosinne i dag er vanskeleg å få fram
nødvendig ny, privat kapital. Det er derfor behov for dei
statlege verkemidla me har. Eit av siktemåla med at staten
skulle skyta pengar inn i Argentum, var at ein skulle auka
tilgjengelegheita til risikokapital. Tilbakemeldinga frå marknaden
er at risikoen i dag er for høg, og dermed er det ikkje
kapital tilgjengeleg for gode prosjekt.

 Eg tolkar statsråden slik at dette ikkje
står høgt på hans agenda. Eg vil likevel
spørja han om Stortinget vil få ei ny moglegheit
til å vurdera desse ulike avkastingskrava når
han skal leggja fram verkemiddelmeldinga, slik at Stortinget òg
får høve til å revurdera det
som er sagt i tilknyting til opprettinga av dette selskapet.

