 Eg er sjølvsagt glad for at ministeren
har snakka med sin spanske kollega. Ein skal ikkje undervurdera
verdien av slike samtalar. Likevel er det jo
slik at det er komme påstandar om at her skjer det
ulovleg subsidiering. Me er gjennom EØS- avtalen ein del av det
indre regelverket til EU
som gjer at me har moglegheit til å bruka
det på ein mykje sterkare måte enn det
som kan komma fram gjennom ein slik samtale.

På bakgrunn av dei opplysningane som
kom fram i TBL-undersøkinga, vil eg igjen spørja:
Meiner ministeren at ein frå norsk side har gjort det som
kan gjerast i dette tilfellet, eller vil ein i endå sterkare
grad pressa på EU-systemet for å få i
gang ei undersøking av kva som er dei faktiske forholda
knytte til dette? Dette er avgjerande viktig, spesielt
i ein periode der me veit at norske
skipsverft har store problem med ordrebøkene
sine.

