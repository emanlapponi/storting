 (ordfører for saken): En enstemmig kommunal- og forvaltningskomité står bak
            innstillingen og slutter seg til Regjeringens forslag om å utvide Husbankens låneramme
            for 2009 med 2 milliarder kr, til totalt 16 milliarder kr. 

Det har vært stor etterspørsel etter husbanklån i hele 2009. I statsbudsjettet for i år
            ble det opprinnelig vedtatt en låneramme på 12 milliarder kr. Den ble utvidet til 14
            milliarder kr i tiltakspakken mot finanskrisen som ble lagt fram i januar. Ved utgangen
            av 3. kvartal var 90 pst. av den nye lånerammen brukt opp. 

Husbanken har en viktig rolle i å formidle startlån til vanskeligstilte på
            boligmarkedet, lån til barnehager og grunnlån til nye eller utbedring av eksisterende
            boliger. 

Den økte låneaktiviteten i regi av Husbanken har flere positive effekter. Kommunene har
            i år i større grad enn tidligere år benyttet seg av anledningen til å ta opp startlån,
            sannsynligvis fordi private banker fortsatt er mer tilbakeholdne med å gi lån til nye
            boligprosjekter enn de var før finanskrisen. Ved utgangen av september var økningen i
            antall startlån på 17 pst. Det innebærer at kommunene tar ansvar og bistår personer som
            har problemer med å etablere seg i boligmarkedet eller trenger refinansiering fordi de
            står i fare for å miste boligen. 

For å få lån i Husbanken må boligene tilfredsstille krav til universell utforming og
            miljø. Dette tjener både den enkelte boligkjøper og samfunnet over tid. Det er gledelig
            at så mange boligprodusenter nå tilpasser seg de nye kvalitetskravene. Det gjør
            boligmassen mer bærekraftig og gir flere boliger som kan brukes av alle. 

På bakgrunn av det store antallet barnehager som er bygd de siste årene, hadde
            Husbanken forventet en nedgang i etterspørselen etter lån til barnehager i år. Det har
            ikke skjedd. Det betyr at det fortsatt bygges et stort antall barnehager. 

I en periode med store utfordringer for byggenæringen spiller Husbanken en viktig rolle
            i å holde aktiviteten og sysselsettingen oppe. Økningen i Husbankens låneramme er
            mottatt med glede i Byggenæringens Landsforening og bransjen for øvrig. 

En enstemmig komité bidrar i dag til at vi får brukt Husbanken som et verktøy i
            motkonjunkturpolitikken. Det er spesielt gledelig at høyrepartiene er med på dette.
            Hadde Husbanken vært privatisert, slik enkelte har tatt til orde for, hadde vi ikke hatt
            denne muligheten. 

Så sent som i 2003 advarte daværende kommunalminister Erna Solberg mot å bruke
            Husbanken til å motvirke nedgangskonjunkturer. – Dersom Husbanken benyttes på denne
            måten, kan den forsterke negative spiraler og føre flere ut i økonomisk krise, sa Høyres
            leder den gang. Det vi nå ser, er at Husbanken bidrar til nøyaktig det motsatte. 

