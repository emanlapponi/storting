 Jeg må si at jeg er glad for at statsråden jobber med dette. Her har man jo faktisk en mulighet til å få igjennom en sak i Stortinget som har betydning for mange forbrukere – og som vel egentlig ligger midt i kjerneområdet for Fremskrittspartiet, ved at man ønsker å bedre konkurransesituasjonen.


Jeg har registrert at statsråden også har vært i London og sett på hvordan man rigger opp en del av – jeg holdt på å si – rammeverket rundt dem som forhandler matvarer, og dagligvarekjeder, slik at man kanskje kan komme i en situasjon hvor man i hvert fall forhindrer uheldige konkurransesituasjoner. Dette er, som statsråden har sagt, noe vi har vært opptatt av i mange år. Det var jo bakgrunnen for Steensnæs-utvalgets og Hjelmeng-utvalgets arbeid, som har resultert i et forslag til lov om god handelsskikk, et forslag som etter mitt skjønn lå helt gryteklart. Jeg må bare understreke at jeg mener at det ikke er tilstrekkelig, men det ville være et viktig bidrag. Så jeg vil spørre statsråden om hun ikke nå snart kommer med et forslag til lov om god handelsskikk.


