 Jeg får jo takke for at statsråden møter i Stortinget og svarer på spørsmål, men dette er mildest talt et svar som ikke sier noen ting. En av grunnene til at spørsmålet må gjentas, er jo nettopp behovet for å gjøre noe inn mot den situasjonen vi har sett i dagligvarebransjen. Dette er også et ønske fra Arbeiderpartiet, men jeg tror det er flere i denne sal som faktisk ser dette behovet. Det overrasker meg litt at ikke statsråden i større grad – utover det å anklage dagligvarekjedene for å ta for høye priser – leverer politisk, når man sitter i en regjering som smykker seg med at man skal ha gjennomføringskraft. Noen tanker rundt hvordan man faktisk bedrer konkurransesituasjonen, må jo statsråden ha gjort seg, når man ser hvordan utviklinga går.


