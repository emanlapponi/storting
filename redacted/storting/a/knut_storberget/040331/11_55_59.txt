 Dette er en spennende debatt. Jeg er glad for
at justisministeren for så vidt imøteser den muligheten
vi får i Stortinget senere, for vi trenger en bredere debatt
og mer tid i forhold til dette.

Jeg vil samtidig understreke og utfordre
justisministeren i forhold til det som var intensjonen i politireformen, nettopp
det at politiet skulle komme nærmere
befolkningen. Så opplever vi at den beredskapen og den
tilstedeværelsen som man har bl.a. i Hedmark, faktisk er
blitt betydelig svekket. Etter kl. 16 er det nærmest
umulig å møte en polititjenestemann
på politistasjonen, enten det er i byer som Elverum
og Kongsvinger eller andre
steder. Det er klart at folk reagerer på det, for en del
av polititjenesten er faktisk å skape trygghet og å vise
lokalbefolkningen at man er til stede, ikke bare å oppklare
saker og ha rask saksbehandling. Det er der jeg mener
at politisk ledelse i Justisdepartementet i mye større
grad burde ha gått inn og sagt at når vi har en
så viktig reform på trappene og skal gjennomføre
den, er det viktig at vi ikke taper den nærheten.

