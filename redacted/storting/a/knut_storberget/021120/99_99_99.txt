 «Kriminalitet knyttet til skjenkestedene
ser ut til å være svært omfattende
og variert. Ulovlig kjøtt og sprit, dårlige hygieniske
forhold, konkursrytteri, avgiftsunndragelser, brudd på arbeidsmiljøloven
og mye voldskriminalitet
i og rundt skjenkestedene er ikke lenger uvanlig.

Vil statsråden ta særskilte
initiativ rettet mot denne bransjen som gjør
det lettere å offentliggjøre disse stedene og
senere frata rettigheter til skjenking og drift?»

 Jeg takker for svaret.

Når man får de beskrivelsene
man har fått de siste dagene om forhold som for så vidt også har
vedvart over lengre tid, er det spørsmål
om det overfor bransjen er tilstrekkelig med bare samtaler
for å rydde opp i dette. Min etterlysning etter
initiativ fra justisministeren er nettopp basert
på at hvis vi skal kunne klare å forebygge kriminalitet,
må vi ikke bare reagere
med strenge straffer og mye politi når kriminalitet har
oppstått. Jeg tror kanskje at noe av det viktigste
justisministeren nå kan gjøre, nettopp
er å se på skjenkestedene, særlig i de
større byene. Vi ser en del vold, vi ser ofte
en del brudd på regelverk, og vi ser en del hvitvasking,
som det absolutt er grunn til å gjøre noe med,
noe mer enn samtaler med bransjen. Jeg etterlyser egentlig justisministerens
initiativ i forhold til tiltak, i forhold til
struktur. Kan man gjøre noe for bl.a. å begrense
antall steder og skape strengere regelverk som kanskje gjør
at det er de seriøse som får drive i bransjen og ikke
de useriøse?

 Det er jo et paradoks at man sier
at regelverket for så vidt
er godt nok, men samtidig ser det ut til, ifølge dagens
aviser og aviser fra tidligere, at det offentlige har nølt
med å offentliggjøre de bedriftene som driver
ulovlig. Man nøler med å trekke tilbake skjenkebevilling,
sjøl om man skjenker ulovlig sprit, og man får
lov til å skjenke de øvrige varer. Og man nøler med å bruke
sanksjonsmidlene som ligger i loven. Det er derfor jeg mener
at vi som politisk myndighet og justisministeren som ansvarlig
på dette feltet i forhold til kriminelle handlinger nettopp
bør gjøre lovverket slik at det faktisk blir brukt,
og at man får en effektiv forvaltning.

Det blir sagt at en bevilling skal være
lett å få og lett å miste. I kjølvannet
av dette ser vi at en bevilling er lett å få,
men svært vanskelig å miste,
og at sanksjonsmidlene faktisk ikke virker. Det krever
ekstraordinære tiltak etter min mening.

