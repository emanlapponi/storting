 «Forbruker-rapporten rapporterer om
at de nye rettighetene vedtatt i loven om forbrukerkjøp
er helt ukjente for mange. Særlig ansatte i butikker er
ukjente med de nye reglene om reklamasjon, erstatningsgjenstand
og krav til reparasjon.

Hva vil statsråden foreta seg for
at loven blir effektiv og ikke bare forblir
en samling ukjente bestemmelser?»

 Jeg tror det er veldig viktig og avgjørende
at man nettopp tar det initiativet som signaliseres mot
slutten av statsrådens svar. Jeg takker for øvrig for
svaret.

Denne loven må ikke få satt
seg, slik som den gamle forbrukerkjøpsloven fikk. Gjennom
en årrekke var det en stor avstand mellom det både
selger og kjøper visste om de rettighetene man hadde, og
de rettighetene som faktisk lå i den gamle lovgivningen.
Nå har vi fylt på med nye, gode rettigheter
for forbrukerne både i forhold til erstatningsgjenstand,
i forhold til rett til å heve kjøpet,
i forhold til spørsmål om bytterett ved mangel,
og ikke å forglemme i forhold til reklamasjonsfristene.
Her tror jeg faktisk den politiske ledelse i Justisdepartementet
må ta initiativ også utover
det som nå sies om foredrag og internettsider.
Man trenger en kampanje i forhold til de nye rettighetene som forbrukere
har fått, som når mye bredere enn det handelsstandsforeningen
i Ålesund og en del andre mer begrensede fora gjør.

Mitt spørsmål er: Vil justisministeren
ta initiativ til slike brede informasjonstiltak
vedrørende den nye loven?

 Når det gjelder denne loven, skal
den virke i et marked hvor vi stadig møtes med hardere
markedsføring – store «boards» om alle
de gode tilbudene og all fortreffelighet, men man informeres
aldri om de rettighetene man har når det går
galt. Det er derfor jeg mener Justisdepartementet, og
for så vidt den politiske ledelse, bør ta initiativ
til en mye bredere kampanje rundt dette. Og et tips: Ta initiativ
til å vurdere om ikke bransjeorganisasjonene
nå bør innføre en slags informasjonsseddel
for de varene som selges – over en verdi på f.eks.
5 000 kr – hvor man informeres helt konkret
om hvilke rettigheter man har, slik man er pålagt ved en
del andre typer kjøp. For det er grunn til å ta
det på alvor. Vi vet bl.a. at forbrukerkjøpsdirektivet
som EU har vedtatt, som vi er forpliktet etter, og som er en del
av bakgrunnen for denne loven, pålegger nasjonale myndigheter
informasjonsplikt vedrørende denne type lovgivning.

