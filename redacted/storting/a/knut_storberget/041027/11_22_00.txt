 Da vil jeg gjerne få lov til å invitere
kulturministeren til åpningskonserten på neste
festspill! Der har jeg antakelig to billetter, hun skal få en
av dem. Og jeg er sikker på at hvis hun har anledning,
vil hun være med meg.

Det er på det rene at et sterkt mindretall
i Stortinget, Arbeiderpartiet, Sosialistisk Venstreparti og Senterpartiet,
ved behandlingen av kulturmeldingen og også ved de siste
budsjettene faktisk har vært innstilt på og har
syntes at det er viktig nå å gi Festspillene i
Elverum en slik status.

Jeg må si: Én ting er de
geografiske argumenter, som jeg skjønner man bør
tone ned i forhold til dette, men det er helt åpenbart
at innlandet og de kulturaktiviteter som skjer nettopp i innlandet,
trenger å bli styrket. Ser man på dem som har
fått knutepunktstatus, synes jeg vel på mange
måter at statsråden i hvert fall ikke bare bør
inviteres til å delta på åpningskonserten,
men kanskje også bør ha et årvåkent
blikk i forhold til mulighetene for at festspillene faktisk skal
kunne få knutepunktstatus.

Mitt spørsmål blir i denne
siste runden: På hvilket tidspunkt ser statsråden
det som mulig å få en nyere og bredere vurdering
i forhold til om festspillene og eventuelt andre skal kunne få knutepunktstatus?

