 «En modig 16 år gammel jente fra
Tynset har anmeldt åpenbart straffbare forhold. Hun har
fram til i dag blitt mobbet med vold og verbale utfall i skolen,
uten voksensamfunnets inngripen. Etter summarisk etterforskning,
og uten å ta kontakt med jenta, henla politiet
i Hedmark saken (nr. 4457/0-10). Jenta ble varslet av media
om utfallet.

Synes statsråden mobbede ungdommer
i dag får god nok oppfølging av politiet, og er
straffebudene for de voksnes unnlatelse til å gripe inn
god nok?»

 Jeg takker for svaret.

I forrige uke kunne vi lese
i Nordlys at Ina på 13 år måtte legges
inn på sykehus på grunn av mobbing.
Vi har lest i Dagsavisen om Lars på 23 år som
har rømt landet. Det er mange slike episoder, og jeg har
inntrykk av at slike episoder ikke har nevneverdig vekt
i forhold til den øvrige debatten om barne- og ungdomskriminalitet.

Mitt spørsmål til justisministeren
er faktisk ikke hvordan rettstilstanden er i dag, men
om justisministeren vil bidra til å klargjøre
ansvarsreglene, slik at vi får et klart ansvar, og igjen
slik at vi også får aktivitet. For jeg
er av den oppfatning at den manglende aktiviteten vi ser fra voksensamfunnet,
nettopp skyldes at vi har en uklar rettstilstand
om ansvarsforholdet.

 Jeg takker for svaret.

Jeg er for så vidt glad for at vi
er enige om situasjonsbeskrivelsen, men det hjelper jo ikke
de barna som rammes av dette. Dette er den alvorligste formen for
barne- og ungdomskriminalitet, selv om vi ikke kan belegge
det med straff for mange av dem. Man skaper også grobunn for
en annen type kriminalitet.

Spørsmålet er jo nå egentlig
om justisministeren vil ta et initiativ for å klargjøre
bl.a. straffereglene i forhold til dette. Det syns jeg vi burde
kunne få et svar på, og også på det
spørsmålet som er reist i kjølvannet
av disse mobbesakene, spørsmålet om f.eks. erstatningsordningen, mulighetene
for rehabilitering i forhold til de ofrene som allerede er der.
Vil justisministeren foreta seg noe i forhold til å bedre
erstatningsordningene for disse?

