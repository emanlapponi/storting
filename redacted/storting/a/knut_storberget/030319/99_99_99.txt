 «Østlandsforskning har i en nylig
presentert rapport (01/2003) om rammebetingelser for Rørosbanens
transport av tømmer og trevarer påpekt banens
betydning for transport av gods. Det transporteres dog ikke
trelast eller andre skogindustriprodukter på bane,
til tross for at volumet for dette bare få år
tilbake var betydelig. Dette er en utvikling stikk i strid med hva
EU krever og ønsker.

Hva vil statsråden gjøre
for at man kan få økt transport av gods, og da
særlig skogindustriprodukter, på Rørosbanen?»

 Jeg vil aller først få lov å gi honnør
til statsråden for hennes utgangspunkt. Der tror jeg vi
er helt enige når det gjelder betydningen ikke bare for
Rørosbanen og Solørbanen, men også for
andre banestrekninger i forhold til skogen i Norge. Det
blir ofte glemt når man diskuterer toget. Vi
vet at hvis vi bare fikk flyttet den tømmermengden
som i dag går på Rørosbanen, over på veiene
i Hedmark og innlandet, ville det innebære mellom
40 000 og 60 000 vognlass på allerede trafikkbelastede
veier. Dette betyr trafikkmessig stor belastning og har også med
trafikksikkerheten å gjøre.

Det som er paradokset, er at vi fortsatt ikke
har klart å sikre at skogindustriproduktene blir fraktet
med tog. Der har utviklingen gått i gal retning for oss
som ønsker å ta vare på Rørosbanen,
og jeg vil også formode at for en Venstre-statsråd
er det trist å se at man ikke lykkes med det.
Det er jo der EU kommer inn og vil stille framtidige krav til oss.
Hva kan statsråden nå i dag konkret
gjøre for å sikre at utviklingen vil snu?

 Jeg er redd for at det vil bli for sent hvis
man skyver dette arbeidet inn under den framtidige transportplanen,
og at man faktisk må ta grep nå, fordi vi i løpet
av de siste årene har sett en utvikling hvor man
nærmest har radert ut skogindustriproduktene på tog,
og at selv ikke CargoNet har klart å ivareta
den målsettinga som vi politikere kanskje ønsker
oss for skogindustriprodukter. Så spørsmålet
er om statsråden evner å se noen muligheter
for at vi kan få flere skogindustriprodukter, ikke bare
tømmer og flis, over på toget, før vi
begynner å sette oss ned med et ganske vanskelig
planarbeid.

