 Problemet i noen av de alvorlige, politiske debattene som vi skal delta i, er at de underliggende temaene er så vanskelige.




Og det er som interpellanten skriver:







«Drapet på svensk-kurdiske Fadime har gjort integreringsdebatten mer aktuell enn noen gang.»




Det er på mange måter problemet vi står oppe i. Debatten blir så vanskelig å ta – å se rimeligheten og hensiktsmessigheten i forhold til de tiltakene som skal komme i kjølvannet av den. Hovedproblemet for oss norske politikere er vel egentlig at vi tar integreringsdebatten først når slike tragiske hendelser skjer. I så måte er jeg glad for både interpellantens og statsrådens nøkterne, lavmælte og konstruktive svar.




Jeg erfarer – etter å ha hørt Fremskrittspartiets representant Sandberg her i dag – at vi egentlig er der vi alltid har vært. Vi har fortsatt norgesmesterskap i å komme med mer eller mindre spissfindige forslag, som både avsporer debatten og bidrar til å skape mer avstand til saken og til miljøet, som vi faktisk trenger kommunikasjon og nærhet til. Kjøret fra Fremskrittspartiet om at det kun er de som har hatt og har den saliggjørende oppskriften – dvs. disse 30 forslagene – står dessuten ikke til troende. Jeg tror Fremskrittspartiet bør ta mer ansvar enn som så for at integrasjonsarbeidet flere steder her i landet står såpass i stampe som det gjør. Vær så snill, legg viljen til og gjør de utfordringene som det her pekes på, til det førende, og ikke det som umiddelbart måtte gi gevinst ute i det gallupvillnisset som vi tross alt befinner oss i!




Det er det grå og det langsiktige, kjedelige arbeidet som nytter, det som ikke skaper overskrifter. Det som aldri vil gi Fremskrittspartiet noe løft i opinionen, må vi andre dyrke fram i denne debatten. Det er kunnskap om en hverdag eller – som representanten Meltveit Kleppa sa – kunnskapen om møteplassene, kunnskapen om fellesskolen, å velge en fellesskole framfor en mer privat, oppdelt skole, som i alle retninger bare dyrker skillelinjer, kunnskap om mulighet for arbeid og bolig for alle og kunnskap om gratis kjernetid i barnehager, som nettopp skaper en møteplass, et knutepunkt og en sosial arena for voksne og barn.




Og endelig, til slutt: Det må være klart at både medvirkning til, forsøk på og gjennomføring av æresdrap skal betraktes som en ren kriminell handling. Det skal slås knallhardt tilbake. Det å ikke slå knallhardt tilbake fremmer rasisme og fremmedfrykt, og på dette området skal vi alle praktisere nulltoleranse. Maktapparatet skal stå på de svakestes side.




