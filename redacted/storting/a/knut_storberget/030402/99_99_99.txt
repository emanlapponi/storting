 «I følgebrevet fra Skogeierforbundet
og Justisdepartementet til spørreundersøkelse
om tomtefesteloven i bladet Skogeieren nr. 3 oppfordres det til å «Bli
med og bidra til å redde Tomtefesteloven». Arbeiderpartiets
forslag beskrives som et «ran av privat formue i distriktene».
Det hevdes også at ved å svare «vil
du bidra til at loven ikke endres, og at du som bortfester ikke
vil lide store økonomiske tap!».

Mener statsråden at en slik
ordlyd og et slikt samarbeid med berørte
parter sikrer en nøytral undersøkelse?»

 Jeg takker for svaret og er glad for at justisministeren
og Justisdepartementet har denne holdningen til dette følgebrevet.
Jeg må jo medgi at det ante meg at det var slik det hele
hang sammen.

Denne saken og denne undersøkelsen
er ualminnelig viktig med hensyn til den jobben som departementet
og Stortinget skal gjøre til høsten i forhold
til de 350 000 festere av fritids- og boligtomter
i Norge. Det som er så dumt i forhold til denne utsendelsen
og det samarbeidet som Justisdepartementet har
innledet med berørte parter, er – og det viser
dette til fulle – at man kan få en slik slagside.
Nå er skaden allerede skjedd, ved at man fra Skogeierforbundet
så sterkt har markert hva som er intensjonen med undersøkelsen.
Vil Justisdepartementet foreta seg noe ekstraordinært for å rette
opp denne skaden, slik at man sikrer at undersøkelsen og
grunnlagsmaterialet blir nøytralt?

 Jeg leser Østlendingen like aktivt
som Solan Gundersen. Jeg er født og oppvokst med avisa,
slik at dette er jeg kjent med.

Men det som er kjernen i saken her, er at det
holder for så vidt ikke med noen unnskyldning
overfor Justisdepartementet. Spørsmålet er om
lovforarbeidet og det grunnlagsarbeidet som vi skal jobbe med i
Stortinget til høsten, vil bli en tilstrekkelig unnskyldning
for de mange festere rundt omkring i Norge som nå opplever
helt urimelige utslag av tomtefestelovgivningen. Det er den unnskyldningen
jeg er redd for kommer til å bli for dårlig.

Nå så jeg til min glede i
Verdens Gang forleden at justiskomiteens leder går
ut og sier at han støtter forslaget om å fase
ut tomtefesteordninga. Det kunne være interessant å avslutte
dette med å spørre Justisdepartementets statsråd
om det er slik at Regjeringa nå har bestemt seg for å støtte
forslaget om å fase ut ordninga, slik justiskomiteens
leder og høyrerepresentant Trond Helleland gir signaler
om i Verdens Gang.

