 «Det er økende bekymring
for at etableringen av betydelige forsvarsaktiviteter i Hedmark
og særlig på Rena og i Elverum ikke
gjennomføres som planlagt. Hensynet til allerede foretatte
investeringer, kommunenes planer og Forsvaret tilsier forutsigbarhet
i etableringen.

I hvilken grad foreligger
i dag endrede forutsetninger for etableringen
av Forsvarets aktiviteter ved Base Østerdalen og Regionfelt
Østlandet, og hvilket ambisjonsnivå har Regjeringen i dag
for dette området?»

 Jeg takker statsråden for svaret.
Jeg er glad for signalene om fortsatt satsing. Jeg er også glad
for at statsråden signaliserer optimisme i forhold til
denne satsingen.

Det er vel også grunn til å peke
på at den uro som er rundt slike store forsvarsetableringer, ofte
skader mer enn kanskje både opposisjon
og posisjon ønsker seg. For det er en aktuell
problemstilling, som også Høyres forsvarspolitiske
talsmann gav uttrykk for i Østlendingen 14. februar, at det legges
opp til en reduksjon av karrierearbeidsplassene
i Østerdalen garnison. Det gir et signal utad som kan forhindre
bl.a. fast bosetting av dem som jobber i tilknytning til Forsvarets
etablissementer, noe som ikke er bra verken for Forsvaret eller
for kommunene. Dette gjør sitt til at man i hvert fall
må prøve, uavhengig av planer og proposisjoner
som kommer, å se på mulighetene for å sikre
at bl.a. karrierestillingene forblir i Østerdalen. Jeg vil gjerne høre
hva statsråden tenker rundt dette.

 Jeg er glad for statsrådens konstatering
av dette. Jeg tror karrierearbeidsplassene er viktige i forhold
til Forsvarets virksomhet, for å få ro og for å få effekt
ut av den etablering man tross alt har, men de er ikke
minst viktige for kommunene som har dette, uansett hvor det måtte
være. Det har vært framstilt, i hvert fall i media,
som om Østerdalen garnison nå får mindre enn
det som var tilsiktet, og at det har skjedd en skjevdeling både
i forhold til nord og i forhold til Oslo. Men igjen: Dette er egentlig
snakk om forutsigbarhet, klarhet, trygghet og ro, og jeg også skjønner
at dette må forenes med endringspotensial og vilje til å endre.
Samtidig med denne diskusjonen har man altså hatt utspill både
fra politikere og andre om at man skal flytte både
ingeniørvåpen og artillerivåpen
fra disse etablissementene. Et teknisk verksted på Elverum,
nylig åpnet, går det også signaler
om skal flyttes, så det er jo ikke noe rart at
det er betydelig uro rundt dette. Spørsmålet er
egentlig: Er forsvarsministeren i stand til å berolige
disse lokalsamfunnene, slik at man kan få ro til å foreta
den etableringen som jeg tror både Forsvaret og lokalsamfunnet
har mye å tjene på?

