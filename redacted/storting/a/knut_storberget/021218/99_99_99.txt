 Mitt spørsmål går
til justisministeren:

«Tinglysingen i Norge skal
organiseres på en annen måte.

Er det fortsatt departementets oppfatning at
Stortingets premisser i vedtaket om reformen bl.a. vedrørende hensynet
til nærhet til brukerne, en rimeligere ordning for det
offentlige og brukerne, bedre saksbehandling og økt
kvalitet på tinglysingen fortsatt vil bli resultatet av reformen, eller
foreligger det informasjon om det motsatte som
Stortinget bør bli informert om?»

 Jeg takker for svaret.

Jeg har lyst til å si innledningsvis
at tinglysingen er en tjeneste som vi ikke kan svikte
i. Både eiendomsomsetningen og en del andre
forhold forutsetter at det er en tjeneste som vi kan stole på i
framtida. Derfor vil vi iallfall fra Arbeiderpartiets side
følge denne prosessen nøye. Det er også bakgrunnen
for spørsmålet. Jeg syns det er grunn til å spørre
allerede nå om man har foretatt i departementet noen
beregninger vedrørende økonomien i omorganiseringen
av tinglysingen – det var jo en sak som var oppe i
debatten, uten at jeg mener at vi fikk noen
klare svar i forhold til det – og om man faktisk vil spare
kroner i forhold til den ganske omfattende omorganiseringen
man skal foreta, når man tar hensyn til både
eiendomskostnader, driftskostnader og de årsverk
som man nå har beregnet må til for å gjennomføre
denne omfattende organiseringen. Vil man kunne spare i det hele
tatt?

 Jeg er ikke fornøyd
med disse svarene – dels på bakgrunn av at det
i debatten heller aldri ble klargjort de økonomiske
rammeforutsetninger for dette prosjektet, som etter mitt
skjønn er svært dristig, og som vi nok antakelig
må ta opp i Stortinget flere ganger. Jeg opplever nå på mange
måter at man henviser til et svar som egentlig ikke
eksisterer i forhold til spørsmålet om økonomi.
Det er det ene. Det andre, som jeg også synes
er nærliggende å ta opp, og som statsråden
så vidt var inne på i sitt første
svar, er spørsmålet om man faktisk nå mener
at tinglysingstjenesten vil komme nærmere brukerne, som
justisministeren også har uttalt flere ganger, tatt
i betraktning at man i statsbudsjettet når det gjelder Statens
kartverk, sier at man nå går mot en
sammenslåing av fylkeskartkontorene. Vil dette innebære
at tinglysingstjenesten kommer nærmere brukerne?

