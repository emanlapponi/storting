  Jeg takker for svaret. Miljøvernministeren
og jeg er antakelig helt enige når det gjelder behovet
for god saksbehandling i denne saken, kanskje en ekstraordinær
og bedre saksbehandling enn det vi har i andre
typer saker. Dette er så omfattende, det er så nytt,
og det rammer ganske brutalt både dem
som driver næringsvirksomhet, og dem som har bodd i det man
i mange år har oppfattet som et fredelig distrikt.

Jeg er glad for statsrådens positive
vilje i saken i forhold til synfaring. Jeg vil likevel
driste meg til å utfordre ham til å sette
veldig klare grenser i forhold til de miljøstandarder
som skal ligge til grunn i denne type saker, ikke bare
i denne konkrete saken. Grensene må være
klare og terskelen kanskje lavere. Og jeg vil være
så frimodig, siden vi nå nærmer oss sommerferien, å invitere
statsråden til en tur til Østerdalen – jeg
blir gjerne med – slik at vi får den dialogen
som skal til for å sikre at dette prosjektet
får en lykkelig utgang.

