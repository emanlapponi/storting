 La meg først få uttrykke stor glede over at vi atter en gang helt tverrpolitisk i Stortinget så klart fastslår at barn ikke hører hjemme i fengsel. Det kan høres banalt ut, men det er det ikke, og det er ingen selvfølge hvis vi kikker over landegrensene og ser på hva andre land gjør i forhold til å møte barne- og ungdomskriminaliteten. Det tror jeg er en verdi i den norske politiske debatten vi faktisk ikke skal skusle bort på partipolitisk kiv. Derfor er jeg glad både for det justisministeren har sagt i debatten, og for interpellantens initiativ.




Kanskje det kan bli slik at man, når vi får undersøkt og kartlagt nærmere hvordan situasjonen for barn i fengsel – de få som er der – kan gå så langt at man gir støtte til de forslag som SV og Arbeiderpartiet fremmet i Stortinget i går – og som dessverre falt – som nettopp handlet om helt klart å begrense bruken av forvaring i forhold til barn, som handlet om å begrense bruken av varetektsfengsling, og som også handlet om å begrense hvor lang en eventuell soning skulle være. Det handlet også om å utvide bruken av samfunnsstraff, særlig i de tilfellene hvor man i dag faktisk reagerer med betinget straff for å sørge for at det kommer noen reaksjon overhodet.




Den utviklingen vi har sett i bruken av samfunnsstraff, konfliktråd og ungdomskontrakter, er jo svært positiv, og noe som Arbeiderpartiet mener bidrar til å holde kriminalitetsnivået blant barn og unge relativt lavt. Det er allikevel en utfordring, som også justisministeren var inne på, å få kartlagt og avgrenset og tydeliggjort barnevernets rolle opp mot barne- og ungdomskriminelle. Det er helt åpenbart at man i større grad også bør ta i bruk barnevernets instrumenter og det lovverket som styrer barnevernet – etter Arbeiderpartiets mening ville det være mer effektivt – for nettopp å ivareta de hensyn som Kriminalomsorgen er satt til å ivareta overfor voksne, særlig for å hindre gjentakelse av straffbare handlinger og verne andre samfunnsborgere, men ikke minst for å få barn og ungdom på rett vei.




Det er gledelig at over 98 pst. av norsk ungdom aldri blir siktet for noen straffbare handlinger. Arbeiderpartiet mener likevel at hovedutfordringen nå kanskje ligger i å bevare den høye prosentandelen. Det at kommunene nå først kutter på barne- og ungdomstilbud, det at man løser opp rusmiddelpolitikken lokalt etter mønster fra Fremskrittspartiet og de mer borgerlige partiene, er forhold som kan bidra til å øke barne- og ungdomskriminaliteten. Det er vel kanskje her vi får den største partipolitiske striden i framtiden. Men det betyr ikke at det er mindre viktig.




