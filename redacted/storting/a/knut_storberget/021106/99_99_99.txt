 Mitt spørsmål er til justisministeren:

«Ser statsråden mulighet
for å innføre nye typer straffarter/soning
utenfor fengslene slik at særlig yngre lovbrytere
gis bedre muligheter for å komme bort fra en
kriminell løpebane slik at belastningen på soningskøene
kan reduseres?»

 Jeg takker for svaret.

Det hadde vært et godt svar hvis det
hadde vært svar på det spørsmålet
jeg har stilt. Svaret blir på mange måter et godt
symptom på hvordan kriminalpolitikken utfordres,
for jeg spør faktisk etter nye straffereaksjoner
utenfor fengslene, utover dem vi har i dag. Jeg oppfatter at debatten
rundt bekjempelse av kriminalitet i stor grad har blitt et økonomisk
og tallmessig spørsmål, hvor vi teller antall
soningsplasser og teller hvor mange som står i kø. Vi
ser også hvor raskt det går å få særlig
et ungt menneske gjennom strafferettsapparatet uten egentlig å stoppe opp
og spørre: Hva er det som skjer med vedkommende? Har vi noen
mulighet til å sikre en tilstrekkelig rehabilitering? Jeg
kan bare nevne ett eksempel i forhold
til en relevant soningsform utenfor anstalt som kunne vært
et alternativ til betingede dommer særlig for yngre
mennesker, nemlig hjemmesoning, der det ville vært interessant å høre
om justisministeren deler oppfatningen til det flertallet som var
på Stortinget rundt 1998, da man sa at det var verdt å utrede.

 Jeg takker for svaret.

Det er nettopp denne debatten jeg
mener vi i større grad bør ha når
vi diskuterer kriminalpolitiske utfordringer. I altfor
stor grad har vi begitt oss inn på en debatt hvor stadig
strengere straffer og mer politi er løsningen i forhold
til de kriminalpolitiske utfordringene som foreligger, samtidig
som vi løser opp på det forebyggende feltet ved å nedlegge
det som er aktivt forebyggende tiltak ute i kommunene bl.a. Det
som vel også er et annet tankekors her, er jo
at vi er i ferd med å få en fangebefolkning av
særlig yngre gutter som i stor grad er preget
av rusproblemer, tung psykiatri og også ADHD-diagnosen.
Jeg er glad for at man i årets budsjett styrker
nettopp § 12-soning, muligheten for
behandling. Men ser justisministeren noen strukturelle muligheter
og endringer i forhold til strukturen, slik at det blir lettere
for dem som kommer inn i strafferettsapparatet, å komme
direkte over i relevant behandling, i stedet for å måtte sone
nesten hele straffen inne og bare ha noen
måneder igjen før man havner på et eller
annet relevant behandlingskollektiv?

