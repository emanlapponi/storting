 Jeg har følgende spørsmål
til sosialministeren:

«Flere kommuner sliter med å skaffe
nok boliger, særlig for mennesker med rusproblemer. Paradoksalt
brukes flere steder dyre og uegnede løsninger
som hospits og campinghytter.

Vil statsråden sette i verk særskilte
tiltak som vil kunne sikre mennesker med rusproblemer et verdig
botilbud og bedre sjansen for en god rehabilitering?»

 Jeg takker statsråden for svaret.

Jeg betviler ikke viljen til å gjøre
noe. Jeg er for så vidt også glad for
vinklingen på svaret, for hvis man ser rundt omkring i
norske kommuner, ser man en situasjon hvor man
med rimelig enkle håndgrep, faktisk også billig,
kan gi et langt bedre botilbud enn det som i dag tilbys.
I så måte er det underlig at det man
for 40–50 år siden klarte å gjøre
for borgere i helt vanlige situasjoner og i arbeid, altså bygge
boliger, nærmest er blitt en umulighet for mange norske
kommuner i dag, selv når man kan gjøre det rimeligere
enn det tilbudet som faktisk er.

Det jeg etterlyser fra statsråden,
er om hun nå kan komme med særskilte, konkrete
tiltak, som investeringsincitamenter eller nye ressurser, eller
om vi skal gå inn på forskrifter i forhold til å sette
den standarden som slike boliger bør ha. Er det noen
som trenger en have – for å si det billedlig – for å sikre
rehabiliteringen, så er det nettopp rusmiddelmisbrukerne.
Kommer det noe konkret?

 Jeg takker for svaret.

Vi er helt enige om at kommunene må ha
primæransvaret for dette. Men det ser ut til at man på mange
måter, også fra sentralt hold,
nå er nødt til å sette ytterligere trykk
på dette, og også ytterligere fokus
på det, fordi vi ser at flere kommuner i dag tilbyr en
standard som er langt under pari. Både campingplasser
og hospitser er svært uegnet for dem som faktisk søker å rehabilitere
seg tilbake til det som de fleste av oss ville kalle et normalt liv.

Jeg vil til slutt spørre statsråden
om hun har noen tidsplan og tidsgrense for når
disse endelige tiltakene skal være ferdige fra
Regjeringens side, slik at vi kan få ytterligere trykk
i dette.

