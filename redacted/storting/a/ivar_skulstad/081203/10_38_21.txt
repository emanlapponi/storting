 (ordfører for saken): Komiteen står i all hovedsak samlet om merknadene i denne
                  saken, men et mindretall, Fremskrittspartiet, Høyre og Kristelig Folkeparti, har
                  en særmerknad som tar opp i seg en enstemmig merknad fra fagkomiteen i forbindelse
                  med dennes Innst. S. nr. 99 for 2005–2006. Man bad der departementet om en egen
                  sak om hvordan voksnes rett til grunnopplæring kunne sikres. 

I St.meld. nr. 42 for 1997–1998 Kompetansereformen ble det vist til at svært mange
                  voksne manglet – og ønsket – grunnskoleopplæring og opplæring på videregående nivå
                  som basis for videre læring. Under behandlingen av stortingsmeldingen la
                  Stortinget avgjørende vekt på at et nasjonalt kompetanseløft for voksne med lav
                  utdanning var nødvendig for å sette Norge i stand til å møte de utfordringer som
                  framtidens kompetansesamfunn ville kreve. Målet med Riksrevisjonens undersøkelse
                  har vært å vurdere om gjennomføringen av voksnes rett til slik grunnopplæring har
                  vært i samsvar med Stortingets vedtak og forutsetninger. 

Voksne født før 1978 fikk en lovfestet rett til opplæring på videregående
                  skolenivå i 2000, og i 2002 fikk voksne som hadde behov for det, rett til
                  grunnskoleopplæring. Dette innebar en realisering av forslag som ble lansert i
                  St.meld. nr. 42. Undersøkelsen viser at en lovfesting av rettighetene ikke er nok
                  til å generere en etterspørsel. Det kan virke som om vedvarende svakheter ved
                  informasjonsarbeidet er en framtredende årsak når voksnes lave deltakelse skal
                  forklares. I svært mange mindre kommuner er det ikke etablert grunnopplæring for
                  voksne. Dette kan føre til at ikke alle voksne får dekket sitt behov for
                  opplæring, som ønsket. 

Som Riksrevisjonen påpeker, ser også departementet nå at det er behov for å styrke
                  statistikkgrunnlaget, for å kartlegge og overvåke aktiviteten som gjelder voksnes
                  læring. Undersøkelsen har, som kjent, avdekket at det er store svakheter ved den
                  offentlige statistikken og rapporteringen. Det lover godt at direktoratet,
                  Statistisk sentralbyrå og Vox samarbeider for å forbedre dette. Det kan bidra til
                  at det blir flere som får grunnopplæring. 

Riksrevisjonen har også avdekket manglende likebehandling når det gjelder
                  spørsmålet om hvorvidt voksnes godkjente realkompetanse resulterer i avkortede og
                  tilpassede opplæringsløp på videregående skolenivå. Bestemmelsene blir tolket
                  ulikt og bidrar til ulik praksis. Ifølge Riksrevisjonen har dette eksistert helt
                  siden lovbestemmelsen trådte i kraft. Da må det være på høy tid å få dette på
                  plass. Det er også viktig at tilsynet med kommunene og fylkeskommunene
                  prioriteres, slik at det lovpålagte ansvaret de har overfor de voksne elevene,
                  etterleves. Regjeringen arbeider nå med en kompetansemelding der jeg antar at
                  opplæringstilbudet til voksne gis en sentral plass. Jeg regner med at statsråden
                  om nødvendig kan si noe mer om dette. 

