 Jeg slutter meg til den grundige gjennomgangen som saksordføreren hadde i sitt innlegg. 




Samarbeidet mellom den norske og russiske riksrevisjonen er en verdifull nyskapning i det norsk-russiske forholdet. Samarbeidet har i første rekke vært konsentrert om forvaltningen av fiskeressurser i Barentshavet. Det er hevet over tvil at samarbeidet og de parallelle revisjonene betyr mye for kampen mot det ulovlige fisket i Barentshavet. Når overfisket i dag viser tendenser til å gå ned, må dette ses i sammenheng med den brede kontaktflaten som er skapt med russiske organer, herunder samarbeidet mellom de to riksrevisjoner - dette som et tillegg til det viktige operative arbeidet som oppsynsmyndighetene og Kystvakten hver dag gjør. Det at begge lands riksrevisorer har engasjert seg aktivt i samarbeidet, bidrar trolig til å holde trykket opp på dette feltet i begge land. Fra russisk side dreier det seg om en instans med stor tyngde og autoritet. Det er også slik på norsk side. Det er derfor god grunn til å berømme Riksrevisjonen for denne innsatsen. 




Det er viktig at et slikt samarbeid fortsetter. Memorandumet som ble undertegnet i juni 2007, bør bidra til det. I tillegg til fiskeriene har partene besluttet å utvide samarbeidet til nye områder. En gjennomgang av sider ved atomsikkerhetssamarbeidet står nå for døra. Dette arbeidet ser Arbeiderpartiet fram til med stor interesse. 




Ved komiteens besøk i Murmansk ble flere utfordringer omkring ulovlig fiske i Barentshavet drøftet med representanter fra forskjellige russiske myndigheter. I denne forbindelse kom det tydelig fram - og det ble understreket av den russiske møtelederen - at de tilstandene som hersket på russisk side på 1990-tallet, ikke ville komme tilbake. Det var også viktig fra norsk side i det samme møtet å presisere at de norske fiskerne er underlagt like streng kontroll som de russiske, med den forskjellen at de fleste norske kontrolleres når de kommer til havn. Det er derimot viktig å øke omfanget av informasjonsflyten fra norsk side om hvordan kontroller utføres og følges opp, slik at man kan unngå at kontrollregimets arbeid blir feiltolket, med de unødige misforståelser dette kan bidra til. 




Barentshavet og Norskehavet har bl.a. store fiskeressurser som må forvaltes på en langsiktig, forsvarlig måte. Forskning, regulering og ressurskontroll er nøkkelbegreper i denne sammenheng. Dette, sammen med begge lands riksrevisjoners samarbeid, vil bli viktige virkemidler i kampen mot ulovlig fiske framover. 




