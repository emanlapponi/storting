 (ordfører for saken): Vi skal ikke så langt tilbake i tid som representanten Hagen
                  akkurat forrettet her. Stortinget skal i dag behandle én side av den såkalte
                  Terra-saken, nemlig Vik-brevet. 

De fleste av komiteens merknader står alle partier bak, men Fremskrittspartiet har
                  en særmerknad i denne saken, der de fokuserer på de ansvarlige i departementet som
                  ikke reagerte da de fikk kunnskap om at Vik-brevet ble brukt i markedsføringen av
                  Terra for å få andre kommuner til å investere i slike produkter. Jeg regner med at
                  Fremskrittspartiet selv utdyper sin særmerknad, hvis de finner det nødvendig. 

Formålet med Riksrevisjonens undersøkelse har vært å undersøke Kommunal- og
                  regionaldepartementet sin behandling og oppfølging av Vik-brevet. Dette brevet
                  omhandler finansielt salg av konsesjonskraft og forholdet til kommunelovens § 50
                  nr. 1 og § 59a nr. 1. Brevet fra Vik er datert 20. september 2002. 

Vik kommune gjorde i 2001 en avtale om finansielt salg av
                  konsesjonskraftrettighetene til kommunen. Avtalen gikk ut på at Vik kommune fikk
                  utbetalt et engangsbeløp som kommunen investerte i verdipapirer. Kommunerevisoren
                  mente at avtalen måtte likestilles med et lån, og at avtalen dermed var i strid
                  med kommunelovens § 50. Spørsmålet ble reist for fylkesmannen i Sogn og Fjordane,
                  som la saken fram for departementet. Departementet konkluderte i brev av 20.
                  september 2002 med at avtalen ikke var et lån, og dermed fikk vi det såkalte
                  Vik-brevet til behandling. 

Komiteen har i sin behandling understreket, i likhet med Riksrevisjonen, at
                  kommunene har et selvstendig ansvar for å tolke og innrette seg etter
                  kommuneloven. De er ansvarlige for sine egne økonomiske spørsmål. Dessuten viser
                  fylkesmannens lovlighetskontroll at Terra-kommunene hadde brutt kommuneloven og
                  sitt eget finansreglement da de investerte i risikofylte finansielle produkter.
                  Men oppfølgingen av Vik-brevet viser at det må stilles et særlig krav til
                  departementet i behandlingen av lovtolkninger og det etterfølgende
                  rundskrivarbeidet. Som Riksrevisjonen har påpekt – og KRD er enig i – er det ingen
                  tvil om at Vik-brevet skulle ha vært håndtert på et høyere nivå i departementet
                  enn det ble. Undersøkelsen viser at departementet brukte både sin økonomiske og
                  juridiske kompetanse i saksbehandlingen, men at de ikke gikk grundig nok inn i
                  saksopplysningene i 2002. Departementets begrunnelse for å konkludere slik de
                  gjorde, var at konsesjonskraftinntektene dekket betalingsforpliktelsen i avtalen,
                  noe som innebar at avtalen ikke ville fortrenge framtidig tjenesteproduksjon. Vi
                  vet alle nå hvordan det gikk med den saken. 

Terra-saken er en stor og alvorlig sak for de kommunene som er rammet. Innbyggerne
                  rammes ved at tjenesteproduksjonen blir svekket, og flere av kommunene har brukt
                  opp alle sine reserver. Etterdønningene etter Terra-saken vil vi kunne se lenge,
                  både i mediene og i forbindelse med at disse kommunene skal legge fram sine
                  budsjett- og økonomiplaner framover. Statsråden har satt i verk noen tiltak for å
                  avhjelpe Terra-kommunene, og det har jo vært helt nødvendig. 

Komiteen understreker at Vik-saken var av prinsipiell karakter. Dersom ledelsen i
                  departementet likevel har hatt kontroll med og kunnskap om problemstillingene,
                  slik de hevder, burde slike prinsipielle problemstillinger blitt prioritert. 

I 2006 foretok departementet en ny gjennomgang som var basert på de samme
                  opplysningene som under behandlingen i 2002. Den nye behandlingen viste at Vik
                  kommune hadde en udekket betalingsplikt som måtte dekkes inn med de andre midlene
                  kommunen rådde over. En samlet komité mener det er sterkt kritikkverdig at
                  kommunen ikke ble informert om disse nye vurderingene i et møte med departementet
                  så sent som i september 2007. Disse vurderingene burde selvsagt alle kommuner og
                  fylkeskommuner ha fått umiddelbart etter at de forelå. 

Vik-brevet og behandlingen av dette har også en annen dimensjon. Riksrevisjonens
                  undersøkelser er viktige av mange årsaker, og krever at revisorene får selvstendig
                  tilgang til saksarkivet i departementene. Dette har ikke vært tilfellet i denne
                  saken, og det virker litt unødig og lite fleksibelt. Hvis den som skal granskes,
                  selv skal få bestemme hva revisjonen skal få tilgang til, kan det bli vanskelig å
                  vise til at granskingen er uavhengig. I denne sammenheng er det også viktig å vise
                  til Stortingets behandling av ny lov om Riksrevisjonen i Innst. O. nr. 54 for
                  2003–2004. Der er det en klar forutsetning at slikt innsyn skal gis. 

Med dette anbefaler jeg Stortinget å gjøre slikt vedtak som komiteens flertall
                  foreslår. 

