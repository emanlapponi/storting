 Saksordføreren har på en god måte redegjort for en samlet komitéinnstilling. Jeg har bare et par bemerkninger i tillegg.


Det ble i fjor inngitt nær 2 500 klager til Sivilombudsmannen. Dette er en økning på 14 pst. Nesten halvparten av alle klagene avvises på formelt grunnlag. Antall klager hvor ombudsmannen finner grunnlag for kritikk var 209. Det viser at bare rundt 20 pst. av klagene som behandles, ender med kritikk fra Sivilombudsmannen. Dette bildet har også vært ganske stabilt over årene. Derfor må det være riktig å trekke den konklusjonen at den offentlige forvaltningen gjennomgående holder høy kvalitet i sin saksbehandling. Det synes jeg det er god grunn til å trekke fram og glede seg over.


Statistikken viser også at rundt halvparten av klagene som kommer inn til Sivilombudsmannen, åpenbart er ubegrunnede. Jeg mener det viser at folk er seg bevisst at det finnes klagemuligheter, og at Sivilombudsmannens institusjon er vel kjent blant folk. Det er også betryggende.


En liten kommentar til, knyttet til komiteens merknad om Sivilombudsmannens innsynsrett: Ombudsmannen skal ikke møte sperrer i sin kontroll av forvaltningen, heller ikke når det gjelder innsyn i dokumenter som er relevante for en sak som er til behandling. Men det finnes dokumenter som f.eks. kan unntas fra offentlig innsyn – ikke ut fra sitt innhold, men ut fra sin art. Denne type dokumenter vil ikke ombudsmannen ha behov for å se for å kunne vurdere om et avslag på dokumentinnsyn er saklig begrunnet.


