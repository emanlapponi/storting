 På noen enkeltområder er det oppnådd gode resultater med å redusere omfanget av skjemarapporteringer. Det aller meste av nedgangen i 2005 skyldes overgang til elektronisk innrapportering. Offensiv satsing på bruk av Altinn viser seg å gi ønskede resultater for de etater som satser bevisst på dette. Men Riksrevisjonens undersøkelser viser at godt over halvparten av 4 500 små og mellomstore bedrifter opplever at det de to til tre siste årene er blitt flere regler de må følge, og 39 pst. av bedriftene mener de bruker mer ressurser på skjemainnrapportering nå enn for to til tre år siden. Til sammen 51 statlige virksomheter belaster næringslivet med forskjellig skjemainnrapportering. Jeg antar at flere av disse skjemaene også må produseres som en følge av spørrelystne partier på Stortinget. Reduksjonen i skjemabelastningen i den perioden undersøkelsen refererer seg til, er langt fra de mål Stortinget satte seg i forhold til å redusere belastningen av regelverk og skjemaer rettet mot næringslivet. Det er med stor sikkerhet et stort potensial for ytterligere reduksjoner. Arbeidet må intensiveres, og jeg er glad for at Regjeringen har store ambisjoner i arbeidet med å redusere den store belastningen som skjemaveldet kan innebære for næringslivet.




Samtidig er det grunn til å minne om at også næringslivet har nytte av det statistiske grunnlag som disse skjemaene representerer. Kravet om at alt skal være enkelt og effektivt, kan i noen tilfeller være på kollisjonskurs med kravet om god dokumentasjon av fakta- og analysegrunnlag og derved best mulig beslutningsgrunnlag. Det er viktig i forenklingsarbeidet at dette ikke bagatelliseres, men gis nødvendig oppmerksomhet for å skape vinne-vinne-løsninger. Ny teknologi og Internett legger et godt grunnlag for bedre service, nye tjenester og mindre skjemavelde. Det ville være av stor interesse å få vite mer om hvordan andre lands forvaltninger håndterer de problemstillinger som vi i dag tar opp.




Soria Moria-erklæringen legger opp til å fortsette arbeidet med å redusere antall skjemaer, korte ned behandlingstiden og forenkle saksbehandlingsrutiner for å sikre et enklere Norge. At dette blir et svært viktig arbeid, er i tråd med det som komiteen peker på. Det er god grunn til å be om «høytrykk» i dette arbeidet framover.




