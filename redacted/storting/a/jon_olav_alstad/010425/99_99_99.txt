 Jeg vil få lov til å stille
følgende spørsmål til kulturministeren:

«Fjernsynet er en viktig premissleverandør
i den politiske debatten, men er lite tilgjengelig for de 600 000 hørselshemmede
eller døve i landet. I Norge tekstes eller tolkes få aktualitetsprogrammer,
sammenlignet med f.eks. Sverige og Storbritannia. Det har vært
arbeidet med teknologiske løsninger ved SINTEF for å gjøre
det mer tilgjengelig, men dette er ikke realisert. 

Hva kan statsråden nå bidra
med for å sikre at fjernsynsprogrammer blir mer tilgjengelig
for døve og hørselshemmede?» 

  Jeg takker for svaret. 

Det er helt klart at det er i forhold til aktualitetsprogrammene
at dette vil bli stadig viktigere, og det er helt klart en demokratisk
utfordring når 600 000 mennesker i dette landet
har til dels store problemer med å følge sendingene,
som etter hvert har utviklet seg til å bli meget viktige
i den demokratiske og politiske debatten her hjemme, noe som jeg
tidligere har nevnt. Det kan være mulig å få til
en lovfesting av dette. 

Jeg er for så vidt fornøyd
med at man ikke har lagt SINTEF-prosjektet helt på is,
men at det fortsatt gis uttrykk for at det er mulig å få etablert
teknologiske løsninger som muliggjør et tekstesystem.
Kan statsråden si litt mer om hvordan hun ser for seg at
de andre kanalene, ikke bare NRK, men også TV 2 og eventuelle
andre, kan bli avkrevd å tekste fjernsynsprogrammene for
hørselshemmede og døve?

  Jeg er svært godt fornøyd
med det statsråden her signaliserer, og jeg vil oppfordre
til at man følger dette nøye politisk, og at man
sørger for at dette, som er et eksempel på demokratisk «underskudd», blir
godt ivaretatt i framtiden gjennom de politiske vedtakene som gjøres. 

