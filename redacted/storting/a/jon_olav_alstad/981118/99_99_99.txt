 Jeg vil gjerne få lov til å stille følgende
spørsmål til kulturministeren: 

«I Stortinget i fjor ble det understreket
at Regjeringen må se på rammebetingelsene til
avisene, slik at vi ikke får en omfattende avisdød.
Det ble lovt å samordne dette slik at hver statsråd
med ansvar for ulike rammebetingelser også så helheten,
slik at Regjeringens politikk ikke fikk uante konsekvenser. Nå ser
vi at avisene igjen får sine rammer forverret blant annet
gjennom ytterligere portoøkninger.

Fører Regjeringen en bevisst politikk
for å svekke avisene, eller skyldes dette manglende samordning?»

  Jeg takker statsråden for svaret.
Det er godt å høre at det på visse områder
har skjedd en samordning, som igjen gir gode resultater ut til avisene.
Den Statskonsult-rapporten som statsråden refererte til,
som for øvrig ble lagt fram i vår på bakgrunn
av en undersøkelse gjort ut fra foregående år,
viser at pressestøtten treffer veldig godt. Men når
nivået på den blir nedjustert, bl.a. gjennom at
pressestøtten kuttes, slik som Regjeringen var med på i
fjor, hjelper ikke det avisene så veldig mye mer. Kuttene
treffer jo også ganske bra. 

Pressestøtten er økt i år,
har statsråden påpekt. Det kunne vært
interessant å høre om man regner med at den på lengre
sikt skal legges på et nivå som er 15 mill. kr under
fjorårets nivå. Det vil i hvert fall medføre
at en del aviser får problemer, for midt oppi pressestøttekuttene ser
man også en utvikling der annonsemarkedet er i nedgang,
og lokalavisene taper på kjededanningen. Og regjeringspartiene
er foruroligende lite prinsipielle i momsspørsmålet,
så jeg er av den grunn ikke helt beroliget når
det gjelder avisenes framtid.

 Jeg vil gjerne få stille følgende spørsmål
til barne- og familieministeren: 

«Statsministeren uttalte i Nationen
4. november 1998 at det kan være aktuelt å vurdere
om menn bør ta ut en del av kontantstøtten. Denne
ordningen vil som kjent bidra til å undergrave rettigheter
som fedrene har fått de siste årene, presse dem
bort fra omsorgsrollen og tilbake til forsørgerrollen. 

Vil statsråden bidra til at statsministeren
får en oversikt over utviklingen slik at det kan innføres
en «fedrekvote» også i kontantstøtten?»

   Det er visse ting i dette samfunnet vi ikke
trenger å forske på og undersøke for å kunne
si hvordan utviklingen blir.  En av årsakene her er resultatene
av opplegget for kontantstøtten når det gjelder fedres
deltakelse.  Den ene måneden som i dag er avsatt, og som
brukes av nærmere 80 pst. av fedrene, vil bli
satt under press når kontantstøtten blir valgt.
Og den blir ikke valgt av fedrene,  det tror jeg vi kan slå fast
allerede nå.  

Det tok tre år fra vi startet endringene
av et ganske inngrodd familiemønster, til vi klarte å få det
igjennom.  Det gikk veldig fort, men det var fordi fedrene ønsket å ta et
større ansvar i hjemmet.  Den politikken det legges opp
til nå når kontantstøtten ikke engang
vil bli prioritert fedrene, vil nettopp innebære at en
stopper endringene i familiemønsteret og presser fedrene
tilbake til forsørgerrollen og overtidsbruken som småbarnsfedre
i dag har.  

   Den som har fulgt likestillingsutviklingen
fra begynnelsen av 1970-tallet og de endringene den har ført
med seg når det gjelder familien, vil se en del mønstre,
bl.a. at dersom vi som er fedre skal ha muligheten til å komme
inn og få en større del av ansvaret, må det
legges bedre til rette for det.  For valgfriheten er ikke der i
dag.  Det var den ikke for jentene på begynnelsen av 1970-tallet
da de ville inn på mannfolkenes områder, det er
den ikke for karene i dag når de vil inn på kvinnfolkenes
områder.

Det var én ting jeg merket meg i statsrådens
svar som var positivt, og det var at hun ønsket å følge
utviklingen nøye i form av forskning.  Og var det noe denne
mannskonferansen avdekket, var det at på det området
er vi for dårlige.  Vi vet ikke hva mannfolk tenker, vi
vet ikke hva mannfolk gjør, og vi vet ikke hva det er som
virker inn på utviklingen av verken mannsrollen eller fedrerollen.
 Og da regner jeg med som en oppfølging av dette at statsråden
vil ta initiativ til at vi får vite mer.

