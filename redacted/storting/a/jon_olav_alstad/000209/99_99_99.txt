 Jeg vil stille følgende spørsmål til
kulturministeren:

«I sentrale strøk av landet
har seerne i dag tilgang på mange ulike kanaler via kabeldistribusjon.
I distriktene har seerne svært få kanaler, og
det er ikke aktuelt for selskapene å bygge nye kabelnett
her. Ved innføring av digitalt fjernsyn vil denne forskjellen
utjevnes, og distriktene vil få det samme tilbudet som
sentrale strøk har hatt lenge.

Vil statsråden sørge for
at debatten om NRK2 og ytterligere utbygging av denne ikke forsinker
distriktenes mulighet til å få samme tilbud som
sentrale strøk?»

  Jeg har merket meg at denne debatten kommer
opp igjen på initiativ fra nettopp de kreftene som var
imot å innføre NRK2 i forrige omgang. En kan derfor
stille seg spørsmålet om dette bare er et nytt
forsøk på å sabotere innføring
av NRK2. Lisensen ble, som kjent, ikke økt som følge
av opprettelsen av NRK2 heller. Nå henger ikke lisensen
sammen med NRK i det hele tatt, det er jo faktisk skatt på TV-apparatet, men
det er et perspektiv vi ofte glemmer i denne debatten.

En kan av og til stille seg spørsmålet:
Hvor fornuftig er NRKs programdisposisjoner? Det er heldigvis ikke jobben
til Stortinget å foreta slike disposisjoner, men jeg har
jo merket meg at NRK evner å flytte populære program
fra NRK2 til NRK1, og også å sende dem i reprise på NRK1
slik at flest mulig kan få tilgang på dem.

Nå vet vi at opprydding i frekvensnettet
kan bidra til bedringer, og det har jo også Stortinget
bedt om i forbindelse med behandlingen av den nevnte digitalmeldingen. Det
jeg har lyst til å stresse litt, er at nå må vi
ikke komme i en situasjon der vi i distriktene blir fratatt muligheten
til etter hvert å få den digitale tidsalderen
innover oss, vi må få det samme TV-tilbudet som
folk i sentrale strøk har.

