(ordfører for saken): 

Dokument nr. 8:105 for 1997-98 omhandler et forslag om å oppheve tre kgl. resolusjoner om forhandlingsansvaret for undervisningspersonalet og å overføre dette ansvaret fra staten til fylkeskommuner og kommuner.




Komiteen har sendt forslaget over til Regjeringen, slik at de skulle få lov til å gi en vurdering av det, og administrasjonsministeren har varslet at Regjeringen arbeider med saken for å få en gjennomgang av konsekvensene som følge av en slik overføring. På bakgrunn av dette ber statsråden om at det ikke treffes noe vedtak om overføring før det arbeidet er sluttført.




Det er ikke første gangen Stortinget behandler et slikt forslag, og argumentene er vel kjent for de fleste. Det er i utgangspunktet et område som Regjeringen har ansvaret for, og der eventuelle endringer også må gjøres av Regjeringen. Men det er selvsagt ingenting i veien for at Regjeringen kan ta Stortinget med på råd i denne saken, ikke minst på bakgrunn av den store interessen som et slikt vedtak vil ha.




Det er åpenbart at prinsippet om kommunal selvråderett burde tilsi at kommunene selv hadde hånd om en såpass betydelig utgiftspost. På den andre siden er det lett å se at innføring av kommunal fastsettelse av lønninger til undervisningspersonalet raskt kan komme i konflikt med prinsippet om enhetsskolen. Derfor er det i utgangspunktet ingen lett politisk sak vi står overfor, og den fortjener en langt grundigere behandling, som den Regjeringen nå er i gang med. 




Det er over ett år igjen til neste hovedtariffoppgjør og dermed første muligheten til å gjøre endringer. Derfor har flertallet kommet til den konklusjonen at vi ikke fatter vedtak i saken om overføring av forhandlingsansvaret til kommunene, da det ville ha vært et rent stortingsregjereri å gjøre dette nå, men avventer det arbeidet som gjøres fra Regjeringens side.




