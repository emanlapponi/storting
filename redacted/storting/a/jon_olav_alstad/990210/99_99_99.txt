 Jeg skal få lov til å stille
kulturministeren følgende spørsmål:

«I forbindelse med tusenårsskiftet
har fylkene satt i gang et arbeid for å utpeke et tusenårssted
i hvert fylke. Dette skal blant annet realiseres gjennom deltagelse
fra statens side. Det vil kreve ekstra ressurser fra staten for
at dette ikke skal gå ut over den øvrige kulturaktiviteten. 

Hvordan er fremdriften på dette arbeidet
i fylkene og fra departementets side?»

  Jeg takker for svaret.  Det var godt å høre
en statsråd og ikke en informasjonssjef opplyse oss om
at selskapet har kommet veldig godt i gang med arbeidet.  

Jeg la merke til at statsråden understreket
at intensjonen er at disse bevilgningene skal komme i tillegg til
de tradisjonelle bevilgningene på kulturbudsjettet.  Jeg
vil si det så sterkt at det nesten må være
en forutsetning, i hvert fall fra vår side, at så skjer.

Nå er jeg klar over at det i budsjettproposisjonen
er opplyst hva det er som er lagt til grunn i budsjettet om framdriften,
og at dette skal opp i hvert eneste budsjett framover.  Det var
faktisk sånn at det var Arbeiderpartiet som eneste parti
som støttet Regjeringens forslag til bevilgninger til tusenårssteder
i fylkene, mens det borgerlige flertallet kuttet i den bevilgningen
nå sist.  Det jeg er noe forundret over, er hvordan i all
verden fylkene skal klare å forholde seg til dette, ikke
minst i årene framover, når det nå skapes
ganske store forventninger og loves penger som man ikke får
noen avklaring på om vil komme, og når de vil
komme.

  Jeg skal over på likestilling – og
da gikk pressefolkene! 

Jeg skal få lov til å stille
følgende spørsmål til barne- og familieministeren:

«Det er fremkommet massiv kritikk
av departementets FN-rapport om likestilling. Den er mangelfull
og ufullstendig, hevder Likestillingsombudet. 

Vil statsråden ta initiativ for å lage
en bedre og mer utfyllende rapport om likestilling i Norge?»

  Jeg er glad for at barne- og familieministeren
signaliserer at hun tar med seg de innspillene som har kommet, i
hvert fall i etterkant av utarbeidelsen. Jeg synes det er påfallende
når det opplyses gjennom media at det har vært
manglende innspill fra sentrale organisasjoner som f.eks. Forum
for kvinner og utviklingsspørsmål og Senter for
kvinneforskning, og at man lager en rapport som f.eks. ikke omtaler
kontantstøtten i forhold til et likestillings- og kvinneperspektiv,
noe jeg oppfatter som en vesentlig del av den norske likestillingsdebatten
de siste årene. Det mangler også en del andre
ting, bl.a. informasjon om oppfølging av Beijing-konferansen. 

Så vidt jeg har forstått
det, er bakgrunnen for at CEDAW-komiteen gjerne vil ha
rapporten, at man ønsker at den i økende grad
skal sette likestilling i fokus, bidra til å styrke myndighetenes
oppmerksomhet på likestilling innenfor det enkelte land,
og ikke minst styrke samarbeidet med frivillige organisasjoner.
Etter det svaret jeg nå har fått fra statsråden,
regner jeg med at det i hvert fall i kommende år i større
grad vil bli fokusert på den siste biten av det arbeidet.

Jeg har av og til spekulert på om årsaken
kan være at likestillingsministeren har dårlig
samvittighet for manglende innsats på likestillingsområdet,
men jeg skal avslutte spekulasjonene der foreløpig.

