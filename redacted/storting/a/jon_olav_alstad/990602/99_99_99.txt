  Da vil jeg få stille følgende spørsmål
til kulturministeren:

«På grunn av kutt i pressestøtten
er økonomien i flere aviser satt under press.

Har statsråden oversikt over hvordan
dagens politikk slår ut for avisene?»

  Jeg takker for svaret. 

Statsråden viste til underskuddet
i fjor for aviser som mottar pressestøtte, som for så vidt
er en lite relevant  målestokk for hvordan situasjonen
er for enkelte aviser, spesielt de som nå er hardest rammet.
Statsråden nevnte også at ingen aviser har gått
inn, og at dagens pressepolitikk derfor foreløpig ivaretar
de pressepolitiske målene. Jeg skal ikke gå inn
i noen lang polemikk om det, selv om det kunne vært fristende,
det får vi utsette til fredag. Det gjelder også det
statsråden sa om at hun ville vurdere de pressepolitiske
målene, som for så vidt er et litt annet signal
enn jeg opplevde å få forrige fredag. 

Det jeg har litt lyst til å spørre
om, er hvordan situasjonen er for en del av de avisene som er aller
mest utsatt pr. i dag – ikke situasjonen for avisene generelt,
men for dem som er i faresonen, som har slitt i flere år,
og som nå sliter veldig tungt på grunn av den
politikken som har vært ført de siste årene.
Er det mulighet for å la dem få drive videre inntil
vi får en ny pressepolitikk?

