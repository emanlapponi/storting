  Jeg vil gjerne få lov til å stille følgende
spørsmål til arbeids- og administrasjonsministeren:

«Konkurransetilsynet vedtok i fjor
at TV 2s kort skulle være tilgjengelig for alle
satellittsystemer slik at alle paraboleiere kunne få mulighet
til å motta TV 2. Begrunnelsen var at avtalen
mellom TV 2 og Canal Digital, hvor TV 2 er medeier,
ville hindre konkurransen. Det er også med å hindre
at en allmennkringkaster når ut til hele befolkningen,
og dermed vil et slikt vedtak også få konsekvenser
for andre kringkastere. 

Hvorfor vil departementet endre dette vedtaket
slik at mange ikke får inn TV 2?»

  Det er riktig at konkurranseloven ikke gir
hjemmel for å gripe inn for å fremme kringkastingspolitiske
eller kulturelle hensyn, men som stortingspolitikere er vi forpliktet
til å ta slike hensyn. 

Det var betryggende å høre
at det er feil hjemmelsgrunnlag som er begrunnelsen for å oppheve
vedtaket, slik at vi eventuelt kan få en gjennomgang av
saken på nytt fra Konkurransetilsynet. Den avtalen som
er inngått, har helt åpenbare konkurransemessige
konsekvenser, men dette er viktig ikke minst for oss av hensyn til
at seerne skal kunne ta inn TV 2, i og med at TV 2
ikke blir værende på det satellittsystemet som
faktisk er mest brukt. 

Det andre jeg er litt bekymret for, er hvilke
konsekvenser dette får for andre allmennkringkastere. Jeg
tenker selvsagt på NRK, som også kan gjøre
akkurat det samme med sine kort, men vi får se hvordan
denne utviklingen blir. 

 Jeg vil gjerne få stille følgende spørsmål
til kulturministeren:

«Stortinget vedtok før jul
en tilsagnsfullmakt til filmproduksjoner på 50 mill. kroner.
På grunn av kapitalutgiftene er dette en dyr ordning, som
blir mer kostnadsdrivende for filmen når utbetalingene
trekkes ut i tid. Tilsagnet ble gitt for år 2000. Departementet
må følge dette opp slik at målsettingen
om flest mulig filmer blir ivaretatt og at filmprosjektene ikke
blir unødig forsinket.

Hvordan skjer dette slik at valget av prosjekter
ikke blir påvirket av de regler departementet gir?»

  Jeg takker for svaret, men jeg er ikke helt
fornøyd med den måten det legges opp til. Jeg
tror det er veldig viktig at tilsagnet er uten bindinger, slik at
det er kvaliteten på filmene som legges til grunn, og at
pengene blir brukt slik at mest mulig benyttes til produksjon og
ikke bare til rentekostnader. Det bør ikke være
utbetalingstidspunktet som er bestemmende for hvilke filmer som
velges. 

Jeg vil også påpeke at en
films utvikling fra start til avslutning er av en slik karakter
at det er vanskelig å anslå eksakt når
et utbetalingstidspunkt vil være, og at kravet om utbetaling
over flere år da burde ha vært overflødig.
Det er en fare for at det kan være bestemmende for hvilke
filmer som skal produseres. Det er verken Stortingets eller departementets
jobb først og fremst å påvirke dette.

