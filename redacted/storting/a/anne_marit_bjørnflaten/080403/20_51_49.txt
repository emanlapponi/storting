 (komiteens leder): I februarutgaven av Politiforum kan vi lese om en særdeles vellykket snuoperasjon som er gjennomført i Vest-Finnmark politidistrikt. Etter at stillinger har stått ubesatt i årevis, ikke minst noe vi fra nord har vært klar over og blitt gjort oppmerksom på mange ganger, så går nå ryktene om et ungt og dynamisk arbeidsmiljø, og det trekker folk. Politidistriktet har fått økte ressurser, slik at de nettopp har kunnet lyse ut 6-7 nye stillinger. Politistasjonssjef Jørn Schjelderup innførte straks etterforskning på politistasjonen da han tiltrådte i 2006. Oppklaringsprosenten har gått opp, fra 47 pst. til 52 pst., og tiden for å få påtaleavgjort en sak har gått ned, fra 172 til 113 dager. Den samme Schjelderup har gått til anskaffelse av nytt utstyr, som letter politiets etterforskning og sikrer vitneprov. Politimesteren i Vest-Finnmark har etterkommet ønsket fra avtroppende PF-leder Grete Rugland om å gi en økonomisk påskjønnelse til samtlige ansatte for vel utført jobb i 2007. Dette har ført til en ny giv i politidistriktet, en ny optimisme, og søkerne står nå nesten i kø for å få seg jobb i Vest-Finnmark politidistrikt.




Denne historien, hentet fra Politiforum, viser en ganske annen side av Politi-Norge enn det representanten Elisabeth Aspaker viste til. 




Alt er ikke perfekt i Politi-Norge. Det påstår heller ikke vi. Vi står overfor utfordringer, særlig på bemanningssiden. Det har resultert i at vi nå har en større gjennomgang av behovet på bemanningssiden. Men nettopp fordi vi har tatt tak i de utfordringene vi står overfor, har vi gjort en rekke grep for å møte dette. Det er opptil flere før meg i dag som har snakket om hvordan vi har økt opptaket til politiskolen. Vi har økt politibudsjettet med 0,5 milliarder kr. Vi ser på mulighetene for å innføre differensiert responstid. Vi ser på konsekvensene av arbeidstidsbestemmelsene. Vi ser på aldersgrensen. Vi ser på seniorpolitikken. Og jeg, som var saksordfører for politirollemeldingen, ser jo at Regjeringen gjør det den kan for å følge opp visjonene og forpliktelsene Stortinget har pålagt Regjeringen i forbindelse med meldingen. 




Som eksempelet Vest-Finnmark viser: Det skjer mye i Politi-Norge initiert av politiet selv, men også fordi man faktisk har fått økte ressurser fra denne regjeringen. Det er mulig å gjøre mye lokalt gjennom bevissthet om ledelse og arbeidsmiljø, om muligheter for faglig utvikling gjennom økte ressurser - som også gir rom for små påskjønnelser og flere stillinger. 




Jeg må tilbake til noe som ble berørt også i den forrige interpellasjonsdebatten. Vi er i ferd med å få en ganske interessant situasjon i norsk politikk. Vi er alle kjent med og vitne til at opposisjonspartiene ikke er enige med seg selv om politikkens innhold og veien framover. Jeg merket meg Aspakers uttalelse om at hun opplevde at hun hadde et godt kjennskap til Oslo, og følte seg meningsberettiget når det gjaldt denne byen. Da ville jeg, hvis jeg var representanten Aspaker, vært ganske fornærmet over byrådsleder Erling Laes uttalelse i dag om at han har en dårlig dialog med stortingspolitikere. Han har i hvert fall ikke noen gang tatt kontakt med meg som leder av justiskomiteen. Så da må det jo være sine egne partifeller Lae snakker om. Og han har jo vist at han er ganske uenig med sine egne partifeller på Stortinget når det f.eks. gjelder løsgjengerloven og det enstemmige vedtaket om å avskaffe den. 




Men parodisk blir det først når enkeltrepresentanter i opposisjonspartiene ikke er enige med seg selv. Jeg merket meg at Aspaker brukte uttrykket «når krybba er tom, bites hestene». Men i kronikken i den eminente avisen Nordlys uttaler representanten noe helt annet, nemlig at vi alltid skal løse problemer med penger, at det ikke er uviktig, men at man må ha politisk mot til å organisere og styre offentlig aktivitet - altså en sterk kontradiksjon i forhold til det hun har uttalt i denne debatten. Jeg synes dette er ganske interessant. 




Soria Moria var eventyret som den rød-grønne regjeringen og stortingsflertallet nå realiserer. Imens får opposisjonen bare fortsette å fortelle historier som jeg tror de ikke engang tror på selv, og i hvert fall innbyrdes er veldig uenige om.




