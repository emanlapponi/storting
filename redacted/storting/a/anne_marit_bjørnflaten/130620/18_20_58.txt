 Som saksordføreren redegjorde for, er det en enstemmig innstilling i denne saken. Jeg er veldig glad for at vi fikk behandlet saken før sommeren og at komiteen var så fleksibel og smidig, for ellers ville vi fått stopp i byggingen av prosjektet.


Grunnen til at jeg tar ordet i denne saken, er merknadene fra opposisjonspartiene når det gjelder antallet anbud som har vært benyttet på denne strekningen.


Konklusjonen som opposisjonspartiene trekker, er slett ikke den konklusjonen og de erfaringene som Statens vegvesen og de øvrige aktørene som står bak denne utbyggingen, har i denne saken. Tvert imot har de veldig god erfaring med at det har vært så mange anbud på denne strekningen, for dette har gitt muligheten til å bruke både lokal, nasjonal og internasjonal kompetanse. Nå er det jo som kjent noen problemer knyttet til det ene internasjonale selskapet som er inne, men det er veldig gode erfaringer. Det har gitt stor konkurranse om de enkelte prosjekter, og det har gitt store lokale ringvirkninger at så mange lokale entreprenører har hatt muligheten til å delta i denne utbyggingen. Både næringslivet og bransjeorganisasjonene i området er fornøyde. Dette har også ført til en besparelse, men det har ikke tatt lengre tid eller hatt konsekvenser for tempoet.


Jeg mener at nettopp denne saken er et godt eksempel på hvor viktig det er å bruke ulike kontraktstrategier for ulike samferdselsprosjekter. Nå skal jeg ikke dra opp igjen debatten vi hadde på tirsdag i forbindelse med NTP. Den var både lang og omfattende. Men jeg vil likevel anbefale opposisjonen å innta en litt mer dynamisk og fleksibel tilnærming til ulike samferdselsprosjekter.


