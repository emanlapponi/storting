 Igjen opplever vi at Fremskrittspartiet spekulerer i å skape frykt og usikkerhet blant Oslos innbyggere i forhold til kriminalitetsbildet i Oslo.




Jeg synes, i likhet med justisministeren, at det er trist. Det er trist for Oslo-politiet, fordi Fremskrittspartiets bilde av jobben som politiet i Oslo gjør, ikke er riktig, og fordi Fremskrittspartiet på denne måten kan svekke tilliten til politiet, men det er også trist fordi Oslos innbyggere har liten grunn til å leve med den utryggheten jeg frykter Fremskrittspartiet skaper.




Jan Arild Ellingsen prøver å skape et bilde av et Oslo-politi som ikke har ressurser til å gjøre jobben sin. Men Oslo står altså i en særstilling i forhold til landets øvrige politidistrikter når det gjelder bemanning, med sine nær 2 500 ansatte, og òg på ressurssiden. Og slik skal det være.




Oslo politidistrikt står overfor langt større utfordringer enn landets øvrige politidistrikter når det gjelder organisert kriminalitet. Trolig har mellom 60 og 80 pst. av den organiserte kriminaliteten en eller annen forbindelse til Oslo. Når det gjelder rus, viser trendrapporten om utviklingen innen barne- og ungdomskriminalitet i Oslo i 2006 at det er mer hasjbruk blant ungdommer i Oslo enn blant ungdom i resten av landet. Når det gjelder gjengkriminalitet, prostitusjon, og selvsagt det forholdet at Oslo-politiet har sikkerhetsoppgaver som landets øvrige politidistrikter ikke har, samt en rekke andre forhold, er det større utfordringer enn i landets øvrige politidistrikter. Derfor har det rød-grønne flertallet også styrket Oslo-politiet etter at vi kom i regjering. Vi har bevilget penger over de ordinære budsjettene. Vi la inn 6 mill. kroner i fjor – som er videreført i år – som en ekstraordinær bevilgning på grunn av gjengkriminaliteten som utviklet seg i byen, og nå har Regjeringen vedtatt at Oslo-politiet skal få dekket alle utgifter i forbindelse med NATO-toppmøtet. Dette utgjør 42 mill. kroner.




Representanten Ellingsen sier i sin interpellasjon at det er problemer med bemanningen på stasjoner, fordi nær 100 stillinger er avgitt til ulike prosjekter. Da må jeg spørre representanten om han ikke skjønner at dette er prosjekter som kommer hele politidistriktet til gode, også på de enkelte stasjonene. Gjennom det unike gjengkriminalitetsprosjektet har Oslo, Follo og Asker og Bærum politidistrikter gått sammen om å avdekke, kontrollere og bekjempe gjengkriminaliteten i Oslo. Det er arbeidskrevende, men det har effektivt bekjempet gjengkriminaliteten.




Et annet prosjekt er STOP-prosjektet til politiet, der en skal drive oppsøkende virksomhet i prostitusjonsmiljøene og bidra til å avsløre trafficking, bakmenn og hallikvirksomhet. Både gjengkriminalitet og trafficking er svært alvorlig organisert kriminalitet, og en effektiv og målrettet bekjempelse av disse kriminalitetsformene øker tryggheten i byen og kommer selvsagt også arbeidet på den enkelte stasjon til gode.




Den mest effektive kriminalitetsbekjempelsen oppnår vi ikke ved at politiet alene tar ansvaret, men den oppnås gjennom et felles samfunnsansvar. Dette perspektivet mangler nok en gang i Fremskrittspartiets noe snevre syn på kriminalitetsbekjempelse.




Fremskrittspartiet og Høyre styrer sammen i Oslo, og jeg er ikke imponert over det forebyggende arbeidet disse partiene har lagt for dagen i Oslo. Oslo-politiet har berettet om at hundrevis av bekymringsmeldinger til barnevernet ikke følges opp, fordi barnevernet ikke har nok penger. Dette kommer av at byrådet bevilger for lite til bydelene.




Det er en økning i antall bostedsløse i byen, samtidig som kommunen reduserer antall kommunale boliger. Dette bidrar til ustabilitet og utrygghet. Selv om kommunen har økt innsatsen på russiden, gjøres det ikke nok. Det så vi bl.a. etter at Plata-aksjonen, som ikke fikk nok effekt, fordi kommunen ikke fulgte opp med tiltak. Man kan ikke jage rusproblemene ut av de narkomane. Da hjelper det bedre med behandling.




Byrådets trange budsjettramme til bydelene har ført til at de har innsnevret tilbudet til ungdom. Ungdom under 24 år står for over en fjerdedel av de anmeldte forholdene i Oslo politidistrikt. Det er innlysende at kommunen må ta et mye sterkere ansvar for forebygging enn i dag.




Etter at den rød-grønne regjeringen har overtatt, har Oslo kommune fått en budsjettøkning på nær 2 milliarder kr. Det bør da være mulig å få til en langt bedre forebyggende og trygghetsskapende politikk enn det byrådet har klart til nå. Men da tror jeg at det må nye krefter til – partier som er opptatt av helheten i kriminalitetsbekjempelsen.




