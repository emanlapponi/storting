Jeg synes det er gledelig at representanten Ketil Solvik-Olsen fra Fremskrittspartiet tar opp denne saken i denne sal og får dette i fokus. Dette har vært i fokus lenge, men det synes her som om det er en veldig interessant sak som flere og flere legger merke til. Det omtalte produktet biomembran har sitt utspring i mitt hjemfylke, Rogaland, og som kjent kommer det mye godt fra Rogaland. I dette konkrete tilfellet, når det gjelder denne oppfinnelsen, ser det ut for å være en ekstraordinært bra sak.




Gründeren bak oppfinnelsen har fått Technoports pris for den innovative miljøteknologien som han sitter på, og som også interpellanten sa, er dette en pris som henger høyt. Det underbygger også hvor interessant dette produktet er når det blir lagt merke til i de kretser.




Jeg vil også nevne at klimaforandringene kan man finne en teknologisk løsning på – og det må man – på samme måte som den nye teknologien har bidratt til å løse utfordringene vi hadde på 1990-tallet, nemlig dette med hullet i ozonlaget, da vi tok fatt i kjøleskap og andre ting. Det var viktig, og man greide det. Biomembran kan være en teknologi som kan hjelpe oss med å få kontroll på de menneskeskapte CO

2

-utslippene. Dette organiske pulveret, som ikke gjør noen skade, kan få opp fruktbarheten i jordsmonnet, som i enkelte områder er meget svak, i tillegg kan det bidra til neddemping av den globale oppvarmingen, og det kan bidra til å reflektere mer solenergi tilbake til atmosfæren. Men dersom dette virkelig viser seg å fungere slik en tror og håper, vil det kunne være et positivt bidrag i arbeidet med å dempe skadene av klimaendringene.




Vi vet også at menneskene hele tiden har vist seg som kreative og løsningsorienterte når vi blir stilt overfor store utfordringer. Heldigvis har gründeren sett dette, og han har glødet for en idé som han har jobbet med i flere år.




Nå er det flere som har jobbet sammen om dette. Universitetet i Rogaland, StatoilHydro osv. har også vært med og hjulpet til her. Som ministeren sa, ble hele 3,5 mill. kr gitt i støtte fra Innovasjon Norge ved utgangen av 2006, pluss at man har fått støtte fra Norges forskningsråds Matprogram for 2007. Det er gjennom disse programmene en må gå videre. Det er her den faglige kompetansen ligger, og det er her det må bakkes opp. Det er, som jeg sier, gjennom disse en må gå videre for å få dette produktet testet ut på en skikkelig og god måte. Jeg synes også at man gjennom de alminnelige ordningene har ganske brukbare støtteordninger. Det er gjennom de alminnelige ordningene man må gå inn her. Innovasjon Norge og Norges forskningsråd, med de ordningene man der har, har, som jeg nevnte, og som statsråden også nevnte, i aller høyeste grad vist initiativ. Det er disse to instrumentene vi har. De har vist interesse, og de har bakket dette opp. Nå gir også vi politiske signaler om at man skal gå videre gjennom disse faginstansene hvis dette er liv laga, noe som jeg inderlig får håpe det er. Det er viktig å bakke opp slike ting. CICERO og andre forskningsmiljøer har også lagt merke til dette og bakket det opp. Jeg synes at vi er på et riktig godt spor, og jeg ønsker denne oppfinneren og dette miljøet lykke til videre. Vi skal gi dem den politiske oppbakking som de fortjener. Dette sier også de som har hatt ordet til nå, og det samme regner jeg med at de som står igjen på talerlisten, vil si.




Kenneth Svendsen hadde her overtatt presidentplassen.




