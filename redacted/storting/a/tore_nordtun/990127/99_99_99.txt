 Jeg tillater meg å stille følgende spørsmål
til samferdselsministeren:

«Hvor langt er en kommet i oppfølgingen
av vedtaket om bygging av gassdrevet ferge for fergesambandet Arsvågen – Mortavika?»

  Jeg takker statsråden for svaret og
den orienteringen han gav om den nå kontraherte gassdrevne
fergen. 

Jeg konstaterer at det slik statsråden
skisserte, er en rekke problemer med å få satt
i gang med den andre gassfergen, mellom Arsvågen og Mortavika.
Det gjelder både markeds- og forsyningsproblematikken,
altså terminal.

Mitt tilleggsspørsmål til
statsråden er: Kan statsråden nå skissere
en fremdrift, og vil statsråden komme tilbake til Stortinget
med en orientering om de videre planene for å få dette
sambandet på skinner når det gjelder gassferge?

 Jeg har følgende spørsmål
til samferdselsministeren:

«Er det riktig at samferdselsmyndighetene
har besluttet å slå sammen Kvitsøy-sambandet
og Skudenes-sambandet fra år 2000?»

  Jeg takker statsråden for svaret. Slik
jeg oppfattet det, har de sentrale vegmyndighetene ennå ikke
bestemt hva som skal skje i denne ytre del av fjorden, i forholdet
mellom Skudenes og Mekjarvik. 

Men jeg vil gjøre statsråden
oppmerksom på – noe jeg også tror han
er – at det er klare uttalelser og signaler fra de berørte
kommuner. Det er ikke tvil om hva Karmøy og Kvitsøy
kommuner osv. egentlig har sagt i disse spørsmålene,
og det er heller ikke tvil om hva flertallet i komiteen som har
disse samferdselssakene til behandling, har sagt. Det er nå ganske
stor uro og frykt for at dette sambandet vil bli sterkt redusert
for trafikantene i dette øysamfunnet og for Karmøy
hvis man skal ha et trekantsamband i området. Men jeg har
da den forventning til statsråden at han vil gripe inn,
slik at verken kapasitet eller tilbud vil bli redusert.

