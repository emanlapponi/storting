Norge er i en alvorlig situasjon når det gjelder klimautslippene. Det er det ingen tvil om. Det tar denne regjeringen inn over seg. Vi legger til grunn at vi vil slippe ut ca. 60 mill. tonn CO

2

 i 2010. Hvis vi ser på Kyoto-avtalen, som alle partier, bortsett fra Fremskrittspartiet, har sluttet seg til, vil utslippene overstige 1990-nivået pluss 1 pst., som er utgangspunktet vårt, dvs. 50,3 mill. tonn. Det er nesten 10 mill. tonn mer enn det som det er lagt opp til der.




Naturkrafts anlegg på Kårstø vil slippe ut ca. 1,25 mill. tonn CO

2

 med 8 000 timers drift. Det er klart at vi har en formidabel oppgave foran oss når vi ser dette i sammenheng med andre utslipp på sokkelen. Dette må vi ta alvorlig, dette må vi ta inn over oss. Vi kan ikke gjøre som Fremskrittspartiet, og se bort fra at vi har store utfordringer her. I våre vurderinger legger vi vekt på ulike eksperters råd i denne sammenheng, ikke bare råd fra en ensidig ekspertgruppe.




Vi tar også inn over oss det som FNs klimapanel ettertrykkelig har slått fast, nemlig de utfordringer som står foran oss. Vi støtter fullt ut opp om de globale, internasjonale avtaler, og Kyoto-avtalen er nettopp en slik avtale. Verden trenger flere avtaler, ikke færre, for å møte de store utfordringene. Vi må ha internasjonale kjøreregler. Vi kan ikke ensidig kjøpe oss fri ved kvotekjøp ute. Vi er nødt til å ta en betydelig del innenlands, og dette forplikter. Jeg sier dette innledningsvis i forbindelse med interpellasjonen fra Ketil Solvik-Olsen, som angår rensing på Kårstø, fordi jeg, når jeg nå hører denne representanten for det største opposisjonspartiet, blir til de grader forvirret – og jeg tror ikke det skyldes bare meg selv. Men jeg får ikke tak i det. Hvor vil Fremskrittspartiet? Ketil Solvik-Olsen argumenterer ensidig for en økonomisk sak på Kårstø. Så sier han videre at de ikke har til hensikt å gå til kamp mot CO

2

-kjeden. Nei vel. Videre sier han at Kårstø er et blindspor. Ja vel. De er tilhengere av Kyoto-avtalen. Ja vel. Hva gjorde landsstyret i Fremskrittspartiet? Hvor vil Fremskrittspartiet? Derfor blir dette på mange måter en økonomisk beregning som Ketil Solvik-Olsen gjør av Kårstø-prosjektet. Ja, det skal vi ha med oss. Men Regjeringen har lagt inn nesten 1 milliard kr dette året for å gripe muligheten til å skape en verdikjede, noe som er helt nytt i Norge og i verden. Da må vi som nasjon også stille opp med offentlige midler for å få dette til å gå i hop og for å møte den store utfordringen, nemlig forurensningsproblematikken for kommende generasjoner. Men jeg legger merke til at det største opposisjonspartiet ikke har noen politikk på dette området, for én dag sier de én ting, neste dag sier de noe annet.




Jeg må også referere til den utmerkede interpellanten, som sier følgende:







«Kyoto-avtalen regulerer utslipp av klimagasser i avtaleperioden 2008–2012. Norge vil trolig ikke innfri sine forpliktelser uten betydelige kvotekjøp fra utlandet.»




Når sluttet Fremskrittspartiet seg til Kyoto-avtalen, til at den skulle være retningsgivende for Norge?




Det er et industripolitisk stort løft som vi nå tar. Det skal også ses i sammenheng med Mongstad, med Tjeldbergodden osv. Det har et industrielt potensial i seg som er formidabelt, ikke bare for nasjonen, men også internasjonalt. Deponisystemene skal ses i en sammenheng. Da vil også Kårstø være med. Vi tar skrittet her, vi gjør en jobb på vegne av nasjonen for egentlig å møte de store utfordringene. Det må stat og utbygger gjøre i samhandling.




