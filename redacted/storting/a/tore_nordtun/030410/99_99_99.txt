 

(fungerende ordfører for saken): 

Først vil jeg på vegne av saksordføreren få takke komiteen for et godt samarbeid om denne saken, som har endt ut i en enstemmig komiteinnstilling.




Bakgrunnen for forslaget er den urimelighet mange opplever når de blir avkrevd årsavgift for et kjøretøy som er stjålet når årsavgiften forfaller. En del av kjøretøyene som stjeles, kommer heller ikke til rette, og da blir det ekstra urimelig å måtte betale årsavgift.




Dette ble også tatt opp i Innst. S. nr. 255 for 2001-2002 om revidert nasjonalbudsjett i fjor vår, hvor et stort flertall bad om at regelverket endres nettopp på dette punkt.




Saken har også vært reist flere ganger i Stortingets spørretime, men finansministeren har hele tiden vist til det arbeid som pågår når det gjelder endring av regelverket for årsavgift, med sikte på å komme tilbake til en ordning hvor det er mer samsvar mellom den tid kjøretøyet er registrert og den tid det skal betales årsavgift for.




Dokument nr. 8:67 tar opp igjen problemstillingen, og det er en enstemmig komite som ber Regjeringen foreslå endringer i regelverket i statsbudsjettet for 2004 som innebærer at årsavgiften skal betales for den tid kjøretøyet vitterlig er registrert.




Finansministeren viser i sitt brev til komiteen om saken til at dette også vil kunne få positiv betydning i situasjoner hvor kjøretøyet stjeles.




Fra Arbeiderpartiet, SV, Senterpartiet og Kystpartiets side legges det til grunn at det nye regelverket utformes slik at det også fanger opp situasjoner hvor kjøretøyet er stjålet og er borte en viss periode. Dessuten mener vi at regelverket må åpne for utsatt betaling av årsavgift i tilfeller der bilen er stjålet på det tidspunkt årsavgiften forfaller, og for frafall av årsavgift for den aktuelle perioden i inneværende år om kjøretøyet ikke kommer til rette igjen. Det forutsettes også at det nye regelverket gjøres gjeldende for 2004.




Med dette anbefaler jeg komiteens innstilling på det varmeste.




