 Det er to spor som er viktige her. Fremtidens petroleumspolitikk er det ene sporet. Her må man ha helt klart for seg hvilke miljømessige konsekvenser denne petroleumspolitikken har. Da må vi også sette inn tiltak overfor de miljømessige konsekvensene en petroleumspolitikk har, slik at vi kan leve i harmoni, slik at vi kan ta de viktige skrittene framover. Og de viktige skrittene framover er bl.a. forskningsdelen av dette. Det er klart at Norge, som har tjent ganske gode penger på petroleumsutviklingen, salg av disse tingene osv., utviklet seg industrielt og forskningsmessig, må bidra med noe tilbake når det gjelder den største utfordringen vi har, og det er klimautfordringen. 




Jeg ser også for meg at det blir ganske vanskelig framover å kunne se på enkelte områder og si at disse områdene her legger vi ikke noen miljømessig strategi for når det gjelder framtiden. Det er klart at på disse områdene må det også ligge forutsetninger for å videreutvikle områdene – det er: Hva er egentlig de miljømessige konsekvensene av det? Hva skal vi gjøre innenfor disse områdene? Det er nettopp det Regjeringen gjør på Mongstad, karbonfangst og -lagring. Men det er klart at dette er nybegynnerarbeid. Det var ikke hyllevare da man gikk i gang. Man måtte brøyte veien. Det vil være med og redusere utslippene til atmosfæren ganske betraktelig i framtiden når vi nå får disse lagringsplassene på plass, og vi får rensingen, dvs. fangingen av eksosen. 




Så vil jeg også trekke inn to andre perspektiv. Det ene er at jeg synes det helt parallelt må være forskning. Det er viktig for oss for at vi skal få mer ut av feltene når det gjelder både olje og gass. Og med de inntektene vi har på grunnrenten, skulle det bare mangle at ikke vi skulle være med på en teknologiutvikling også her, slik at vi kan få mer ut av det. Generasjonene etter oss vil også se at det er viktig. 




Så må jeg si at det har skjedd kolossale framskritt når det gjelder boreteknologi osv., og ikke minst det eventyret som har skjedd på Ekofiskfeltet, hvor man nå er inne i tredje fase med å heve det for å utvinne enda mer. Det er klart at dette hadde man ikke greid uten forskning. Selvfølgelig er det selskap som har gått i bresjen, men også det offentlige har vært med og støttet veldig sterkt oppunder dette. 




Men igjen, som interpellanten sa: Det er et samarbeid og samspill mellom myndighetene, oljeselskapet og leverandørindustrien og ikke minst universitetene og forskningsinstituttene. Det er disse som må gå hånd i hånd. Vi må også ha troen på framtiden. Det skuffer meg en del at noen snakker om solnedgangsindustri. Nei, dette er ikke noen solnedgangsindustri. Men hvis man holder på og snakker maksimalt om det, er det færre og færre av den oppvoksende slekt som vil søke seg til denne industrien. Det som jeg nå synes er spennende med miljøet på Mongstad og andre signaler man har gitt, og det man er i ferd med å gjøre nå, er at denne industrien kan bli framtidsrettet. Det kan bli en spennende industri å satse sin yrkeskarriere på i framtiden, fordi det også ligger store miljøaspekter her. Det er klart at det er spennende, det er utfordrende, det er banebrytende, og da vil folk søke seg til denne industrien, og ikke til en industri som mange nå har yndet å si er en såkalt skitten industri. 




Når det gjelder IEA og det de har sagt, skal man ta det på største alvor. Det som ligger i prognosene fra IEA når de snakker om 2030-målet og hvor viktig disse typene energi er for å oppnå togradersmålet, er et klart signal om at Norge må gjøre sin plikt her når vi er i den posisjonen som vi er i økonomisk osv., og vi må styre det i riktig retning. Men jeg hadde kanskje ønsket at selskapene selv hadde tatt litt mer initiativ når det gjelder miljøaspektet. Jeg har bare merket meg det: Da Norge var den første nasjonen som innførte CO

2

-avgift på fakling på sokkelen, var det kritikk fra ende til annen fra industrien. I dag sier industrien at det var med og videreutviklet teknologien, det var med på å sette oss på et bedre spor. Det har vi høstet erfaring av, og i dag sier de at dette var et riktig spor. 




