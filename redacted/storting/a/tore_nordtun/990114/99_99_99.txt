 Først vil jeg ta opp det forslaget som jeg og mine medrepresentanter fra rogalandsbenken Jan Simonsen og Jan Johnsen har fremsatt.




Miljøverndepartementet har underrettet Stavanger kommune om at kommuneplanens arealdel, egengodkjent i bystyret den 29. september 1997, nå må endres.




Jeg har vanskelig for å forstå at en omdisponering av 425 dekar landbruksområde til byggeområde kan karakteriseres som en sak av stor nasjonal interesse. Har det vært i Stortingets ånd å gå inn i en ren detaljkorrigering i plan- og bygningsloven § 20-5 av kommunale planer?




Som kjent er Stavanger en av Norges tetteste byer, med 2,7 personer pr. 1 000 m2 tetthetsareal, og den eneste norske by som stadig har økt tettheten.




Stavangers boligpolitikk baserer seg på tre hovedpoeng. Det er: betydelig kommunal styring, 50 pst. av boligbyggingen som fortetting og to boliger pr. dekar i nye utbyggingsområder. Dette har gjort Stavanger til Norges tetteste by og den eneste byen som de siste 25 år gradvis er blitt tettere.




Stavanger innser fullt ut at grensen for fysisk byvekst er ved å bli nådd. Samtidig er det klart at etablering av en storkommune dessverre ikke kommer med det første. Det er like klart at interkommunalt boligbyggingssamarbeid ikke er politisk gjennomførbart – det er gjort forsøk på dette – noe som Stavanger kommune har tatt konsekvensen av i sin arealpolitikk.




Stavanger vil vanskelig kunne utvikle sin rolle som administrativt og kulturelt fylkessenter, oljehovedstad og hovedmotor for næringsutvikling i regionen dersom bystyrets vedtak blir satt til side, slik Miljøverndepartementet legger opp til skal bli en realitet.




Vi må i en slik debatt også ha blikket rettet mot regionen i sin helhet hvor det inngår flere kommuner. I 1970 var folketallet i denne regionen ca. 165 000. I 1997-98 var folketallet ca. 245 000. Det er en reell vekst på 80 000 innbyggere på 28 år. Det antas at regionen vil få en gjennomsnittlig befolkningsvekst på ca. 1 pst. pr. år. Da vil vi i år 2020 ha ca. 305 000 innbyggere. Følgelig må det også skapes ca. 35 000 nye arbeidsplasser. Dette må vi ta høyde for i vår framtidsplanlegging. Vi må videre ta innover oss at i denne regionen opereres det med ett arbeidsmarked og ett boligmarked.




Kommunen har i samråd med jordbrukssjefen og landbruksdirektøren lagt stor vekt på at de områdene som foreslås utbygd, har karakter av en arrondering av bymessig bebyggelse i forhold til landbruket. Det er samtidig lagt stor vekt på å finne naturlige og endelige grenser mellom by og landbruk.




Stortingets hensikt med plan- og bygningsloven § 20-5 var, etter det jeg kan forstå, ikke å gå inn i en ren detaljkorrigering av kommunale planer, slik det nå er gjort i Stavangers tilfelle. Dette gjelder desto mer når det dreier seg om en plan utarbeidet i full forståelse med de lokale statlige sektormyndigheter. De statlige lokale myndigheter har gitt sine kommentarer og godkjent planen uten innsigelser.




Generelt bør Stortinget være tilbakeholdent med å overprøve Regjeringen på områder der Regjeringen har fullmakt til å ta avgjørelser. Denne saken er imidlertid av så stor betydning for en hel region at den må prøves på ny.




Stavanger fikk i regjeringens storbymelding i 1995 honnør for denne politikken, som har motvirket opphoping av dårlige levekår. Dersom kommunen tvinges til å legge om sin boligpolitikk og samtidig redusere boligbyggingen langt under hva det reelt er behov for, vil dette gi store negative virkninger i form av høye boligpriser, segregering og svekkede sosiale nettverk, og på litt sikt forgubbing og svakere kommunal økonomi.




Stavanger kommune ser sitt regionale ansvar som administrativt hovedsenter og næringsmessig lokomotiv. Dette vil kun gjelde så lenge planer og administrativ struktur for en regional byvekst er på plass. Nå vil på ubestemt tid kommunen fratas mulighet til å følge opp sitt ansvar etter plan- og bygningsloven for å tilrettelegge for en arealbruk og bebyggelse til størst mulig gagn for den enkelte og for samfunnet. En har vanskelig for å forstå at det i påvente av en regional løsning skal gjelde en form for unntakstilstand hvor lokaldemokratiet knyttet til byutvikling settes til side, og vil på det sterkeste protestere mot en slik form. Stavanger vil vanskelig kunne utvikle sin rolle som administrativt og kulturelt senter, oljehovedstad og hovedmotor for næringsutvikling i regionen i tider som kommer, skulle Miljøverndepartementets innsigelser bli stående.




Boligbyggingen må økes også i nabokommunene. Disse kommunene har de siste ti år hatt en dobbelt så stor befolkningsvekst som Stavanger. En ytterligere økning vil være meget problematisk i forhold til arealtilgang og miljømessige konsekvenser også i disse kommunene.




Det har vært og er et godt interkommunalt samarbeid. Dette gjelder spesielt tomter til industri, eksempelvis Forus Industritomteselskap. Men nå ser vi at dette selskapet også nektes å utvide sine arealer, arealer som har vært helt nødvendige for arbeidsplassutviklingen i regionen, og som det har vært felles interkommunal enighet om.




Det vi ser, er at pendlingen inn til Stavanger også øker. Stavanger har eksempelvis et sterkt næringsliv. Allerede nå pendler ca. 40 000 arbeidstakere inn til byen. Lokalisering av arbeidsplasser i Stavanger ses for øvrig i en transportsammenheng som svært gunstig, nær regionens viktigste kollektivtilknyttingspunkt.




Skulle Miljøverndepartementets vedtak bli stående, må kommunen gi opp eller omarbeide sin sosiale, kostnadskritiske boligpolitikk som er basert på










boligbygging noenlunde likt fordelt mellom kommunale felt og privat utbygging







boligbygging noenlunde likt fordelt på bydelene




Presset i boligmarkedet vil kunne øke, og boligprisene vil kunne gå ytterligere opp. Det vil bli vanskeligere for unge å etablere seg i Stavanger, mens eldre med nedbetalte boliger kan ventes å bli boende. Dette gir en forgubbingstendens, som ikke er positivt. Det vil også føre til negative kommunaløkonomiske konsekvenser på utgifts- og inntektssiden, konferer de fremtidsbilder som er utredet i kommuneplanens arealdel 1994-2005. 




De sosiale og økonomiske fordeler som knytter seg til at vesentlig flere unge i Stavanger enn i andre norske storbyer bosetter seg nær sine foreldre, kan gå tapt med en slik politikk.




Ved Miljøverndepartementets pålegg hindres Stavanger kommune i å føre en ønsket arealpolitikk til fordel for sine innbyggere, og må alene bære konsekvensene av at kommunegrensene på Nord-Jæren er uhensiktsmessige og lite fremtidsrettede, noe som går ut over arealplanlegging og planlegging av felles infrastruktur, bedre samordning av offentlige tjenester etc. Etter min oppfatning er det vår oppgave å gripe inn på en slik måte at våre regioner får utvikle seg for å tilrettelegge for fremtidssamfunnets ulike oppgaver.




Stavanger ser sin byplanmessige situasjon som meget vanskelig, dette også sett på bakgrunn av at nabokommunene ikke engang har ønsket at problemstillinger knyttet til en storkommune utredes. 




Vi tar disse forhold konkret opp i vårt forslag i dag. Jeg antar at det blir flertall for det, og da må også Regjeringen nå bli pålagt å gå aktivt inn sammen med lokale myndigheter for å få de tingene som jeg har pekt på, på plass.




