 Jeg synes det er veldig bra at denne saken tas opp som interpellasjon i Stortinget, og jeg synes det er veldig bra at representanten Olemic Thommessen tar den opp. Representanten Thommessen kommer fra et helt annet sted i landet, og jeg synes det er positivt, fordi det sier litt om bredden på det som man vil ha fram, og det som man la i søknaden da Stavanger og Stavanger-regionen tok dette initiativet. Jeg synes det var veldig bra å legge dette til Norge og Stavanger. Dette skal vi få til.




Det er stor entusiasme i regionen for dette prosjektet. Det diskuteres daglig i alle aviser og i media ellers der borte. Det er også positivt. Det er kun Fremskrittspartiet som hele tiden har sagt at dette ikke er et prosjekt som de vil stille seg bak.




Det som også er viktig når vi drøfter den videre framdriften her – og jeg synes de har et godt grep på det lokalt – er ikke bare å forankre det nasjonalt, internasjonalt og i regionen, men også å få den folkelige gode bredden i dette arrangementet. Det tror jeg er veldig viktig. Slik planene som nå legges, er, ser vi at de legges ikke isolert sett, som jeg sa i stad, for akkurat bare Stavanger. Det er hele fylket og hele regionen som blir dratt med i dette, i tillegg til det nasjonale opplegget. Er det et sted i Norge som skulle ha de aller beste forutsetningene for å få dette til, er det denne regionen, med den internasjonale forankring den har hatt opp gjennom hele historien, og har også i dag. Jeg kan bare nevne at 10–12 pst. av Stavanger bys befolkning er fra andre nasjoner. De har et opphold der nå. Det sier litt om byen, om hvor dynamisk den er på dette området.




Jeg må si at det som ministeren sa i stad om den gode oppfølging dette har fått fra nasjonalt hold, også fra statsrådens side, som følger med på hva som skjer, og at man kan ytre seg, er veldig positivt. Det er jo kultur i sin store bredde man snakker om her. Det er kunst, kultur, og det er ikke minst den aktuelle kulturtenkningen man skal ta opp i seg for å få dette forankret internasjonalt i Europa og i nasjonen Norge. Det er der vi har utfordringen. Det er disse tre tingene som står øverst på agendaen, og som man arbeider etter. Det er derfor jeg tror det er viktig, som statsråden også sier, at man skal ha det sterke internasjonale preget på det. Det er egentlig for å heve Norge som nasjon og gjøre Norge kjent internasjonalt innenfor kulturutvikling på dette området.




Vi ser også nå viktigheten av, og det er Stavanger by og regionen opptatt av, hvordan man egentlig kan få til den store bredden. Når man eksempelvis skal etablere industri, er det ikke bare akkurat den enkelte arbeidsplassen, men også totalmiljøet, som er så viktig ved etableringen, verdien for menneskene i å oppholde seg i en region og være med og utvikle seg i et fellesskap. Da får man tiltrekningskraft. Da ser man det lever på mange områder. Det gir næring og vekst.




Så litt om økonomien, som jeg synes begynner å falle på plass. For å ha det helt klart: Midlene, fra regionen 100 mill. kr, fra private, altså sponsorer, 100 mill. kr og fra staten 100 mill. kr, skal fordeles over år. Så kommer det i tillegg en rekke prosjekter, fantastisk flotte prosjekter, f.eks. det som symfoniorkesteret skal stelle med sammen med kirken, osv., som er spenstige. Dette er nytenkning, der en ser framover. Det er til slike prosjekter man kommer til å søke om midler, fra ulike instanser, for å få det til. Det kommer i tillegg. Her ser vi at kreativiteten er stor, den er god, men det som også er viktig, er som sagt at det diskuteres litt i denne salen. Vi vil komme ytterligere tilbake til det framover i tid. Da vil vi se at nasjonen kommer til å stille seg bak og være med på den oppdriften som hele dette prosjektet skal ha. Jeg ser fram til det store året 2008 og til hovedprogrammet som blir lansert på vårparten 2006.




