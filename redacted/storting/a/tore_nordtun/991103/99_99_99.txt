 Jeg har følgende spørsmål
til finansministeren:

«Synes statsråden det er
riktig prioritering og bruk av ressurser å utforme et detaljert
regelverk for fordelsbeskatning av arbeidstakere som kan parkere
gratis hos sin arbeidsgiver eller bruke dataspill ved utplassering
av hjemme-PC fra arbeidsgiver?»

  Jeg takker finansministeren for svaret. 

Jeg forstår det slik av svaret på mine
to spørsmål at det ikke er aktuelt å gå inn
på detaljer når det gjelder dette med utplassering
av PC, bl.a. når det gjelder det dataspillet jeg gjennom
pressen har sett omtalt som et område som det kunne være
aktuelt å skattlegge. Det er nå stadfestet at
det ikke er aktuelt å vurdere det. 

Så var finansministeren videre inne
på regelverket for beskatning av parkeringsordninger for
arbeidstakere som bruker sin bil i arbeid hos en arbeidsgiver. Og
jeg må si at jeg syns arbeidet med å gå inn
og finsikte regler på dette området, som man prioriterer,
vil være meget vanskelig og problematisk. Det er mange
mennesker, jeg tror faktisk de fleste, som må bruke bilen
sin til og fra arbeidsstedet i Norge. Skal man gå inn og
se på hva som er parkeringsplass hos arbeidsgiver eller
ikke, og hva som skal fordelsbeskattes eller ikke, så blir
det meget komplisert og vanskelig. Og jeg tror man bruker mye mer
tid på dette enn på å skjerpe beskatningen
på andre områder innenfor likningssystemet vårt. 

  Jeg tror ikke det er noen uenighet mellom
meg og finansministeren om en løpende vurdering av naturalytelsene.
Det tror jeg samtlige partier her i Stortinget er enige om at vi
må ha.

 Men mitt spørsmål var egentlig:
Hva skal man prioritere i dette arbeidet? Jeg syns det å utforme
et regelverk når det gjelder parkering vil være
uhensiktsmessig ut fra ressursbruken ved utformingen av det. Systemet
må være utformet slik at arbeidstakere har forståelse
for de reglene som blir laget. Dette, pluss kontrollen av systemet, tror
jeg blir meget vanskelig. 

Mitt spørsmål til slutt er:
Er det ut fra finansministerens synspunkt riktig å prioritere
dette arbeidet, istedenfor det store arbeidet vi har når
det gjelder regelverk for bostedsregistrering av pendlere? Det er
noe som vi gang på gang har etterlyst, og som finansministeren
har sagt man skulle komme tilbake til i nasjonalbudsjettet. Det
er ikke kommet. 

