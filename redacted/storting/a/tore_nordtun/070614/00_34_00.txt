 Saksordføreren har redegjort grundig for denne saken. Det han sier, slutter vi oss selvfølgelig til. Jeg skal ikke tilføye så mye, men jeg tok ordet i saken fordi det er nødvendig å understreke, som saksordføreren også var inne på, at det på mange måter er et litt historisk sus over komiteens enstemmige innstilling til vedtak her i kveld. Vi skal nemlig ta stilling til det som på mange måter har vært en arbeidshest på norsk sokkel i mange år. Mannskapene har gjort en glimrende jobb der ute, og det har brakt inn mye penger til statskassen, til fellesskapet, for å utvikle det norske samfunn. Så skjer det samme her som på Ekofisk-feltet, at det er en betydelig nedsynking – 5,7 m fra oppstart. Det er mye. Så var det situasjoner sist vinter, når det var urolige værforhold, som gjør at man må stenge ned feltet hvis man ikke gjør noe. Derfor synes jeg operatørene er tidlig på banen, er framtidsrettet i sine synspunkter på hva som skal skje, og dermed legger grunnlaget for nye investeringer på et felt de ser for seg fortsatt skal ha storproduksjon fram til 2049. Det står det respekt av.




Det jeg også synes er viktig å understreke, som saksordføreren sa, er at operatørene, bl.a. BP, har vært aktive og sett hva som må gjøres i forhold til de miljøutfordringene vi har på norsk sokkel. Det at man nå elektrifiserer feltet fra 2009 og legger ut kabel fra Vest-Agder fylke til feltet, vil medføre en formidabel reduksjon av CO

2

-utslippene, hele 97 pst., samtidig som NO

x

-en vil gå betydelig ned, med over 90 pst. Ikke minst, som en representant har vært inne på tidligere i en annen sak, vil dette med injisering av vann i havbunnen føre til at utslippene blir mye mindre. Så totalt sett synes jeg dette er en god sak, og det er en meget framtidsrettet sak nå som elektrifiseringen er inne i bildet, og vi vil få en betydelig reduksjon i utslippene.




Med disse ordene vil jeg si at denne saken fortjener å bli igangsatt straks.




