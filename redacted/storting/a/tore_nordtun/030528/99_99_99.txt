 Jeg vil bare knytte et par ord til denne innstillingen. Jeg synes det er bra at Dokument nr. 8-forslaget ble fremmet. Saksordføreren har gjort en utmerket jobb for å samle komiteen om denne innstillingen, og brevet fra finansministeren viser også at man nå vil ta dette opp til drøfting. Arbeiderpartiet vil – sammen med de andre partiene – sørge for at dette kommer opp til drøfting til høsten.




Det er på mange måter en veldig alvorlig – jeg vil ikke si en dramatisk – situasjon på norsk sokkel for tiden. Det er en dramatisk tilbakegang i sysselsettingen. I løpet av to–tre år har sysselsettingen sunket med nærmere 30 pst. Det er dramatisk for boreselskapene osv. Jeg vil si at den interessen som har vært vist, eller mangel på interesse, fra de ulike selskaper i den siste tildelingsrunden i Nordsjøen, også vitner om at vi må se på systemet.




Jeg vil også vise til hva som skjedde på engelsk sektor, der de for noen år siden hadde en lignende situasjon, hvor aktiviteten gikk veldig ned og interessen nesten uteble. De var nødt til å foreta sterkere inngrep med hensyn til rammebetingelsene for å få rettet på det. Det er nettopp det flertallet skriver i innstillingen her i dag om haleproduksjon og utvinning av små og marginale felter. Jeg vil si at et nytt skattesystem bør være konstruert slik at selskapene får en større belønning ved å forlenge produksjonen fra eksisterende installasjoner koblet med sterkere incentiver for å unngå kostnadsoverskridelser. Under dagens system er hoveddelen av risikoen knyttet spesielt til kostnadsoverskridelser på statens hånd. – Og jeg vil ikke si mer om Snøhvit-debatten som vi har hatt!




Incentivstrukturen i skattesystemet bør bidra til en rask økning i aktiviteten på norsk sokkel. Vi må ha det også i de rammebetingelsene vi må se på framover. Spesielt ser vi nå på infrastrukturen i de modne områdene i Nordsjøen og nordover. Barentshavet kommer med her, og også Norskehavet. – Så her er det fortsatt et stort potensial både i olje- og gassvirksomheten, men det er ganske alvorlig det vi nå ser, som jeg sa, både med hensyn til interessen og her sysselsettingen, som går dramatisk tilbake. Derfor er rammebetingelsene viktige, og jeg har påpekt noe som jeg mener vi bør ha med oss på den videre ferd, og jeg håper inderlig at vi får denne saken opp til en bredere diskusjon til høsten.




