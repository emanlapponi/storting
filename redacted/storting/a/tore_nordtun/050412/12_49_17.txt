 

(ordfører for saken): 

Bakgrunnen for denne saken er det skattevedtaket Stortinget gjorde for inntektsåret 2005. Det gjelder § 3-5 fjerde ledd, om at det skal svares 25 pst. skatt på aksjeutbytte og renter på grunnfondsbevis som blir utdelt til skattytere som hører hjemme eller er bosatt i utlandet – altså kildeskatten. Dersom skattesatsen etter skatteavtale med fremmede land – og slike avtaler har vi en rekke av – skal være lavere, er det den som skal gjelde.




EFTA-domstolen kom den 23. november 2004 med en rådgivende uttalelse om forholdet mellom EØS-avtalen og de norske reglene om kildeskatt på utbytte fra norske selskap til aksjonærer hjemmehørende i utlandet. Det finner man grunn til å rette oppmerksomheten mot, og Finansdepartementet har kommet med denne saken til oss. Vi legger vekt på hva EFTA-domstolen legger til grunn her.




I innstillingen viser flertallet til at innføringen av fritaksmetoden fra og med inntektsåret 2004 fjerner usikkerheten som systemet med RISK og godtgjørelse representerer i forhold til EØS-avtalens bestemmelser om fri flyt av kapital, ved at modellen medfører en likebehandling av utbytte til selskapsaksjonærer hjemmehørende i Norge og i et annet EØS-land. Aksjonærmodellen innebærer fra og med 2006 at dagens RISK- og godtgjørelsessystem også kan avvikles for personlige aksjonærer. Det er også viktig å ta med i denne saken.




Flertallet legger også vekt på å unngå løsninger som skaper usikkerhet i forhold til EØS-avtalen. I Innst. O. nr. 10 for 2004-2005 fra finanskomiteen om skatte- og avgiftsopplegget for 2005, lovendringer, uttalte nemlig komiteens flertall at det er en ubetinget fordel ved aksjonærmodellen at utbytte fra norske og utenlandske aksjer blir likebehandlet, fordi en innså at dagens regler strider mot EØS-avtalen.




EFTA-domstolens uttalelse av 23. november 2004 konkluderer på bakgrunn av nyere rettsutvikling med at de norske reglene om kildeskatt på utbytte er i strid med EØS-avtalens bestemmelser om fri flyt av kapital. Det er dette vi nå tar til etterretning, og finanskomiteen er enstemmig i sin tilråding til Stortinget om at § 3-5 fjerde ledd nytt tredje punktum skal lyde:







«Skatt etter dette ledd svares ikke av lovlig utdelt aksjeutbytte og renter av grunnfondsbevis som utdeles til personlig rettighetshaver som er bosatt i en EØS-stat.»




