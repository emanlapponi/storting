 Jeg har følgende spørsmål til finansministeren:




«Stortinget har fastsatt en vrakpantordning for personbiler for å stimulere til innlevering av utrangerte kjøretøy.




Vil statsråden vurdere å utvide vrakpantordningen til også å gjelde større kjøretøy, eksempelvis busser?»




 Jeg takker finansministeren for svaret, og jeg takker ham spesielt fordi det var et veldig positivt svar. Jeg oppfatter det da slik at han nå vil komme til Stortinget med en sak angående denne delen av vår kjøretøypark, altså de større og tyngre kjøretøyene.




Vi vet at disse kjøretøyene blir brukt som campingbusser, forretningsbusser o.l., og de representerer en stor ulykkesrisiko. Mellom 5 og 10 pst. av disse bussene i Norge blir utrangert, og det dreier seg om mellom 400 og 800 busser. Dette gir et stort potensial til gjenbruk på ulike områder, også når det gjelder disse bussenes tekniske fasiliteter, slik at når vi nå kan legge til rette for en vrakpantordning, kan det også være med på å skape arbeidsplasser.




I det området jeg kommer fra, er det tatt initiativ fra lokale transportører, og jeg ser fram til at finansministeren kommer til Stortinget med saken og vi kan få satt dette arbeidet i gang.




