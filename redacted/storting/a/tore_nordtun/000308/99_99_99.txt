  Jeg skal stille følgende spørsmål til
finansministeren:

«Det fremgår av Nationen
29. februar 2000 at enkelte pendlere blir tvangsflyttet, nektes
norsk pass og står uten fast bopel og postadresse på grunn
av sin ukependlerstatus. 

De endringene i pendlerforskrifter som det
tas sikte på, vil de være egnet til å rette
opp i disse forhold?»

  Jeg takker finansministeren for svaret.

Jeg er kjent med at forskriftene er ute på høring,
og at datoen for den gikk ut nå 1. mars. Men etter min
oppfatning er det svært påtrengende å få ryddet
opp i disse tingene når det gjelder pendlerstatus. Det
har vært reist en rekke spørsmål i Stortinget,
som finansministeren er vel kjent med, og som han har gitt utdypende
svar på. Men vi har nå gang på gang blitt
vitne til at disse pendlerforskriftene og de forskriftene vi har
i dag, skaper store uroligheter, og folk tvangsflyttes. Og når
vi nå også ser at de ikke får utstedt
pass, bare midlertidige pass, da er det etter min oppfatning på høy
tid at man griper inn og setter – bokstavelig talt – skapet
på plass.

Jeg må også nevne at jeg
nå står med et brev fra en kjent entreprenør
i Norge, som bl.a. sier at pendlerne ikke får bo på brakkeriggen
i helgene. (Presidenten klubber) Dette må det nå ryddes
opp i. Jeg får håpe at Stortinget nå snarest
får seg forelagt disse forskriftene. (Presidenten klubber
igjen.)

