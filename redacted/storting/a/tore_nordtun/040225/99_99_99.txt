 Jeg har følgende spørsmål
til helseministeren:

«Det er i dag en skjev fordeling av
midler mellom de fem forskjellige helseregioner, der Helse
Vest får betydelig mindre enn folketallet og
andre viktige faktorer skulle tilsi.

Hva er det statsråden vil foreta seg
for å rette opp denne fordelingsmessige skjevheten av bevilgninger
til helseforetakene?»

 Jeg takker ministeren for svaret. Jeg synes
det var en grei gjennomgang.

Det er riktig som ministeren sier, at i debatten
til St.meld. nr. 5 den 16. desember gav
vi i Arbeiderpartiet vår
tilslutning til den opptrappingen som der var foreslått.
Men jeg vil også understreke at representanten
fra Arbeiderpartiet som hadde hovedinnlegget,
uttrykte seg helt klart og påpekte
meget sterkt at Helseregion Vest kom meget ugunstig ut, og at det
kanskje måtte skje en raskere opptrapping enn fram til
2010. Jeg konstaterer at ministeren nå sier at
en begynner opptrappingen i 2005. Men jeg vil gjerne spørre
ministeren: Hva legger han i den opptrappingen? Hvor stor vil den
bli? Skal den framskyndes, slik at det blir en kortere opptrapping
enn til 2010, dvs. fem år?

 Vi ser at også Helse Vest
har store problemer med økonomien sin,
med å komme i balanse. Det vil antakelig ikke
skje, i alle fall ikke i løpet av de første årene.
Dette går til de grader ut over tilbudet. Igjen spør
jeg helseministeren: Kunne han tenke seg en raskere opptrappingsplan
for å komme i overensstemmelse med de kriteriene som ellers
gjelder for denne regionen, når vi ser hvilke utslag økonomien
gir?

