 Jeg tillater meg å stille følgende spørsmål
til finansministeren:

«Statens overtakelse av sykehusene
medførte at statsskatten økte med 4,8 pst., mens
kommunebeskatningen ble minsket tilsvarende. Utearbeidende nordmenn
omfattes ikke av den kompenserende lettelsen i kommuneskatten,
og denne gruppen har dermed fått økt statsskatt
med 4,8 pst.

Er statsråden innstilt på å medvirke
til en tilsvarende økning i rammene for den særavtale
som gjelder for denne gruppen?»

 Jeg takker finansministeren for svaret, som
jeg synes var grundig. Det var et svar som ikke var til å misforstå.

Det er klart, slik Regjeringen nå ser
det, at det ikke vil bli lagt opp til noen kompensasjon
for denne økningen i beskatningen av dem som nå er
utenlandsstasjonert. Jeg oppfatter det slik at finansministeren
heller ikke har til hensikt å avvente en videre
skattedebatt om dette i Stortinget når det gjelder signalene
her, men eventuelt kompensere denne skatteøkningen
for de utenlandsansatte via særavtaler på en annen
måte.

