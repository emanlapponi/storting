 Jeg må innledningsvis si at jeg syns det er veldig bra at dette nå blir tatt opp, slik Erna Solberg har gjort. Vi på Vestlandet har i aller høyeste grad felles interesse i denne saken. Det er klart at vi følger godt med med hensyn til de vedtakene som ble gjort i juni 1994 om oljevernberedskapen. La meg også si at aktiviteten innenfor utvinnings- og petroleumssektoren generelt heldigvis vil fortsette, også de nærmeste årene, og det er forventet en økt geografisk spredning. Dermed er det også helt klart at denne beredskapen må tilpasses aktiviteten. 




Jeg vil også understreke at det ikke bare er oljeaktiviteten som må ses i denne sammenhengen. Vi har også en skipsflåte, og den sterke trafikken utenfor kysten er foruroligende. Det er ikke bare en økende trafikk som bekymrer, men skipene som trafikkerer kysten, er blitt stadig eldre, og standarden er synkende. Dette gjør at vi må se på mange ledd i beredskapen vår og det forebyggende arbeidet. Det gjelder ikke da bare oljelenser, men det gjelder krav til skipsfarten, det gjelder krav til mannskapene som skal betjene utstyret, og det gjelder også i aller høyeste grad krav til trafikksentralene. Det er ikke bare på Fedje vi har fått en trafikksentral, vi har nå heldigvis også fått en god trafikksentral på Kvitsøy. Vi ser at aktiviteten på Kårstø – Kårstø-anleggene, de store raffineriene og mottakene som er der – også medfører en økt trafikk, og dermed også økt kompetanse. 




Det som interpellanten også var inne på, og som befolkningen er veldig opptatt av, er hvordan vi skal beskytte den nye næringen, nemlig havbruksnæringen, hvis en ulykke skulle oppstå. Det er her viktig at vi har det klart for oss at vi også må ha en koordinering av beredskapen innenfor dette området. Jeg skal ikke trekke inn den siste store hurtigbåtkatastrofen som var der borte, men det er klart at miljøvernministeren også må skjele til andre statsråder her, og se hvordan de prioriterer sine oppgaver og sin tilrettelegging av sikkerheten i disse områdene. Det er altså ikke bare én statsråd dette henger på, men det er et totalt ansvar for Regjeringen når det gjelder de ulike koordineringer som må skje her. 




La meg helt til slutt si at det ikke må herske tvil om at det er staten som har det overordnede ansvaret for koordineringen, og da viser jeg til det som interpellanten sa, og det som også står i innstillingen fra mai 1994.




