 Jeg har følgende spørsmål
til miljøvernministeren:

«I den senere tid har vi opplevd at
mange skip har gått på grunn langs norskekysten.
Mange av disse skipene blir liggende i fjæresteinene eller
på havbunnene, og det har vist seg vanskelig å få fjernet
disse skipsvrakene. Dette skyldes blant annet uklarhet omkring hvem
som skal betale for fjerning og opprydding. Bestemmelsene i forurensningsloven
og sjøloven er ikke harmonisert.

Har Regjeringen planer om å foreslå lovmessige
endringer slik at det juridiske og økonomiske ansvaret
blir avklart?»

 Jeg takker statsråden for svaret.

Det er tydelig at det på en rekke
områder er satt i gang en del arbeid for å klare
opp i disse forholdene. Vi har nå i det området
som jeg kommer fra, to skrekkeksempler på at lovverket
ikke fungerer i praksis. Det må komme på plass
retningslinjer og prosedyrer som er til å leve med når
slike ulykker oppstår.

Vi ser nå eksempel på eksempel
på at skip går på land. Det blir et forsikringsmessig
oppgjør, og sjøloven er inne i bildet. Men når
det har skjedd, ligger skipsvraket der, og så må de
offentlige myndighetene overta dette. Det er en uholdbar situasjon,
ikke minst når også lasten om bord på disse
skipene er av sterkt forurensende karakter. Da må det handles
raskt.

  Et kort tilleggsspørsmål:
Når kan vi forvente at oppryddingen omkring regelverket
er på plass?

