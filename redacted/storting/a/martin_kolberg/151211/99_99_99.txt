 

[09:02:51]

: (komiteens leder): Kontroll- og konstitusjonskomiteen fremmer nå sin innstilling til forslag til bevilgninger over statsbudsjettet for 2016 under den ramme og de kapitler som er fordelt til komiteen i Stortingets møte den 13. oktober 2015.


Rammeområde 14, som ligger under kontroll- og konstitusjonskomiteen, omfatter bevilgninger til Det kongelige hus, til Stortinget og til Stortingets eksterne organer: Ombudsmannsnemnda for Forsvaret, Stortingets ombudsmann for forvaltningen, Stortingets kontrollutvalg for etterretnings-, overvåkings- og sikkerhetstjeneste, Nasjonal institusjon for menneskerettigheter og Riksrevisjonen.


Det er ingen store, men det er noen endringer i årets budsjett, sett i forhold til regjeringas forslag. Komiteen er i hovedsak samlet om de bevilgninger som er foreslått av regjeringa, med de kutt som framkommer av rammen for de framsatte bevilgningsforslag som ble vedtatt i Stortinget den 3. desember. Kuttene dreier seg om mindre reduksjoner i bevilgninger til Det kongelige hus som følge av at prosentsatsen for avbyråkratiseringsreformen er endret fra 0,6 til 0,7 pst., men først og fremst er komiteens kutt å finne i bevilgningen til det parlamentariske arbeidet, altså Stortinget, på 24 mill. kr. Det er et resultat av budsjettforliket mellom de to regjeringspartiene og Kristelig Folkeparti og Venstre, men som også Arbeiderpartiet har sluttet seg til. Med andre ord: Det er faktisk slik at det er komiteen, samlet, som slutter seg til dette kuttforslaget.


Vi vet alle at vi i årets budsjettforhandlinger har stått overfor ekstraordinære utgifter som følge av flyktningkrisen og en vesentlig dårligere økonomisk situasjon for landet, med økt arbeidsledighet som konsekvens. Etter min mening – og det er en enstemmig komité som slutter seg til dette kuttet – er det ikke urimelig at også Stortinget derfor må kutte i sitt budsjett.


Komiteen mener også samlet at det er svært alvorlig at kostnadsrammen for ombyggingsarbeidet i Prinsens gate 26 er økt med ca. 305 mill. kr fra 2014 til 2015 på grunn av uventede grunnforhold i tillegg til nødvendig omprosjektering. Komiteens flertall mener at det her må ha skjedd en tilsynelatende svikt ved planlegging og/eller gjennomføring. Komiteens flertall vil derfor gå dypere inn i prosjektet og vil henvende seg til presidentskapet og be om å få en redegjørelse for hva som er skjedd i denne sammenhengen. Senterpartiet slutter seg også til dette, men har en tilleggsmerknad, eller en utvidet merknad, som jeg regner med at representanten Lundteigen vil redegjøre for senere i debatten.


Jeg vil anføre at de veldig viktige institusjoner som ligger under Stortinget, som Ombudsmannen for Forsvaret, EOS-utvalget, Sivilombudsmannen og den nye nasjonale enheten for menneskerettigheter, har alle opprettholdt de bevilgningene som er foreslått av regjeringa. Jeg vil også vise til at Arbeiderpartiets medlemmer i komiteen som følge av Arbeiderpartiets alternative forslag til statsbudsjett for 2016, hvor det foreslås å redusere bevilgningen til Riksrevisjonen, har foreslått et kutt på 5 mill. kr til Riksrevisjonen. Det betyr selvsagt ikke at Arbeiderpartiet ikke anerkjenner Riksrevisjonens viktige arbeid, men at vi mener at 5 mill. kr kan kuttes uten store konsekvenser i en bevilgning på 508 mill. kr til Riksrevisjonen for 2016.


De særmerknadene som for øvrig kommer fram i budsjettinnstillinga, overlater jeg til partiene som står bak dem, å redegjøre for.


