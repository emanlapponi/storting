 (ordfører for saken): Jeg har i denne saken gleden av å redegjøre for og legge fram en enstemmig innstilling fra kontroll- og konstitusjonskomiteen.


I Riksrevisjonens årsmelding gjøres det rede for Riksrevisjonens rammevilkår, styringssystem og måloppnåelse for 2011. Komiteen har merket seg, og støtter, at Riksrevisjonens visjon er å bidra effektivt til Stortingets kontroll og å fremme den gode forvaltning. Det er i god tråd med det jeg oppfatter som Riksrevisjonens rolle i norsk politikk og forvaltning. I et demokratisk samfunn er det helt nødvendig med kontroll med forvaltningen.


Riksrevisjonen er Stortingets største eksterne kontrollorgan, og det er avgjørende og viktig for Stortinget at det er en kontinuerlig gjennomgang av forvaltningens evne og vilje til å følge opp Stortingets beslutninger, ikke minst fordi vi som folkevalgte skal ivareta enhver borgers rett til og krav om å få vite om ressursene brukes effektivt og i tråd med politiske vedtak. Jeg er derfor glad for at en enstemmig komité mener at årsmeldingen viser at Riksrevisjonen arbeider iherdig og målrettet for dette ambisiøse målet om effektiv kontroll og en bedre forvaltning.


Det er meget verdt å merke seg, når Riksrevisjonen i disse dager har vært utsatt, vil jeg si, for offentlig kritikk, at de som faktisk er gjenstand for undersøkelsene, nemlig forvaltningen, er tilfreds med det arbeidet Riksrevisjonen utfører. Forvaltningen opplever at de har en god dialog med Riksrevisjonen, og i brukerundersøkelsen som Riksrevisjonen får utført hvert år, svarer 75 pst. av forvaltningen at de opplever at Riksrevisjonen har tilstrekkelig kompetanse i gjennomføringen av oppgavene. Det er dessuten godt å registrere at kritikken som kom fram fra forvaltningen i fjorårets rapport om at Riksrevisjonen ikke alltid legger fram sine funn på en balansert og dekkende måte, i dette årets brukerundersøkelse er helt borte.


For vår del er vi av den oppfatning at alle de 13 forvaltningsrevisjonsrapportene som er oversendt til kontroll- og konstitusjonskomiteen i 2011, både er gjennomarbeidede og relevante. Det er også verdt å nevne at Riksrevisjonen nå har endret strukturen på sine Dokument 3-rapporter som en følge av en såkalt fagfellevurdering som anbefalte at også positive funn i større grad burde komme fram, og at Riksrevisjonen burde være tydeligere i sine anbefalinger og i sine forbedringsområder.


Komiteen ser at Riksrevisjonen har et unikt ståsted overfor forvaltningen. I det årlige Dokument 1, som er Riksrevisjonens rapport om den årlige revisjon og kontroll, var tilskuddsrevisjon prioritert satsingsområde for regnskapsrevisjonen i 2010. Komiteen uttalte at statsforvaltningen hadde utfordringer, og at det var funnet feil i tilskuddsforvaltningen. Komiteen mener at Riksrevisjonen har hatt og har en helt sentral rolle på dette området: å sikre at feil oppdages og utbedres, og ber om at Riksrevisjonen viderefører oppmerksomheten på tilskuddsforvaltningen, selv om vi registrerer at departementene selv har medvirket til at praktiseringen av tilskuddsforvaltningen blir i tråd med Stortingets vilje og departementenes egne retningslinjer.


Det er avgjørende viktig at Riksrevisjonen følger med i de reformer, utviklingsprosesser og planer som til enhver tid skjer i norsk forvaltning. Årsmeldingen gir oss en god oversikt over en bred virksomhet som det er viktig for Stortinget å få informasjon om for å kunne fylle sitt ansvar som konstitusjonelt kontrollorgan.


Komiteen mener det er viktig at Riksrevisjonen tar tak i problemstillinger som går på tvers av departementene. Et tverrsektorielt blikk er både fornuftig og nødvendig, ikke minst fordi politikkområder henger sammen, og fordi de påvirker hverandre. Dernest er det viktig at Riksrevisjonens blikk er rettet mot de store reformer og satsinger som er iverksatt innenfor svært viktige områder som helse og omsorg, kommunal tjenesteproduksjon og samfunnssikkerhet og beredskap, for å nevne noen. Dette er områder som angår oss alle, og som har stor innvirkning på den enkeltes levekår og mulighet til livsutfoldelse.


Til slutt: Komiteen er glad for at Riksrevisjonen retter sin oppmerksomhet mot disse områdene i årene framover. Det er viktig at Stortingets målsettinger nås – og det er en forutsetning for et godt samfunn.


