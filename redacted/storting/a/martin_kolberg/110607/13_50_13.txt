 (ordfører for saken): Jeg har gleden av å redegjøre for, og legge fram, en enstemmig innstilling fra kontroll- og konstitusjonskomiteen i denne saken, med enstemmige merknader.


En sterk og uavhengig riksrevisjon er et sentralt element i ethvert demokrati. Dette sier komiteen i forbindelse med Riksrevisjonens bidrag til institusjonsutviklingen av riksrevisjoner i andre land. Dette gjelder selvfølgelig også for riksrevisjonen i vårt eget land. Jeg finner det derfor riktig å understreke at det er kontroll- og konstitusjonskomiteens mening at vår riksrevisjon er en solid institusjon, som gjør et viktig, riktig og godt arbeid.


Riksrevisjonen er Stortingets største eksterne kontrollorgan. Det er rett og slett avgjørende viktig for Stortinget at det er en kontinuerlig gjennomgang av forvaltningens evne og vilje til å følge opp Stortingets beslutninger. Og det er avgjørende at også Stortingets signaler tilbake til Riksrevisjonen blir tatt til følge og på alvor av Riksrevisjonen.


Tilbakemeldingene til Riksrevisjonen har de siste årene i hovedsak vært svært positive. Det er de også i år. Alle de dokumenter og rapporter som Riksrevisjonen legger fram for Stortinget, er grundige, og konklusjonene er vel fundert.


Årsmeldingen gir etter komiteens mening en god oversikt over en bred virksomhet. Jeg mener årsmeldingen også viser at Stortinget får den informasjonen som trengs for at Stortinget skal kunne fylle sitt ansvar som konstitusjonelt kontrollorgan. I år gir den også Riksrevisjonens blikk på egen virksomhet. Riksrevisjonen har gjennom brukerundersøkelser kartlagt hva ulike berørte parter har av oppfatninger av Riksrevisjonens arbeid. I all hovedsak viser disse undersøkelsene at Riksrevisjonens arbeid nyter stor respekt. Det er en oppfatning som komiteen deler.


Når det er sagt, må det også trekkes fram at ikke alle er like fornøyd med måten Riksrevisjonen presenterer sine undersøkelser på, særlig at Riksrevisjonens pressekonferanser ikke alltid gir et balansert og dekkende inntrykk av revisjonsresultatene. Komiteen mener at Riksrevisjonen må være seg bevisst hvordan de presenterer funn og resultater, vel vitende om at avdekkede misligheter og feil sjelden er behagelige å få presentert for dem som har begått dem. Riksrevisjonen er avhengig av allmennhetens tillit, og har den. Hele 84 pst. mener at Riksrevisjonen har høy troverdighet og høy integritet. I lys av dette blir kravet til Riksrevisjonens håndtering av kommunikasjon utad desto viktigere og større. Komiteen ber Riksrevisjonen ta med seg funnene fra brukerundersøkelsene i videreutviklingen av sin kommunikasjonsstrategi. På den annen side vil jeg tydelig understreke på komiteens vegne at de institusjoner som blir kritisert, må ta kritikken konstruktivt og lære av den, slik at svakheter blir rettet. Det er en fornuftig balanse i det hele.


Komiteen er meget fornøyd med at Riksrevisjonen har et tverrsektorielt blikk, at de legger vekt på å følge med på de utfordringene som gjelder flere sektorer. Ikke minst gjelder dette samhandling og informasjonsutvikling på tvers av sektorer og departementsområder. Dette er opplagt og høres ganske enkelt ut, men er det sjelden. Desto viktigere blir det når vi alle vet at alle politikkområder henger sammen og påvirker hverandre. Derfor påpeker komiteen tydelig at det er nødvendig at dette arbeidet fortsetter, og at man er i stand til å håndtere dette kanskje på en bedre måte enn hva man gjør i dag.


Dernest er det viktig at Riksrevisjonens blikk er rettet mot de store reformer og satsinger som er iverksatt innenfor områder som helse, omsorg, pensjon og kriminalitetsbekjempelse, for å nevne noe. Dette er områder som også angår de aller fleste av oss, og som har stor innvirkning på den enkeltes levekår og mulighet til livsutfoldelse. Som folkevalgte representanter er vi glad for at Riksrevisjonen hele tiden har oppmerksomheten rettet mot disse områdene, som også er forutsetningen for et godt samfunn.


