 (komiteens leder og ordfører for saken): Riksrevisjonen har lagt fram en fyldig melding om sin virksomhet i 2014. Jeg legger fram en enstemmig innstilling fra kontroll- og konstitusjonskomiteen om meldinga. Det er komiteens vurdering at meldinga på en god måte beskriver Riksrevisjonens arbeid og virksomhet i 2014. Komiteen er tilfreds med at planlagte tiltak for 2014 i hovedsak er gjennomført i tråd med virksomhetsplanen.


Både denne og tidligere meldinger viser at Riksrevisjonens arbeid er helt avgjørende for at Stortinget skal kunne utføre sin kontroll med regjeringa og forvaltninga på en god måte. Riksrevisjonen skriver i meldinga at det er behov for kontinuerlig forbedring av prosesser og systemer for å lykkes i sitt oppdrag. Det er betryggende at Stortingets største eksterne kontrollorgan fokuserer på dette.


Riksrevisjonen gjennomfører brukerundersøkelser for de ulike revisjonstypene hvert år. Det er positivt at Riksrevisjonen på denne måten innhenter tilbakemeldinger fra reviderte virksomheter og departementer. Komiteen har merket seg at brukerundersøkelsene generelt gir gode resultater – dette gjelder alle revisjonstypene. Det vitner om at Riksrevisjonen er en organisasjon som høster stor respekt hos forvaltninga.


Det er mye som tyder på at det er et godt samspill mellom Riksrevisjonen og forvaltninga. Det er imidlertid noen utfordringer som jeg vil peke på fra mitt ståsted. Det er ikke alltid forvaltninga følger opp det som blir påpekt av Riksrevisjonen. Det skjer for ofte at Riksrevisjonen må påpeke de samme svakhetene igjen og igjen. Det er derfor viktig at forvaltninga evner å ta lærdom av Riksrevisjonens arbeid, det være seg regnskapsrevisjon, selskapskontroll og forvaltningsrevisjon.


De diskusjonene som oppstår i kjølvannet av Riksrevisjonens arbeid, er viktige for utviklinga av en god og effektiv forvaltning i Norge. Det er kanskje forvaltningsrevisjonen som oftest blir gjenstand for diskusjon. Det hender også at medlemmene av kontroll- og konstitusjonskomiteen kan ha ulike meninger om detaljene i forvaltningsrevisjonen. Det er avgjørende å minne om at dette også er et uttrykk for at Riksrevisjonen fokuserer på aktuelle og viktige politikkområder gjennom forvaltningsrevisjonene. Det skal vi være takknemlige for. Riksrevisjonen ble omorganisert per 1. mai 2014. Komiteen håper at omorganiseringa kan bidra til en god utvikling i organisasjonen. Riksrevisjonen representerer høy faglig kompetanse, også internasjonalt, og det er viktig at det sterke kompetansemiljøet bevares og videreutvikles.


Avslutningsvis vil jeg si litt om Riksrevisjonens internasjonale arbeid og aktiviteter. Norge har en sterk riksrevisjon – også internasjonalt. Det er nok ikke tilfeldig at den norske riksrevisjonen er ettertraktet som medlem i såkalte fagfellevurderinger, der riksrevisjoner vurderer hverandres revisjonspraksis og organisasjon. Som et eksempel fra meldinga kan jeg nevne at den norske riksrevisjonen for fjerde gang har deltatt i en fagfellevurdering av den amerikanske riksrevisjonen. Det er andre gangen den norske riksrevisjonen har ledet dette arbeidet. Det er etter min vurdering et uttrykk for høy faglig kvalitet som andre lands riksrevisjoner også anerkjenner.


Komiteen er også tilfreds med at Riksrevisjonen hjelper andre land med å bygge opp en god statlig revisjonsmyndighet. Riksrevisjonens bistandsprosjekter bygger på en tankegang om at en uavhengig og effektiv riksrevisjon er en grunnleggende forutsetning for en velfungerende offentlig sektor. Det er meget viktig for bekjempelsen av korrupsjon. Meldinga omtaler Riksrevisjonens institusjonelle samarbeidsprosjekter i flere forskjellige land. Komiteen mener det er positivt at Riksrevisjonen kan bidra til et bedret styresett på denne måten.


Komiteen slutter seg til innholdet i Riksrevisjonens melding, og det er en enstemmig komité som legger den fram som innstilling til Stortinget.


