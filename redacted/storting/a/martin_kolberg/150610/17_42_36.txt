 (komiteens leder): Som det framgår veldig tydelig av saksordførerens gode gjennomgang av innstillinga, er den enstemmig på alle punkter, og det har i komiteens drøftinger ikke vært ytret noen andre synspunkter enn det som framkommer i merknadene.


Jeg vil bare kommentere kort noen punkter som også saksordføreren på en fyldig måte tok opp. Men la meg først si at det er komiteens oppfatning at meldinga fra Ombudmannsnemnda denne gangen er veldig god. Den er veldig gjennomarbeidet, den er veldig systematisk, og den gir oss et godt innblikk i hva som er bra, og hva som ikke er bra sett fra Ombudsmannsnemndas side. Jeg har lyst til å si det, for det er ikke alltid vi passer på å si slike ting, men jeg gjør det altså nå. Jeg ser at Ombudsmannen er her, slik at han får høre det direkte.


Det er også verdt å merke seg det som saksordføreren veldig tydelig var inne på, at det er veldig mye som fungerer bra. Spesielt er det veldig gledelig for komiteen å registrere at ledelseskulturen i Forsvaret har bedret seg – jeg tror jeg tillater meg å si det – iallfall over tid, og at ledelseskulturen nå er mer i pakt med hva som er den moderne forståelsen av hvordan ledelse skal utføres, og det bekreftes av Ombudsmannsnemnda. Jeg klarer å huske noen år tilbake da dette var et av de store ankepunktene. Det er stort sett helt borte, det skal Forsvaret ha skryt for, og det er fint på alle måter.


Så vil jeg si – dette er selvfølgelig en stor utfordring for regjeringa på mange vis, og ville vært det uansett hvem som hadde vært i regjering, så dette har ikke noe med det å gjøre – at når vi nå har vedtatt allmenn verneplikt, som saksordføreren sa, og vi skal ha kvinnene inn i Forsvaret, så må Forsvaret tilpasses det. Det er et stort prosjekt, som går helt fra det som tas opp i innstillinga her – som handler om toalettforhold, garderobeforhold og den type ting, som er selvfølgelige ting, men som i dag er veldig provisoriske mange steder, det kan ikke vedvare lenge – til tilpasning av våpen, uniformer og alt annet utstyr. Dette må selvfølgelig regjeringa legge veldig trykk på, og jeg regner med at statsråden kanskje også kommer inn på dette når hun får ordet litt senere. Jeg vet at dette ble sagt av saksordføreren, men jeg bare repeterer det.


Så sier jeg bare én setning, til begge de to statsrådene som er til stede, og det er at jeg tror det er dekkende å si at det er et rettssikkerhetsproblem at vi har så lang ventetid for sikkerhetsklarering. Nå har vi både forsvarsministeren og justisministeren her, og det er bra, for da hører de veldig tydelig dette. Dette vet de selvfølgelig veldig godt fra før, de kjenner problemstillingen. Det er sikkert sånn at det kan være gode argumenter for at det tar tid, også – jeg vil ikke si at så ikke kan være tilfellet, for det kan være mange sikkerhetsutfordringer som det er vanskelig å håndtere, og som nødvendigvis tar tid, men det kan ikke begynne å ta lengre tid enn det gjorde før, slik som det framkommer her. Det er det som er komiteens og Ombudsmannsnemndas synspunkt også, og som også Sivilombudsmannen, som saksordføreren helt riktig sa, kommer inn på i sin innstilling til Stortinget. Derfor adresserer vi det veldig tydelig. Dette må vi håndtere, for det er et rettssikkerhetsproblem at soldater som har rett til å gjennomføre verneplikt, kanskje ikke får det fordi de må vente så lenge på sikkerhetsklarering at de ikke får gjort det, og enda verre da med befal eller andre, selvfølgelig, som ikke kan utøve sitt yrke fordi det tar for lang tid. Det tror jeg vi er helt enige om, men det er veldig fint at det blir håndtert.


Så vil jeg til slutt bare nevne noe som det er veldig naturlig for meg å nevne, og som komiteen også er enig i – men det er en annen sak, så jeg tar ikke det opp nå ved denne anledning – og det gjelder det som knytter seg til at all vask i Forsvaret er konkurranseutsatt. Jeg bare ber statsråden om å være oppmerksom på det som sies både fra Ombudsmannsnemnda og i komiteens enstemmige innstilling, at man legger til grunn at reglene for virksomhetsoverdragelse følges, slik at vi ikke får en sosial dumping knyttet til vasketjenesten i Forsvaret, som selvfølgelig er en stor industri, med så mange kvadratmeter. Der må vi passe på at vi ikke får inn en arbeidskultur som går ut over arbeidstakerne, og som i neste omgang vil gå ut over sikkerheten.


