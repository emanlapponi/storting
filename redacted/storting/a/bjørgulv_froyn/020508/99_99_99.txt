 Jeg har følgende spørsmål
til samferdselsministeren:

«I mediene siste
uke kom det fram at rullestolbrukere ikke fikk benytte
lokaltog i Oslo-området på grunn av egen og andres
sikkerhet. Dette er ikke akseptabelt. Norsk politikk skal
være at mennesker med funksjonsnedsettelser skal kunne
bruke de samme kommunikasjonsmidlene som andre. Samfunnet
må planlegges slik at vi ikke har eller
skaper barrierer og utestengsler for funksjonshemmede.

På hvilken måte
vil statsråden løse problemet
med at funksjonshemmede stenges ute fra offentlig kommunikasjon?»

 Jeg takker for svaret.

Det som var begrunnelsen i dette tilfellet,
var at de som skulle bruke toget til en egen messe for
handikappede, var en risiko, ikke bare for seg
selv, men også for andre. Oppfatter man ikke
at dette er uverdig behandling av disse menneskene når
de vil bruke offentlige transportmidler?

Inge
Lønning hadde her gjeninntatt presidentplassen.

 Mitt poeng er at ved ulike anledninger er det
blitt understreket at det skal være likeverdighet,
også for handikappede, når det gjelder bruk av offentlige
transportmidler.

Jeg forstår også at
det kan ta tid. Men det må skje en betydelig grad av samarbeid mellom
brukerorganisasjonene og NSB, eventuelt også departementet,
for å sikre at de føler at de blir tatt på alvor,
at ting skjer i en rimelig hurtig prosess, og at de ikke
blir møtt med at de er en plage for systemet.

