 Det er helt sikkert at en framtid med et større antall hybridbiler vil kreve veier. Det er helt sikkert at en framtid med et stort antall hybridbiler også vil være en framtid som inneholder ulykker på vei. Så dette er ikke en debatt som på en måte løser de problemene. Men når temaet hybridbil blir tatt opp, er det fordi vi alle sammen søker å finne ulike løsninger på vei mot nullutslipp, som bidrar til å redusere forurensning. Det er jo det som på mange måter hybridbilen byr på. Hybridbilens særegenhet er såpass interessant at myndighetene som formulerer målene, også må stille seg spørsmål om hvorvidt de kan være en bidragsyter til å fjerne de hindringer som hybridbilene møter i et marked alene. Interpellantens problemstillinger er jo inne på de tingene.




Så kan vi jo fort se problemene, eller vi kan konstruere problemene. En eksplosiv suksess med hybridbiler vil føre til problemer i kollektivfeltene, dersom hybridbilene skal slippes til. Men jeg tviler sterkt på at det er den situasjonen vi først vil møte. Men om en åpning for kjøring av disse bilene i kollektivfeltene kan være med på å stimulere folks interesse for å kjøpe denne type biler, ja så må det være et virkemiddel.




Det er også viktig for oss å diskutere avgiftsproblematikken i denne sammenheng, ikke fordi vi skal endre vår idé om avgiftspolitikken, men fordi dette vil være et virkemiddel som i en samfunnsøkonomisk sammenheng vil være lønnsom for landet. Det er her man formulerer utfordringene, og da må det være en oppmuntring for statsråden å registrere at i Oslo bystyre i desember i fjor bad bystyret byrådet om å legge fram en sak om innføring av en ordning hvor kollektivfeltene i større grad får en funksjon som miljøfelt, der disse feltene forbeholdes kollektivtrafikken og kjøretøy med nullutslipp eller svært lave miljøskadelige utslipp.




Etablering av slike miljøfelt må baseres på tre hovedprinsipper:










at hensyn til framkommelighet for kollektivtrafikken alltid skal ha forrang







at utslippsgrensen for hvilke kjøretøy som kan benytte miljøfeltet, skal settes så lavt at det virker teknologifremmende







at grensene baseres på utslippsparametere som er teknologinøytrale




Og da er det jo det som man gjennom denne interpellasjonen forsøkte å invitere statsråden til å si: Ja, dette vil vi forsøke.




