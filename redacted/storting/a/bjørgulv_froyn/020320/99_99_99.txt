 Jeg vil gjerne stille barne- og familieministeren
følgende spørsmål:

«I Aftenposten Aften 12.3.02 stod
det at bydel Gamle Oslo må kutte dramatisk i
barnehagetilbudet i 2. halvår 2002. Bl.a. må det
statlige prosjektet med gratis korttidsbarnehage for alle
4- og 5-åringer avvikles. Dette skyldes at departementet ikke
har gitt garantier til kommunen om at staten vil bevilge de nødvendige
midler i revidert budsjett for 2002, slik Stortinget har
forutsatt. I Dagsavisen 29.1.02 sa statsråden at prosjektet
må videreføres og utvides.

Har statsråden planer om å innfri
sitt løfte til Gamle Oslo?»

 Jeg takker for svaret, og jeg er glad for svaret.
Jeg stiller spørsmålet til tross for at jeg har
registrert at statsråden har uttalt
seg offentlig i mer positive vendinger enn det som var utgangspunktet
for bydelens behandling av sitt budsjett, og jeg vil gjerne ha det
bekreftet her i Stortinget. Det som er problemet, og som jeg syns
statsråden må ta med seg, er at situasjonen for
bydel Gamle Oslo oppstod som resultat av den tvil departementet
hadde skapt i samtale med Oslo kommune om at disse pengene ikke
skulle komme, på tross av at det var garantert gjennom
flertallet under behandling av budsjettet i denne sal. Nå oppfatter
jeg det dit hen at statsrådens utsagn gir 100 pst.
garanti for at pengene fortsatt kommer etter sommeren
2002.

 Jeg er enig med statsråden i at det
viktige er at dette skal bli en permanent ordning – så langt
er vi enige. Det som er det beklagelige, er at den usikkerheten
som oppstod for bydel Gamle Oslo, fikk en så lang levetid
at det ble skapt både fortvilelse og forbannelse
blant foreldre og ansatte, som i går
førte til kraftige reaksjoner
i bydelen. Men jeg håper at det som nå har blitt
gitt som svar her, bidrar til at vi får en god behandling
av framtiden for dette barnehagetilbudet.

