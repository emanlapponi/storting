  Jeg takker for svaret. Jeg ser at spørsmålsstillingen
lett kunne skape en viss forvirring med hensyn til hva jeg egentlig
var på jakt etter. Det som for meg i denne sammenhengen
er mest sentralt, er den konkurranseutsetting som har funnet sted
på busstransportsiden, for det var nettopp det
som ble diskutert i Danmark under det uværet som var. De
hadde ikke noen beredskap for transport av folk
under de forholdene som oppstod.

Tidligere hadde vi det slik i de offentlige
selskapene i Norge at bussjåfører ble
mobilisert, de ble registrert, de ble unntatt fra repetisjonsøvelser,
fordi de var en del av totalforsvaret. Dette er en mobilisering
i forhold til samfunnsberedskapen som er blitt borte, og som oppleves som
fraværende i de ulike selskapene. Dette er en kostnadsfaktor,
og jeg opplever det slik at som følge av anbud er denne
beredskapen fjernet og heller ikke pålagt de
nye selskapene som opererer.

Mitt spørsmål blir da: Ser
statsråden noe behov for at man skjerper denne delen av
disse selskapenes oppgaver i en krisesituasjon?

