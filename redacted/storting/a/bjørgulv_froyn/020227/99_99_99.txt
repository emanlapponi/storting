 Jeg har følgende spørsmål
til samferdselsministeren:

«Samferdselsdepartementet har de siste årene
vært med og finansiert organisasjonen Bilist 2000. Bilist
2000 har utviklet seg til en organisasjon med et bredt folkelig engasjement.
140 000 bilister har forpliktet seg til å følge organisasjonens
trafikksikkerhetstiltak. Nå trenger organisasjonen Bilist
2000 hjelp til omorganisering for å kunne forsette.

Vil statsråden ta initiativ
slik at Bilist 2000 vil kunne forsette sitt arbeid med trafikksikkerhet?»

 Jeg takker for svaret.

Det som opptar meg i denne saken, er at det
er tatt et initiativ som har fått oppslutning
fra 140 000 bilister, og det har fått oppslutning
fra næringen. Jeg ber ikke om at man skal fortsette
med å ha et så betydelig offentlig ansvar for
denne organisasjonen, slik at den i seg blir en offentlig institusjon.
Men det er et spørsmål om å skape holdninger
i trafikken som kan bidra til at vi får muligheter til å oppnå den
nullvisjonen som vi har formulert om dødsulykker på norske
veier. Da kan man ikke la en god idé og et godt
initiativ som Bilist 2000 ende i at
de går konkurs. Det akkumulerte underskuddet som statsråden nevner,
er det som er situasjonen for organisasjonen. Det avgjørende
nå er om staten vil bidra med midler som gjør at
man unngår skifteretten, og at organisasjonen kan fortsette
i en annen form.

 Igjen et konkret spørsmål:
Vil statsråden bidra til at Bilist 2000 får tilskudd
som gjør at de unngår skifteretten, og at de kan
fortsette på et annet grunnlag enn fram til i dag, som
sikrer initiativet og idéen?

