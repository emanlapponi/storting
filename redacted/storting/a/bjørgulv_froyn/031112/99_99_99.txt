 Jeg vil gjerne stille følgende spørsmål
til samferdselsministeren:

«I St.meld. nr. 18 for 2002-2003 meddeler
Samferdselsdepartementet at 450 MHz-frekvensene skal utlyses og
tildeles i løpet av 2003. Disse frekvensressursene er pga. lave
frekvenser spesielt egnet til å oppnå geografisk dekning
i trafikksvake områder. CDMA 2000 er en mulig arvtaker
for NMT 450-nettet som slås av neste år. CDMA
2000 er en standardisert 3G-teknologi, og et CDMA 2000-nett i 450
MHz-båndet vil gi et landsdekkende nett.

Vil statsråden sørge for
en snarlig utlysing av 450 MHz-frekvensene?»

 Når jeg tar opp spørsmålet
i denne form, er det fordi det skjer en relativt hurtig utvikling
på dette området. I ulike fagmiljøer
har man registrert at CDMA 2000 har
en svært stor kapasitet på 450 MHz-frekvensene,
noe som gir grunnlag for å gjennomføre dette,
og jeg siterer det som var tilsynets konklusjoner i St.meld. nr.
18: «Frekvensene bør lyses ut som en samlet blokk
i løpet av 2003.» Vi skriver i dag november 2003,
og i bransjen er det ingen som hører noe om hvilke tidsplaner
departementet har. Det ville være interessant med
tanke på alt som skjer innenfor dette
feltet, å vite mer om hvordan man kan inkludere også denne
delen av teknologien, med tanke på å få et
landsdekkende bredbåndsnett.

 Det er ikke jeg som har formulert
målsettingen «i løpet av 2003».
Det er både tilsyn og departement som selv har
formulert det. Det som er det viktige i denne sammenheng, og det
kan kanskje statsråden svare konkret på,
er at statsråden også ser potensialet i
samordning mellom de tre ulike nettene
CDMA 2000, UMTS og GSM, for å få et landsdekkende
nett.

