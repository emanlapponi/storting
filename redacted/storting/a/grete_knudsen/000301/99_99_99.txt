 Jeg vil få stille følgende
spørsmål til kirke-, utdannings- og forskningsministeren:

«Når vil den bebudete melding/proposisjon
om Kirkens økonomi bli fremlagt for Stortinget?»

 Jeg er glad for svaret som statsråden
her gir. Men Stortinget, eller komiteen, var på det tidspunktet
også opptatt av at dette ikke nødvendigvis skulle
være en melding, for det vil da ta tid før man
helt konkret får orden på økonomien,
men at det burde være en proposisjon. Jeg spør
om statsråden også vurderer det, eventuelt en
kombinasjon av dette, slik at vi kan sikre økonomien på et
tidligere tidspunkt enn det vi kan med bare en melding.

 Jeg vil stille helseministeren følgende
spørsmål:

«Forsøk på å endre
menneskers homofile orientering er i strid med de verdier som ligger
til grunn for det norske samfunnets holdning til minoriteter, aksept
og likebehandling. Spesielt grovt er det når organisasjoner
og helsepersonell bruker sin kompetanse til å gi slike
overgrep legitimitet.

Er kristne helsearbeidere blitt innberettet
til sine respektive fylkesleger for å ha deltatt i «seksuell
gjenopprettelse av homofile», og hva er statsrådens
holdning til dette?»

  Jeg er glad for at statsråden her igjen
gir uttrykk for sin holdning, som står i motsetning til
den holdning som Kirkerådet viser ved å gå på tvers av
den etikken som er nedfelt i vårt samfunn. Jeg er videre
glad for at statsråden her kan bekrefte at ikke noe helsepersonell
er blitt innberettet til fylkeslegene. Dette har florert som et
rykte, men er nå avkreftet av statsråden. Jeg
vil likevel stille statsråden et spørsmål,
og det er om helseministeren har mottatt en søknad fra
den samme organisasjonen som Kirkerådet nå har
gitt støtte til for nettopp helbredelse av homofili.

