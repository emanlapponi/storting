  Jeg vil stille kirke-, utdannings- og forskningsministeren
følgende spørsmål:

«Rammeplanene for sykepleierutdanningen
holdes fortsatt tilbake.

Hva er statsrådens begrunnelse for
dette?»

  Jeg vil takke statsråden for svaret.
Jeg synes det var positivt at han ikke laget noen krumspring, men
sa helt konkret at det er den økonomiske situasjonen og
det at det vil koste penger, som gjør at sykepleierutdanningen
som vel den eneste profesjonsutdanningen nå ikke har en
fornyet rammeplan. Det må vi ta innover oss, for rammeplan
må de få. Jeg regner da med at det i statsbudsjettet
må finnes ordninger slik at man kan komme i gang til neste
høst med den nye rammeplanen. 

Det statsråden nevnte når
det gjaldt et praksisutvalg i hvert fylke, synes jeg er meget positivt.
Jeg vil også be om statsrådens vurdering av dette
når man nå driver innsatsstyrt finansiering ved
skolene, om han da ikke ser at veiledning av studenter nå veldig
lett kan komme i en skvis, fordi det ikke er betalt. Hva vil utdanningsministeren
kunne gjøre med det?

  Jeg er fornøyd med det svaret statsråden
gir når det gjelder praksisutvalg. Kanskje kan man allerede
nå klare å få noen av dem til – så snart
som råd er – hvis det er et ønske fra
fylkene. Da får man jo den erfaringen, og det koster ikke
de store pengene. 

Jeg håper også at vi kommer
tilbake til praksisplassene, også når det gjelder
kompensasjon, slik at man sikrer veiledning ved sykehusene, og slik
at det ikke blir alle andre profesjoner – enten det er
hjelpepleiere, vernepleiere eller andre – som får
praksis og får kompensert for dette, men ikke sykepleierne.
Det er en urettferdighet som vi må være villig
til å rette opp.

  Jeg vil stille kommunal- og regionalministeren
følgende spørsmål:

«50 mill. kroner ble avsatt for å hindre
at mange små skoler skulle bli lagt ned. Oppslag viser
at en betydelig del av midlene er gått til andre formål.

Hvordan kvalitetssikrer Kommunal- og regionaldepartementet
at midlene går til det formålet Stortinget ble opplyst
om?»

  Nå vet vi jo at det har vært
statsrådsskifte i Kommunal- og regionaldepartementet. Jeg
er meget overrasket over at statsråden ikke er blitt orientert om
forhistorien, nemlig Lærerlagets undersøkelse
om skolenedleggelser og det som forrige statsråd, sammen med
statsråden for undervisningssaker, påpekte her
i Stortinget. 

Det gikk ut en pressemelding 15. januar fra
kommunal- og regionalministeren som proklamerte 50 mill.
kr til grendeskoler. I neste omgang sier altså statsråden
her nå at kommunene stort sett kan gjøre som de
vil.

Mitt spørsmål i forhold til
det som ble opplyst i Stortinget, er: Vil de kommunene som har fått
penger, faktisk på urettvis måte i forhold til
det Stortinget er blitt informert om, også måtte
betale disse pengene tilbake?

  Realitetene er at det i Stortinget ble opplyst
at 50 mill. kr skulle gå til grendeskoler. Det var
hele bakgrunnen for at man støttet dette initiativet. Nå sier
statsråden at her kan den enkelte kommune gjøre som
den vil, det får ingen konsekvenser. Da har statsråden
et problem overfor Stortinget, og også når det
gjelder hva de ulike partiene her ønsker seg, som faktisk
ikke kan bli oppfylt når den enkelte kommune kan gjøre
akkurat som den vil.

Spørsmålet til statsråden
blir da: Ser man ikke dette i forhold til et likeverdig tilbud?
Og hva da med en øremerking i fortsettelsen?

