  Det har sneket seg inn en liten feil, så jeg
leser den korrekte spørsmålsteksten. Det har ikke
noe betydning for realitetene.

Jeg vil stille følgende spørsmål
til kirke-, utdannings- og forskningsministeren:

«Hvor mange nye privatskoler har fått
godkjenning eller er under godkjenning, hvor mange eksisterende
private skoler er gitt rett til utvidelse det siste året,
og kan disse godkjenningene få som følge at det
offentlige skoletilbudet» – her stod
det opprinnelig «skoletilskuddet» – svekkes?»

  Jeg takker statsråden for svaret, der
premissene til de private skolene blir lagt til grunn, og ikke det
som er det alvorlige, nemlig enhetsskolens tap. 

Vi opplever med Bondevik-regjeringen at det
skjer et linjeskifte i utdanningspolitikken med flere privatskoler, som
nå faktisk brukes som verktøy for å bidra
til å splitte barn i nærmiljøene og unngå hva
det offentlige faktisk har lagt opp til, slik vi opplever det nå både
i Vågan og i Tana, der man faktisk unngår en samisk
læreplan som hele Stortinget har gått inn for.
Det kan bety en undergraving av enhetsskolen. Ser ikke statsråden,
som er ansvarlig for all utdanning, dette? Og hva vil statsråden
gjøre? For det er jo på tide at også Stortinget
får diskutert dette ut fra en mer problematiserende holdning
enn bare ut fra hva foreldrene har rettigheter til.

  Statsråden sier at enhetsskolen er
selve bærebjelken, og at vi må se på i
hvor liten grad vi har private skoler i Norge. Men de som nå opplever den
konkrete situasjonen i Tana, opplever at for å unngå samisk
læreplan, som vi her i Stortinget har vedtatt, starter
man privatskole, og ved det undergraves den enhetsskolen som er
i Tana. 

På det andre stedet, Vågan,
ligger det an til at den offentlige skolen nå må legges
ned, mens den private skal etableres. Det er forhold som må bekymre
statsråden, og jeg forventer at statsråden også problematiserer
dette overfor Stortinget, for her har myndighetene et ansvar. Selv
om den private skolen skal etableres og være der, må man
ha som base at det også skal være en enhetsskole tilgjengelig.

