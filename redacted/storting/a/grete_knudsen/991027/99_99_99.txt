 Jeg vil få stille justisministeren følgende
spørsmål:

«UDI har opplyst at en saksbehandler
har sagt opp sin stilling på grunn av uregelmessigheter
knyttet til visumsaker. I Aftenposten blir det opplyst at saksbehandleren har
vært drivkraften bak «Quetta-prosjektet».

Vil statsråden sikre at alle forhold
omkring «Quetta-prosjektet» blir kjent, siden
dette dreier seg om folks rettssikkerhet?»

  Flere norske organisasjoner, med LO i spissen,
har engasjert seg i forhold til folkegruppen hazarene. Flere av
dem har måttet leve med både anonyme tystere og
trusler om å forlate Norge ut fra en påstand om
at de ikke er det de utgir seg for å være. De
aksepterer da heller ikke å få amnesti på feil
grunnlag, slik de opplever det selv.

Mye av departementets og UDIs arbeid foregår
bak lukkede dører, og da får vi ikke alltid vite
hvilke kilder man har brukt for å komme frem til et svar
som mange av oss ikke synes å være helt enig i.
Jeg blir glad hvis statsråden her kan bekrefte at man vil
sørge for å få slutt på det
som kan synes å være grums i vår historie
når det gjelder asylpolitikken. Og jeg vil spørre
statsråden om på hvilken måte han vil
fremlegge dette og orientere Stortinget om det.

