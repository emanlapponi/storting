 Jeg vil stille følgende spørsmål til
kirke-, utdannings- og forskningsministeren:

«NRKs Kulturnytt opplyser at ulovlig
visning av spillefilm på video er utbredt i skoler, som
ledd i undervisningen.

Vil statsråden ta initiativ til en
opprydning som sikrer at åndsverkloven blir ivaretatt vis à vis
skolenes praksis?»

  Jeg takker statsråden for et konstruktivt
svar på et vanskelig problemområde. Flere skoler,
enten det nå er filmhøyskoler eller andre, bruker
video til bl.a. spillefilmer som ledd i det faste utdanningsarbeidet.
Dette er jo et utdanningsanliggende og ikke et kulturanliggende,
og jeg mener også, som statsråden, at da er det
KUF som er ansvarlig for skolen.

Når det gjelder skrift og bøker,
har faktisk departementet på vegne av skolen inngått
en avtale, den såkalte Kopinor-avtalen, og jeg vil spørre
statsråden om noe lignende muligens kunne ivareta at skolene
kunne fortsette sin bruk av video, men samtidig også ivareta
den viktige åndsverkloven.

  Jeg har følgende spørsmål
til kulturministeren:

«Bergen er utnevnt til europeisk kulturby
i år 2000 sammen med 8 andre byer i Europa. Dette blir
en unik anledning for norsk kultur, med vekt på kystkultur,
til å bli profilert også utenfor landets grenser.

Vil statsråden se til at dette unike
prosjektet sikres en økonomi slik at det kan gjennomføres
etter intensjonene?»

  Jeg takker statsråden for svaret.

Men statsråden er også kjent
med at Kulturby Bergen 2000 er kommet opp i store problemer nettopp
når det gjelder å markedsføre kulturbyen
i Norden og i resten av Europa. Det var faktisk den norske regjering
som sikret at Bergen ble en kulturby. Da handler det også om å profilere
Norge i utlandet. 

Jeg er sikker på at statsråden
kan finne frem til alt det formelle, og også be om at Bergen
går videre til alle andre statlige institusjoner. Men kulturministeren
er også Regjeringens kulturminister, og jeg vil be henne
legge godviljen til og sørge for at både UD, Nærings-
og handelsdepartementet, Eksportrådet osv. legger – jeg
holdt på å si – sine krefter sammen,
slik at kommunens folk slipper dette, fordi kulturprofilering i
utlandet er jo – vil jeg tro – også et
ansvar for Regjeringens kulturminister.

