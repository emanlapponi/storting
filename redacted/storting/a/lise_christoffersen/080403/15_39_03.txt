 I begynnelsen av januar 2007 stilte jeg et skriftlig spørsmål til statsråden, basert på oppslag i Laagendalsposten den gangen om at minst 100 tidligere ansatte ved Kongsberg Våpenfabrikk hadde gått glipp av betydelige beløp i pensjon fra Statens pensjonskasse. Jeg vil derfor knytte noen kommentarer til saken allerede i dag, selv om den skal gjennom en egen behandling i kontroll- og konstitusjonskomiteen. 




Alderspensjon, uførepensjon og etterlattepensjon hører til grunnstammen i det norske velferdssystemet. I tillegg til pensjon fra folketrygden har mange arbeidstakere, både i offentlig og privat sektor, tjent opp tilleggsrettigheter i ulike tjenestepensjonsordninger. Som en samlet komite i dag gir uttrykk for, er det et stort ansvar å forvalte befolkningens pensjonsrettigheter, enten de er tjent opp i folketrygden eller, som her, i et arbeidsforhold. Statsarbeidersaken viser tydelig at dette ansvaret ikke har vært ivaretatt på en god nok måte, og ekstra bekymringsfullt er det at rutinene svikter der staten både er arbeidsgiver og forvalter av folks rettigheter og innbetalte midler.




Det som er positivt i saken, er at statsråden nå har gått tungt inn for å rydde opp i gamle synder og forebygge nye. Spesielt er det positivt at statsråden i denne spesielle saken åpner for at en ikke følger rigide regler om foreldelse, men håndterer etterbetalingen på en romslig måte. Foreløpig kjenner vi ikke til hele omfanget. Forslaget til bevilgninger her i dag er basert på anslag ut fra de sakene som er gjennomgått, men mange gjenstår. Nye opplysninger viser også at omfanget av feilutbetalinger vokser ganske betydelig, og at det også handler om saker av nyere dato enn statsarbeidersakene. 




Det som da er bekymringsfullt i saken, er at rutinene for registrering og utbetaling har vært så dårlige som de åpenbart har vært. Laagendalsposten har dessuten beskrevet ett konkret tilfelle der en pensjonist på bakgrunn av ny kjennskap til egne rettigheter for ikke veldig lang tid tilbake henvendte seg til Statens pensjonskasse for å høre om han hadde rettigheter som tidligere statsarbeider. Svaret var negativt - nei, du har ingen rettigheter, men det svaret var altså feil. Til og med når folk henvendte seg for å ta en ekstra sjekk, fikk en feil opplysninger. For noen av de eldste, tidligste tilfellene skal det også ha vært et krav i ordningen at den ansatte selv førte oversikt over egen opptjening. Om slik informasjon ble gitt, mottatt eller forstått, lar seg neppe dokumentere. Jeg ser jo for meg en 14-åring som begynner som visergutt på gamle Kongsberg Våpenfabrikk og skal holde orden på dette. Det sier seg selv at det kan neppe gå bra. Uansett om kravet var der, var jo dette et helt urimelig krav, og for egen del har jeg heller aldri hørt om noe liknende, verken i offentlige ordninger eller i private forsikringer. Ansvaret må ligge hos den som forvalter midlene, og det ansvaret har ikke vært ivaretatt på en god måte.




Så til det som er så trist med hele saken. Det er at mye av den uretten som er begått, ikke lar seg rette opp igjen, for noen av dem som ikke har fått pensjonen sin rettmessig utbetalt, er allerede gått bort. For dem som har vært pensjonister over en tid, og kanskje ganske lang tid til og med, har økonomien som pensjonist vært dårligere enn den faktisk skulle ha vært. Desto viktigere er det, etter min mening, at statsråden gjør det hun kan for å bøte på det som er mulig å bøte på, og ikke minst forebygge nye feil. Jeg føler meg trygg på at statsråden vil gjøre nettopp det. 




