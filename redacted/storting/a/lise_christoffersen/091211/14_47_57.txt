 (ordfører for saken): Da Stortinget i januar 2009 vedtok nytt kap. 13 i utlendingsloven, betydde det samtidig iverksetting av direktivet om EØS-borgeres og EFTA-borgeres og deres familiemedlemmers rett til å ferdes og oppholde seg fritt på medlemsstatenes territorium. I proposisjonen vi behandler i dag, foreslås noen endringer i kap. 13, først og fremst lovtekniske, men også noen materielle.


EØS-borgere og familiemedlemmer har oppholdsrett i Norge. Andre lands borgere må ha oppholdstillatelse. Når det skal søkes om familiegjenforening etter lovens kap. 6 med personer med oppholdstillatelse, har utlendingsmyndighetene som ledd i saksbehandlingen rett til å innhente opplysninger om referansepersonen har mottatt sosialhjelp. Nå foreslås det at samme rett skal gjelde for personer med oppholdsrett etter kap. 13. En enstemmig komité gir sin tilslutning til forslaget.


Det samme gjelder forslaget om at tidligere vedtatte regler om rask iverksetting av vedtak om bortvisning og utvisning for utlendinger uten oppholdstillatelse utvides til også å gjelde utlendinger uten oppholdsrett. Komiteen legger til grunn at rettssikkerheten i begge situasjoner skal ivaretas gjennom konkrete vurderinger av den enkelte sak.


Videre inneholder den nye utlendingsloven bestemmelser om straff i form av bøter eller fengsel for brudd på en rekke bestemmelser i den nye loven. Disse foreslås også å gjelde for EØS- og EFTA-borgere. Komiteen er enig i det. Samtidig er det på denne listen føyd til noen av de andre bestemmelsene i kap. 13. Det gjelder brudd på registreringsplikten etter § 107, krav om søknad om oppholdskort etter § 118 og forsøk på brudd eller brudd på innreiseforbudet etter § 124. Sistnevnte var også falt ut ved en feil i det opprinnelige forslaget til lovendringer i proposisjonen, men er korrigert og tatt inn i riktig versjon i komiteens innstilling.


Som følge av arbeidet med ny forskrift til kap. 13 foreslås det at det gis adgang til å tilbakekalle registreringsbevis, oppholdskort, varig oppholdsbevis og varig oppholdskort når det foreligger bort- eller utvisningsgrunn, eller når oppholdsretten er tilegnet med uriktige opplysninger eller fortielser. En enstemmig komité støtter også de forslagene.


Det er også foreslått en frist på sju dager for å reise bortvisningssak for EØS-borgere uten oppholdsrett, men at utvisning likevel kan skje etter fristen hvis det foreligger forhold som gir grunnlag for utvisning. En enstemmig komité slutter seg også til dette.


Komiteen ser det som positivt at det gjennomføres en enkel nettbasert registreringsordning, og slutter seg for øvrig enstemmig til de forslagene som er fremmet i proposisjonen.


