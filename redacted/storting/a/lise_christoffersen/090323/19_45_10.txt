 Det er sjelden jeg er så enig med Trond Helleland fra Høyre som i denne saken. Det
                  er en gledens dag for noen av oss, kanskje jeg skulle driste meg til å si, for
                  mange av oss, for endelig gis det altså klarsignal for igangsetting av Øvre Sund
                  bru i Drammen, med snarlig oppstart og ferdig bru høsten 2011. Brua er, som
                  representanten Helleland sa, siste ledd i sentrumsringen og ett av mange
                  prosjekter i det som ble kalt Vegpakke Drammen. 

Vegpakke Drammen var i sin tid en avtale mellom statlige veimyndigheter og Drammen
                  kommune. Staten fikk avklaring for et nytt hovedvegsystem i Drammen-området – E18
                  og E134. Kommunen fikk sikret finansiering av lokalt viktige veilenker, gang- og
                  sykkelveier. Den opprinnelige avtalen ble godkjent av Drammen bystyre i 1991 og
                  bekreftet ved stortingsbehandling i 1993. Alle lenker var planlagt ferdig i 2005. 

Siden vi nå skriver 2009, er det åpenbart for alle at planene var i overkant
                  optimistiske. Slik kan en se Vegpakke Drammen som et eksempel på mange av de
                  utfordringene norsk samferdselspolitikk har stått overfor lenge – forsinket
                  planlegging, betydelige kostnadsoverskridelser, politiske styringsproblemer og
                  redusert bevilgningstakt. I den nye Nasjonal transportplan er dette tydelig
                  beskrevet, som en følge av forsømt innsats gjennom mange år og under skiftende
                  regjeringer. Vegpakke Drammen måtte altså reforhandles som et resultat av dette.
                  Ny ferdigstilling av Vegpakke Drammen ble 2008, med ny Øvre Sund bru i 2004. Vi
                  ser jo at det heller ikke gikk slik. For et år siden ble prosjektet Øvre Sund bru
                  igjen stanset fordi kostnadsoverslaget sprakk. 

Likevel er det grunn til å glede seg over Regjeringens framlegg i saken vi
                  behandler i dag. Til tross for nye, betydelige kostnadsoverskridelser foreslås det
                  altså at utbyggingen nå fortsetter, og at det kan åpnes for trafikk høsten 2011. I
                  2011 feirer Drammen 200 år. Ny bru er kanskje den beste bursdagspresangen byen kan
                  få, for vi snakker om betydelige trafikkmengder, mer enn på den nye firefelts
                  motorveibrua, E18, og som i dag i stor grad beveger seg inne i Drammen sentrum. 

Vi som bor i Drammen, er stolte av byen vår og den forvandlingen byen har
                  gjennomgått de siste 10–15 åra. Det hadde ikke vært mulig uten betydelige
                  ressurser fra mange gode krefter i stat, fylke, kommune og næringsliv, i et
                  forpliktende partnerskap for en miljøvennlig byutvikling. Statens bidrag har
                  kommet på mange vis, fra flere departementer, men jeg fornærmer neppe noen når jeg
                  spesielt framhever penger fra Miljøverndepartementet til rensing av elva og penger
                  fra Samferdselsdepartementet til oppryddig i veitrafikken. 

Vegpakke Drammen åpnet sentrum for utvikling av boliger, bilfrie møteplasser og
                  gangveier langs elva. Den gjorde det også mulig å skrinlegge større
                  utbyggingsprosjekter inn mot Bymarka, slik at viktige friluftsområder ble sikret
                  mot nedbygging. De fleste drammensere vil heller ikke i framtida ha mer enn 10–15
                  minutters gange til marka på begge sider av byen. Samtidig fikk vi altså naturen
                  tilbake langs elvebreddene. Full effekt av veipakka får vi imidlertid ikke før
                  alle lenker er på plass. Med ny Øvre Sund bru åpnes nye områder for miljømessig
                  sentrumsutvikling på sørsiden av Drammenselva med nær tilknytning til idretts- og
                  aktivitetsområder på Marienlyst. Dessuten: Med positive signaler i ny NTP om
                  havnestruktur gir det, sammen med Øvre Sund bru, muligheter for ytterligere
                  miljøkvaliteter i gamle og nye sentrums- og elvenære boligområder. Stikkordet er
                  altså helhet og langsiktighet. 

Vegpakke Drammen er ikke lenger et begrep i statlige dokumenter. Det er synd, for
                  det gjenstår, som Trond Helleland var inne på, to viktige lenker i avtalen, ny vei
                  mellom Drammen og Svelvik i Vestfold og kobling av Konnerud til resten av det nye
                  veinettet. Den første er statens ansvar, den andre hviler tungt på lokale
                  myndigheters skuldre. Men det kan vi komme tilbake til. La det ligge i dag, og la
                  oss bare glede oss over Øvre Sund bru som nå endelig blir en realitet. 

