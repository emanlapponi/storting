 (ordfører for saken): For kort tid siden behandlet Stortinget Meld. St. nr. 15 for 2012–2013 om forebygging og bekjempelse av vold i nære relasjoner. Det er en viktig sak. Det handler om vold begått av dem som skulle stått oss nærmest. Det handler om vold begått innenfor hjemmets fire vegger, der vi egentlig skulle opplevd den aller største tryggheten. Spesielt ille er det når vold og overgrep rammer de mest sårbare, nemlig barna. Regjeringen har derfor varslet at det kommer en egen strategi om vold og seksuelle overgrep overfor barn og ungdom.


Den saken vi behandler i dag, er ett slikt tiltak for å beskytte barn mot seksuelle overgrep. Den gjelder endringer i utlendingsloven. Det foreslås i denne saken å innføre hjemmel for å avslå søknad om oppholdstillatelse for særkullsbarn i familieinnvandringssaker der referansepersonen, dvs. ektefellen til barnets forelder, i løpet av de siste ti årene er dømt for seksualforbrytelser mot et barn under 18 år. En samlet komité støtter at en slik karantene innføres.


Det foreslås også at oppholdstillatelse kan nektes hvis det er grunn til å frykte at særkullsbarnet vil bli utsatt for seksuelle overgrep. Det kreves da ikke lenger sannsynlighetsovervekt i slike saker, og det kreves ikke at det foreligger en dom. En samlet komité er også enig i dette forslaget.


I saker der referansepersonen er siktet eller mistenkt for slike forhold, foreslås det at saken stilles i bero inntil det er avklart om dette er en situasjon som får betydning for søknaden. En samlet komité støtter også dette.


Dette vil antakelig ikke gjelde veldig mange barn, men det er likevel viktige tiltak for å beskytte de barna det gjelder mot seksuelle overgrep i Norge.


