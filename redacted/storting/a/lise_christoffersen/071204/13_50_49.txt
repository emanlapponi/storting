Interpellanten tar opp et viktig spørsmål, og har fått et fyllestgjørende svar på sine spørsmål fra statsråden: inkluderende arbeidslivsavtale, tidlig inngripen, NAV-reformen, med sine endringer i stønadssystem og tiltakssammensetning, og det nye fokuset i NAV med vekt på mestring istedenfor sykdom. Så kunne vi også ha tatt med arbeidet som nå pågår med en ny antidiskrimineringslov og en lov om universell utforming, som altså er under arbeid.




Så nevnte interpellanten i sitt første innlegg, eller kanskje det var i det andre, at vi spriker når det gjelder løsninger. Ja, det gjør vi. Men det interpellanten ikke nevnte, var at Fremskrittspartiet lanserte sitt eget svar i forbindelse med finansdebatten i forrige uke, dessverre ikke en endring til det bedre. Der foreslo altså Fremskrittspartiet å innføre en helt ny type uførepensjon i Norge, en uførepensjon utelukkende basert på medisinske kriterier. Jeg kan ikke skjønne annet enn at det vil medføre en kraftig innstramming i retten til uførepensjon.




Vi har alltid hatt en ervervsmessig uførepensjon i Norge. Ved at evnen til arbeid er nedsatt på grunn av sykdom, skade eller lyte, har du altså krav på uførepensjon. Det er ikke slik i seg selv at du får penger fordi du er syk, men du får kompensasjon for tapt arbeids- eller ervervsevne. Uførepensjon er altså en ytelse for personer som ikke kan arbeide på grunn av varig helsesvikt. Det sier seg selv at evnen til å skaffe seg utkomme av eget arbeid varierer med det utgangspunktet du har. Der noen kan fortsette å arbeide til tross for en diagnose, vil andre få store problemer. Særlig vil det gjelde dem med tungt fysisk arbeid og med lav utdanning. Og vi vet at uføre og funksjonshemmede har en lavere utdanning enn befolkningen for øvrig. Vi vet at mulighetene for alternativt arbeid er mindre for en del grupper. Mulighetene for å komme i mål med et omskoleringsløp er mindre dersom du har lite å bygge på fra før. Mulighetene vil også variere med alder.




Mange av dem som vil rammes av Fremskrittspartiets forslag, vil være eldre arbeidstakere, kvinner med tungt fysisk arbeid, f.eks. i omsorgs- eller renholdsbransjen. Dessuten fremmet også Fremskrittspartiet i forrige uke et forslag om krav om at alle uførepensjonister skal delta i tiltak, arbeidstrening eller opplæring. Jeg synes også det er en form for mistenkeliggjøring av uførepensjonistgruppen som sådan, at det er noen her som har fått uførepensjon på feil premisser. Det ligger liksom og vibrerer mellom linjene her.




Vi er alle bekymret for veksten i antall uføre, men svaret er neppe å stramme inn uføreordningen, slik Fremskrittspartiet går inn for. Vi vet også at årsakene til veksten i uførepensjoneringen er mange. Forskerne peker f.eks. på rent demografiske endringer, som forklarer bl.a. halvparten av veksten i uførepensjoneringen hos menn. De forklarer det med at det er blitt vanskeligere for personer med helsesvikt å leve opp til arbeidslivets krav, altså utstøting. Nye diagnoser kommer til å anerkjennes, f.eks. de såkalt diffuse muskel- og skjelettplagene. Og så vet vi på den annen side at andelen sysselsatte med nedsatt funksjonsevne er svært lav sammenlignet med resten av befolkningen, og at mange som vil, ikke slipper til. Vi snakker om alt fra ren diskriminering til diffuse, ureflekterte holdninger om manglende produktivitet hos en gruppe mennesker, og videre til manglende kjennskap til regler og støtteordninger fra arbeidsgiverhold og kanskje også fra arbeidstakerhold.




Det er altså mulig å dele inn svarene på den utfordringen i ulike typer svar. Du kan påvirke individet ved å motivere, ved å bygge opp kompetanse og ved å tilføre hjelpemidler. Du kan jobbe for å fjerne samfunnsskapte barrierer. Du kan gå inn på frivillige avtaler. Og så har du den fjerde muligheten, som er å stramme inn på folks rettigheter.




Jeg synes konklusjonen er åpenbar. Statsrådens linje, slik som den framgår av hans svar, er den rette: bruke positive virkemidler, slik at arbeidsgivere ser seg tjent med å ansette personer med funksjonsnedsettelse eller helsesvikt. Og det må bli lettere å kombinere arbeid og trygd.




Jeg har altså veldig liten tro på Fremskrittspartiets pisk i form av innstramminger i folks rettigheter i trygdesystemet.




