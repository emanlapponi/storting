 I fjorårets finansdebatt startet jeg med å si at kampen mot fattigdom fortsetter. Det starter jeg med også i år. Det er ikke tilfeldig, fordi det handler om å oppfylle et av de aller, aller viktigste løftene fra Soria Moria-erklæringen.




Flertallet startet perioden med å øke innsatsen mot fattigdom med over en halv milliard kroner. I år økte vi med nye 700 mill. kr pluss. Neste år foreslår Regjeringen nye 336 mill. kr, og nivået ligger da 1,6 milliarder kr over forrige regjerings siste fattigdomsforslag. I Stortinget er nå ytterligere 55 mill. kr lagt inn fra flertallet – 30 mill. kr til bedring av bostøtte og bolig til personer fra fengsel, 25 mill. kr til ytterligere styrking av rusfeltet i kommunene og nye plasser ved Tyrili.




På denne bakgrunn var det underlig å høre opposisjonens utspill da statsbudsjettet ble lagt fram. Høyre mente Regjeringens kamp mot fattigdom var en gedigen bløff. I budsjettinnstillingen skriver Høyre at Regjeringen nedprioriterer tiltak mot fattigdom. I forhold til hva da? Det kan i hvert fall ikke være i forhold til forrige regjerings satsing, for den var jo betydelig lavere.




På Fremskrittspartiets hjemmesider kan vi lese at statsråden svikter de sykmeldte, at Regjeringen svikter funksjonshemmede. I innstillingen hevder Fremskrittspartiet at Regjeringens fattigdomssatsing har vist seg svært mangelfull. Selv forordner de nye reduksjoner i skatter og avgifter som sitt viktigste tiltak mot fattigdom, foruten kraftige kutt i uhjelp, dagpenger, sykepenger, arbeids- og velferdsetat, arbeidsmarkedstiltak, stønad til personer over 67 år, kutt i kvalifiseringsprogram, rehabiliteringspenger, ventelønn og

,

 som kronen på verket, en kraftig innstramming i retten til uførepensjon både for nye uføre og for eksisterende uførepensjonister.




Kristelig Folkeparti var tidlig ute og framstilte Regjeringens forslag til økt fattigdomssatsing som en halvering av innsatsen fra i fjor, og glemte behendig å nevne at neste års økning kommer på toppen av en samlet nivåøkning både i 2006 og 2007 – og pluss og pluss gir ikke minus. Glemt var også styrkingen av handlingsplanen for integrering og inkludering, som også er ledd i fattigdomsbekjempelsen. I budsjettmerknadene sier Kristelig Folkeparti at Regjeringens innsats mot fattigdom er større i ord enn i handling. Hvordan vil Kristelig Folkeparti da karakterisere sin egenregjerings satsing mot fattigdom? Kanskje slik Bondevik selv sa det i Aftenposten og VG i august 2005? «Vi skulle gjort mer for de fattige.» «Jeg tar selvkritikk på at vi ikke er kommet langt nok på dette feltet.»




Venstre er fornøyd med Regjeringens satsing mot fattigdom på global basis, men skuffet over innsatsen på hjemmebane. Hvis jeg ikke husker helt feil, var også Venstre medlem av forrige regjering – så hvor stor var egentlig skuffelsen over egen regjerings betydelig lavere innsats mot fattigdom da, når en er så skuffet over denne regjeringen nå?




Forrige regjerings skattelettepolitikk gav, som vi kjenner til, flere fattige. Dette til tross fortsetter både Høyre, men aller mest Fremskrittspartiet, sitt mantra om skattelette som viktig virkemiddel i fattigdomsbekjempelsen. Forstå det den som kan.




Dagens flertall ble i forrige periode dessuten nedstemt på mange av de tiltakene som nå inngår i flertallets satsing på å få folk i arbeid.




I 2008 skal vi bruke nesten en halv milliard mer på å få folk i arbeid. 150 000 flere er i jobb. Likevel opprettholdes tiltaksnivået – tross redusert ledighet og færre yrkeshemmede. Vi har tiltaksgaranti for langtidsledige og ungdom under 25 år. Rigide skiller mellom tiltakstyper fjernes. I stedet 

ser 

vi personer med eller uten behov for bistand. Kvalifiseringsprogram åpner alle tiltak for dem som hittil har stått utenfor alt, og lønnstilskudd for uføre blir landsdekkende. Bruken av tilretteleggingsgaranti på arbeidsplassen øker. Forenkling av stønadssystem og individretting av tiltak er underveis. NAV-reformen ruller videre. Handlingsplan mot sosial dumping gjennomføres. I 2008 går 68 mill. kr mer til fattige barn og over 1 milliard kr mer til bedre levekår for vanskeligstilte. IA-avtalen er reforhandlet. Innsatsen for sykmeldte forsterkes, nye 700 mill. kr kommer til kjøp av rehabiliteringstjenester. Psykiatriplanen videreføres med nesten 1 milliard kr.




Kort sagt: Dagens flertall sa én ting i opposisjon og følger opp i posisjon. Dagens mindertall sier nå én ting i opposisjon, men gjorde noe annet i posisjon. Der ligger det et hav av forskjell – både i praksis og i troverdighet.




Fremskrittspartiet tar likevel prisen i uansvarlighet. De har betegnende nok valgt å illustrere sitt alternative budsjett med et praktfullt bilde av en oljeplattform i solnedgang. Skulle deres opplegg med store skatteletter og uhemmet bruk av oljepenger en gang få flertall i denne salen, kan vi risikere at den solnedgangen kommer fortere enn vi aner.




