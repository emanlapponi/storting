 (ordfører for saken): Jeg har fått en utfordring, og det er å holde et veldig kort
            innlegg om en ganske komplisert sak. Det skal jeg forsøke. Jeg ber om tilgivelse hvis
            jeg kommer i skade for å snuble i noen betegnelser. Jeg skal droppe alt som heter
            begrunnelser for saken, bare sørge for at vi får vedtatt saken, som altså gjelder bruk
            av tvangsmidler, beslag og meldeplikt og bestemt oppholdssted. 

Til den nye utlendingsloven trer i kraft 1. januar 2010, gjelder den gamle loven av
            1988. I ny utlendingslov ble bestemmelsene i gjeldende lov som gir adgang til å ta
            beslag i reisedokumenter for å avklare utlendingers identitet eller sikre iverksetting
            av vedtak om å forlate riket, videreført, pluss at bestemmelsen ble utvidet til også å
            gjelde de tilfellene hvor utlendingen egentlig ikke har krav på opphold, men likevel er
            vernet mot utsendelse. Nå foreslås det at denne utvidete muligheten til beslag også tas
            inn i den gjeldende loven av 1988, slik at det kan begynne å gjelde før den nye loven
            trer i kraft. 

Meldeplikt og pålagt oppholdssted i gjeldende lov gjelder utlendinger som nekter å
            oppgi identitet, mistenkes for å oppgi falsk identitet, eller for å sikre iverksetting
            av et vedtak om utsendelse. Disse bestemmelsene ble også videreført i den nye loven, og
            samtidig utvidet til å gjelde dem som er vernet mot retur. 

Nå foreslås som for beslag av reisedokumenter, at også den nye utvidelsen av muligheter
            for meldeplikt og pålagt oppholdssted tas inn i den gjeldende loven av 1988 for raskere
            iverksetting av nye tiltak som skal sikre oss bedre kontroll. 

Den siste endringen gjelder både den nye og den gamle loven. Adgangen til å ta beslag i
            reisedokumenter, pålegg om meldeplikt og oppholdssted foreslås utvidet til å omfatte en
            større personkrets – de med kjent identitet som ikke kan returneres, men av andre
            grunner enn vern mot utsendelse. Det er urimelig at myndighetene ikke skal kunne bruke
            de samme tvangsmidlene overfor personer med en svakere grunn til ikke å kunne returneres
            enn overfor dem som har et vern mot utsendelse, og kanskje enda mer urimelig om vi ikke
            skal kunne bruke de samme tvangsmidlene overfor dem som ikke kan returneres, og som
            samtidig anses som en trussel mot grunnleggende nasjonale interesser, eller mot rikets
            sikkerhet, som er de gamle begrepene. De vil heretter også omfattes av bestemmelsene om
            beslag, meldeplikt og pålagt oppholdssted. 

Det er en samlet komité som stiller seg bak Regjeringens forslag om ajourføring av både
            ny og gammel lov og de utvidelsene som foreslås. 

Innstillingen er imidlertid ikke enstemmig på alle punkter. Fremskrittspartiet kjører
            reprise på forslaget om å åpne for internering av den sistnevnte gruppen, altså de som
            utgjør en trussel mot grunnleggende nasjonale interesser. Det har bare
            Fremskrittspartiets støtte. 

Helt til slutt vil jeg gjøre oppmerksom på to feil i proposisjonen. De ble oppdaget
            etter at komiteen avgav sin innstilling, og har fulgt med over i innstillingen. 

I forslag til vedtak romertall I står det: «I lov av 24. juni 1988 nr. 6». Det skal
            være: «I lov av 24. juni 1988 nr. 64». 

I romertall II står det: «I lov av 15. mai 2008 nr. 25». Det skal være: «I lov av 15.
            mai 2008 nr. 35». 

