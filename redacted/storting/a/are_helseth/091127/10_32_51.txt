 Interpellanten tar opp en problemstilling som er viktig for alle pasienter, og for alle som bruker medikamenter. Eldre bruker oftere og flere medikamenter enn yngre. Riktig legemiddelbruk er derfor særlig viktig for eldre mennesker. 




Det angis at så mange som en av ti sykehusinnleggelser hos eldre har sammenheng med legemiddelbruk. Det viser størrelsen på og viktigheten av problemstillingen. 




Helsetilsynet skriver i sin rapport for 2008 bl.a. at legemiddelrelaterte problemer kan unngås dersom legemiddelbruk regelmessig blir gjennomgått og justert. Ett virkemiddel for å få til dette er samarbeid. Jeg støtter det syn at samarbeid om riktig legemiddelbruk kan bli enda bedre, og her har våre farmasøyter særlig kunnskap som bør brukes mye mer. 




Av dette følger også at riktig legemiddelbruk bør være en del av vårt arbeid med bedre samhandling i sektoren i stort. Stortingets arbeid med Samhandlingsreformen blir her en god og viktig mulighet. Jeg gleder meg til at vi tar tak i dette og alle de andre problemstillingene som kan skape en enda bedre helsetjeneste, enda nærmere pasientene, i årene som kommer. 




