 (ordfører for saken): Denne saken gjelder forslag om endringer av bevilgningene under enkelte kapitler i programområdene 10 og 30 på statsbudsjettet for 2011.


Aktivitetstallene for innsatsstyrt finansiering i de regionale helseforetakene indikerer en vekst på om lag 1,8 pst. for hele 2011. Derfor økes bevilgningen her med 90 mill. kr, og bevilgningen til poliklinisk virksomhet økes også med 68 mill. kr.


Proposisjonen viser til at oppdaterte anslag for helseforetakenes pensjonspremier for 2011 gir en økning på vel 1,3 mrd. kr. Samtidig anslås det at helseforetakenes premiefond er økt med om lag 1 mrd. kr i 2011. Komiteen er enig i at helseforetakene kan benytte årets tilføring til premiefond til betaling av økt pensjonspremie, og dette setter Helse Vest, Helse Midt-Norge og Helse Nord i stand til å håndtere de økte pensjonspremiene. Ettersom deler av de forsikrede i Helse Sør-Øst er innmeldt i Statens pensjonskasse, som ikke er fondsbasert, støttes forslaget om at Helse Sør-Øst får økt sin ramme for driftskreditt med 211 mill. kr for 2011.


Komiteen er enig i at det må foretas en ombygging og oppgradering av eksisterende helseradionett for at helsetjenesten skal ha et fungerende radiosamband fram til det nye nødnettet kan dekke dette på landsbasis, og tiltakene må iverksettes innen utgangen av mai 2012. Vår innstilling støtter derfor at det gis en bestillingsfullmakt her på 20 mill. kr.


Det er en samlet komité som slutter seg til forslagene i proposisjonen.


