 Jeg tillater meg å stille følgende
spørsmål til samferdselsministeren:

«Det er stadig reaksjoner
på sen framføring av post i Finnmark. Post mellom
nabokommuner kan ta flere dager. Dette er i strid med konsesjonsvilkårene.
Posten Norge har nå besluttet å legge
ned alle terminaler og sorteringsavdelinger i Finnmark.
Dette vil forsinke postgangen ytterligere. Statsråden er både eier
og har konsesjonsmyndighet i forhold til Posten Norge.

Hva vil statsråden gjøre
for å sikre en langt raskere framføring av post
i Finnmark?»

 Jeg takker statsråden for svaret.

Med Postens opplegg skal altså heretter
all post i Finnmark sendes til Tromsø for sortering. Det
virker nøyaktig på samme måte
som om post fra regjeringsbygget til Stortinget først skulle
sendes til Namsskogan for sortering, og så sendes tilbake.
Det strider mot all fornuft. Det fører til økte
miljøbelastninger, med nær 7 000 km ekstra
kjøring med vogntog daglig. Det fører til forsinkelser
av pakker internt i Finnmark med opptil to dager, og det fører
til at et betydelig antall arbeidsplasser går tapt.

Når vi da kan slå fast at
endringer i terminal- og sorteringsstrukturen vil føre
til en ytterligere forsinkelse av framføringen av posten
i Finnmark, er det da grunnlag for å slå fast
at Posten ikke kan gjennomføre denne typen endringer,
som altså vil føre til at man kommer enda
lenger fra det konsesjonskravet som påhviler Posten?

 Jeg opplever et dobbelt signal fra statsråden.
På den ene siden understreker hun de positive sidene ved
endringer i terminalstrukturen, på den andre
siden understreker hun at det er problemstillinger i Finnmark. Gjennomsnittet
vil, som kjent, være bra, selv om man har en
del av kroppen i stekeovnen og den andre delen i isvann,
men det er ikke nødvendigvis et godt resultat
for det.

Jeg konstaterer at Posten selv opplyser at bare
40 pst. av post sørfra til Finnmark kommer fram over natten,
og at selv intern post i Finnmark ikke oppfyller konsesjonskravet.

Det som da er mine konkrete spørsmål
til statsråden, er:

1.	Er dette tilfredsstillende? Eller
er det slik at statsråden vurderer det å være
så stor avstand til konsesjonskravet at hun enten som konsesjonsmyndighet eller
som eier vil pålegge Posten å få en
raskere framføring?

2.	Dersom det er slik, som det er all grunn til å tro,
at endringer i sorterings- og terminalstrukturen vil føre til
ytterligere forsinkelser, vil hun da fastslå at slike organisatoriske
endringer er i strid med forutsetningene i konsesjonen?

