 Jeg har gjennom denne debatten forstått at representanter for sentrumspartiene har et nesten ekstremt behov for å ta avstand fra hva de selv har gjort i komiteinnstillingen, og framstiller det som om at å «vurdere» er å «iverksette». Jeg forstår det behovet, for det er naturlig nok relativt sterke reaksjoner på at sentrumspartiene ikke har gjort det som ble forventet av dem, nemlig å sørge for virkemidler som kunne bidra til å nå de mål som vi er enige om. Men når det gjelder de virkemidlene som man tar i bruk i debatten, og ikke minst i pressedebatten hvor man beskylder andre for å fare med løgn osv., tror jeg man skal holde seg for god til å begi seg inn på den typen debatteknikk. 




Kjernen i denne debatten kom jo fram i et replikkordskifte etter statsrådens innlegg i sted, hvor statsråden ganske riktig konstaterte at forskjellen mellom de to forslagene er at Arbeiderpartiets forslag innebærer et realitetsstandpunkt hvor man innfører maksimalpris og leveringsplikt, mens regjeringspartiene og Høyre går inn for å vurdere og 

eventuelt 

iverksette det dersom man mener at det er behov for det. Kort sagt, de vil målene, men de vil ikke ta i bruk virkemidlene. Og det er da vitterlig forskjell på å gjøre noe og å tenke over det. Veggen blir ikke malt ved at du tenker over om den trenger maling.




De samme partiene har spesielt i debatten, men også i innstillingen, påpekt at EU og EØS skulle være et hinder for at det kan innføres leveringsplikt. Da må jeg spørre, som jeg spurte i et tidligere innlegg: Hvor i EØS-/EU-regelverket står det at det ikke kan innføres leveringsplikt på telenett med stor hastighet? Vi har allerede innført leveringsplikt på ISDN. Hva er den prinsipielle forskjellen på ISDN og nett med noe større hastighet?




Utsagnene fra disse partiene blir desto merkeligere når sentrale talsmenn fra Telenor etter det jeg har forstått, i møte med bl.a. representanter fra de samme partiene har sagt at de kan leve utmerket med de virkemidler som Arbeiderpartiet og SV her foreslår. Men regjeringspartiene og Høyre syns altså at det er å gå for langt.




Jeg forstår at Høyre, Kristelig Folkeparti, Senterpartiet og Venstre har vanskelig for å forsvare at de ikke vil ta i bruk de virkemidlene som er nødvendige for å nå de mål som de selv setter, men man må ikke prøve å framstille det som om det er fullstendig likhet mellom de to nevnte forslag som er framsatt til votering i dag. Hvis det skulle være full likhet, vil jeg sterkt anmode representantene fra de samme partiene om å stemme for Arbeiderpartiets forslag.




