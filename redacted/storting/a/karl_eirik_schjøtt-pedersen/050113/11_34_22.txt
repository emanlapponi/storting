Det pågår et aktivt arbeid for næringsutvikling i Vardø, særlig er ressursgruppen Vardø i Vekst aktiv i det arbeidet.




Situasjonen langs kysten av Finnmark viser samtidig behov for en ny og helhetlig kystpolitikk, hvor vi utnytter vårt fortrinn med å kunne selge førsteklasses fersk fiskeråstoff i stedet for å sende frosset fisk til bearbeidelse i Kina, og hvor vi sikrer fiskerettighetene og fiskeleveransene til kommunene i regionen.




Kystkrisen er et nasjonalt ansvar. Derfor foreslår Arbeiderpartiet at det skal bevilges 150 mill. kr til en aksjonsplan for ny sysselsetting i Kyst-Finnmark. Aller viktigst er det å sikre fisk til de berørte lokalsamfunn. For å få nye investorer synes det å være en forutsetning at anleggene har tilgang på råstoff utover det som kommer fra den lokale kystflåten. Trålråstoff er sentralt for å skape jevn aktivitet over året.




Så er det slik at West Fish-Aarsether og Nordic Sea Holding, som eier eller kontrollerer nesten alle trålerne som har leveringsplikt til Øst-Finnmark, er lagt ut for salg. Det er avgjørende at landanleggene sikres disse trålleveransene. Det kan bl.a. skje ved at det etableres selskap for å overta trålerne, som nettopp har til formål å sikre trålleveransene. Sentrale myndigheter bør etter Arbeiderpartiets syn se positivt på initiativ for å sikre lokal tilknytning for trålerne. Dersom andre næringsaktører overtar eierskapet, må bindingene til lokalsamfunnene styrkes. Fiskeri- og kystdepartementet skal godkjenne eierskifte, og kan fastsette vilkår. De bør da ha som forutsetning for godkjenning at de presiserer leveringsplikten til den enkelte kommune. Det er Arbeiderpartiets syn. Fiskeriministeren må også vurdere muligheten for å disponere noe av den nasjonale kvoten i en periode, slik at man styrker grunnlaget for ny drift.




Det er viktig å vurdere mulighetene for etablering av også ikke-fiskeribaserte arbeidsplasser. SIVA må være åpen for å delta aktivt gjennom å eie bygninger. Det må være økonomisk rom for investeringstilskudd og utviklingstilskudd av nødvendig omfang.




Arbeiderpartiet mener det må legges til rette for utvikling av desentraliserte høyere opplæringstilbud, bl.a. i tilknytning til det fiskeriutdanningsmiljøet som er i Vardø, og at man må vurdere å utvikle en statlig finansiert produktutviklingsenhet der, slik fiskeriministeren tidligere har antydet.




Det er lagt nye statlige arbeidsplasser til Vardø. Arbeiderpartiet mener det er viktig at man vurderer hvordan disse etableringene kan utvikles. Vi mener at Regjeringen bør vurdere å tilføre ytterligere oppgaver til de etablerte kontorene og tilføre nye oppgaver til Vardø, herunder å legge hele lønnsgarantiseksjonen til Vardø. Gjennom denne typen tiltak er det håp om å gjøre Vardøs slagord til virkelighet: Måtte mørket vike for sola.




Inge Lønning hadde her gjeninntatt presidentplassen.




