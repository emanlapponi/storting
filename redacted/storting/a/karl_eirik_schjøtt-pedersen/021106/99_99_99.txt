 Jeg tillater meg å stille følgende
spørsmål til helseministeren:

«Det er tidligere bestemt
at det skal etableres en felles innkjøpssentral for de
statlige sykehusene i Vadsø. Det er skapt usikkerhet
om gjennomføringen av dette.

Kan statsråden bekrefte at etableringen
gjennomføres slik det var lagt til grunn av regjeringen
Stoltenberg?»

 Jeg takker statsråden for svaret,
som jeg oppfatter som en klar bekreftelse på at han står
fast ved den beslutning som hans forgjenger tok, en prinsippbeslutning
om at det skal etableres en felles innkjøpssentral. Jeg
oppfatter også at statsråden slår
fast at det skal være én innkjøpssentral
for hele landet. Dette er viktig, på grunn av
at det vil bidra til besparelser for staten ved at man kan samordne
innkjøpene, og det har en stor regionalpolitisk betydning
at man kan legge nye funksjoner til et lokalsamfunn som har betydelige utfordringer.

Jeg oppfatter også at statsråden sier
at innkjøpssentralen vil få et omfang som forutsatt,
altså at den vil kunne ha en kraft i samordningen av innkjøpene,
samtidig som man selvsagt må foreta en rasjonell avveining
av hva som skal foretas som sentralinnkjøp og hva som skal være
desentralt. Med disse forutsetningene er jeg tilfreds med statsrådens
svar, og jeg ser fram til den oppfølgingen og den etableringen
som han her skisserer.

 Bare en kort presisering som jeg
antar at statsråden og jeg er enige om.

Det vil ofte være
slik at de enkelte foretak kan ha ønske om å utføre
ting hos seg selv, som det etter en samlet vurdering kan være
hensiktsmessig å lokalisere sammen. Jeg oppfatter derfor
statsråden slik at det ikke er slik at alle
helseforetakene isolert sett ønsker å ha
en felles lokalisering utenfor sitt område, men at man
ut fra en samlet vurdering velger å ha et nasjonalt samordnet
innkjøp, og at det er det som ligger til grunn for beslutningen.
Jeg forutsetter derfor at det ikke må være
slik at hvert enkelt helseforetak selv bestiller via innkjøpsenheten
det det enkelte foretak selv måtte ønske, men
at man har en bevisst mening med å samordne
innkjøpene. Jeg oppfatter statsråden slik og vil
gjerne be ham bekrefte det.

