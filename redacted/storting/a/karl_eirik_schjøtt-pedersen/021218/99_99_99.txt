 Jeg tillater meg å stille følgende
spørsmål til helseministeren:

«Finnmark fylke er større
enn Danmark. Det har nå oppstått uro om hvorvidt
Helseregion Nord RHF legger til rette for nedlegging av et av sykehusene eller
akuttfunksjonene ved et av sykehusene.

Kan statsråden bekrefte at både
Hammerfest sykehus og Kirkenes sykehus skal
bestå med akuttmedisinske funksjoner begge steder?»

 Jeg takker statsråden for svaret.

Tilbudet av velferdstjenester avhenger selvsagt ikke bare
av hvor mange leger det er pr. innbygger, men også av
avstanden til behandling. Finnmark er et stort fylke. Avstanden
mellom Kirkenes og Hammerfest er nesten som avstanden mellom Oslo
og Trondheim. For Arbeiderpartiets stortingsgruppe er det selvsagt
at både Kirkenes sykehus og Hammerfest
sykehus skal bestå. Det lå også til
grunn under regjeringen Stoltenberg.

Det vil være av stor betydning
for befolkningens trygghet om helseministeren
kan slå fast at både Kirkenes sykehus
og Hammerfest sykehus skal bestå med akuttmedisinske
funksjoner begge steder.

 La meg først konstatere at statsråden
og jeg er enige om at spørsmålet om eventuelle
nedleggelser av sykehus ikke kan avgjøres
av helseforetak alene. Jeg legger også til grunn
at akuttmedisinske funksjoner inngår i forhold til dette.

Jeg registrerer det statsråden henviser
til i forhold til det regionale helseforetakets
beslutning. Statsråden har samtidig understreket at helseforetaket ikke
har intensjoner om å nedlegge
sykehus. Han sier også, så vidt jeg forstår,
at man ikke har intensjoner
om å nedlegge akuttmedisinske funksjoner. Kan statsråden
bekrefte at han vil stå fast ved at det skal være
to sykehus?

