 Vi er nå kommet til en rekke forslag som er oversendt fra Odelstingets møte 23. april i år. Det er ikke naturlig, og heller ikke praksis, å ta opp en ny debatt. Jeg viser til debatten som var i Odelstinget.




Like fullt er det grunn til å peke på ett forhold, og det er at i disse forslagene ber Stortinget gjennomgående Regjeringen om innen 1. juni 2004 å legge fram diverse forslag. Siden det er kort tid til 1. juni, finner jeg grunn til å minne om at innstillingen fra komiteen var avgitt 2. april, og at det skjedde etter en forutgående sak, slik at Regjeringen relativt lenge har vært kjent med både komiteens innstilling i denne saken og forutsetningene. Det er altså ikke slik at Stortinget i dag instruerer Regjeringen om å komme tilbake med forslag i løpet av 14 dager eller vel det.




Tillat meg derfor bare kort å referere til det som er bakgrunnen for disse forslagene. Flertallet i Stortingets kommunalkomite, medlemmene fra Arbeiderpartiet, Fremskrittspartiet, Sosialistisk Venstreparti og Senterpartiet, viser til at







«disse partier høsten 2003 og på nyåret 2004 tok initiativ for å sikre en grundig forberedelse av eventuelle tiltak på arbeidsmarkedsområdet for å unngå negative konsekvenser ved utvidelsen av EØS-avtalen».




Man viste videre til sine merknader i Innst. S. nr. 149 for 2003-2004 om behovet for iverksetting av nødvendige lov- og forskriftsendringer fra 1. mai 2004 for å hindre sosial dumping.




Flertallet konstaterte at Regjeringen likevel ikke i tide hadde igangsatt nødvendig lovarbeid. Flertallet uttalte at man mente at dette var meget uheldig. Man fant det derfor påkrevd å gi Regjeringen frist til 1. juni 2004 for å fremme en ny sak for Stortinget med aktuelle lovendringer. Bakgrunnen var at man mente at det ville gi en sikrere behandling enn om komiteen, uten forutgående behandling av Regjeringen, skulle ha foretatt lovgivningsarbeidet. Dette er bakgrunnen for disse forslagene. Det er derfor fullt forsvarlig å be Regjeringen komme tilbake 1. juni.




