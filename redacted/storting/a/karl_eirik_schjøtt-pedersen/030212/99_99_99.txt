 Jeg tillater meg å stille følgende
spørsmål til fiskeriministeren:

«Et rederi i Ålesund søker
nå om å få overta trålere hjemmehørende
i Finnmark og å frita dem for plikten til å levere
fisken til bestemte industrianlegg i Finnmark. Dette
er trålere som har fått konsesjon kun
fordi de skulle sikre råstoffleveranser til fiskeindustrien
i Finnmark.

Vil statsråden se til at disse trålerne
fortsatt knyttes til og har leveringsplikt til industrianleggene
som forutsatt?»

 Jeg takker statsråden for svaret.

Jeg er glad for opplysningen om at Fiskeridirektoratet har
avslått den søknaden som foreligger
om å føre et fartøy ut av Finnmark.
Jeg håper og legger til grunn at statsråden vil
stå fast på det samme i den utstrekning det måtte
komme opp en ankesak.

Disse spørsmålene reiser
to viktige fiskeripolitiske temaer. Det ene er hvordan man kan sikre
et bredt fiskerimiljø i Finnmark, som jo har hatt en nedgang
i viktige flåtegrupper, og hvor et salg vil svekke dette
miljøet. Det andre er spørsmålet
om leveringsplikt for å sikre tilgang på råstoff
til industrien. Jeg understreker det som statsråden også gjør,
at det er viktig at trålerne skal sikre råstoffleveransene
til industrien. Derfor er det også viktig å sikre
at man ikke løsner på båndene mellom
industri og trålere.

Jeg tillater meg å spørre
statsråden: Kan jeg forstå statsrådens
svar slik at han vil legge sterk vekt på å videreføre
den leveringsplikt som er i dag, og å håndheve
den klart og entydig?

 Jeg tillater meg først å understreke
det jeg sa i mitt forrige spørsmål,
som går på at det er viktig å fastholde
båndene mellom industri og trålere.
Vi har sett flere eksempler på at trålerne
har blitt løst i forhold til forpliktelser overfor industrien,
og at det har vært vanskeligere å håndheve
leveringsplikten.

Det andre er at jeg for min del og
for Arbeiderpartiets del vil advare mot å endre
leveringsbetingelsene fra anlegg til region på grunn av
at det vil gjøre det enkelte anlegg og de sårbare
lokalsamfunnene mer utsatt for svikt i råstofftilførselen.

Så erkjenner jeg at det skjer endringer
i eierstrukturer. Samtidig vil jeg veldig sterkt understreke, som
statsråden så riktig sa, at hele bakgrunnen
for at disse trålerne har fått sin konsesjon,
er at de skal levere råstoff og sikre aktiviteten ved nettopp
bestemte anlegg og bestemte
lokalsamfunn. Derfor er det viktig at statsråden står
fast ved det. Det er også viktig at man snarest
mulig får en mer konsekvent håndhevelse av at
brudd på leveringsbetingelsene har konsekvenser, alvorlige
konsekvenser, for dem som bryter dem. Jeg ser fram til at statsråden
iverksetter det.

