 Jeg kan i og for seg bekrefte, ut fra det som er utgangspunktet for interpellasjonen fra representanten Gabrielsen, at også Arbeiderpartiet vurderer konsesjonsgrensen, og Arbeiderpartiets landsmøte har vedtatt at konsesjonsgrensen bør heves. Men det er en debatt i partiet om hvor den nye grensen skal gå, og jeg tror det er viktig å understreke at den debatten må handle om noe mer enn bare å tenke på et tall. Det er viktig å sette den debatten inn i en sammenheng, for når det gjelder konsesjonsgrensen, må man foreta en vurdering, der man på en måte tar stilling til hvor stor en eiendom skal være for å kunne gi næringsinntekt av betydning. Og det igjen vil være avhengig av mange vurderinger, f.eks. hvilken type produksjon man skal drive på eiendommen. Det må her også foretas mange vurderinger knyttet til geografi. 




Spørsmålet som interpellanten tar opp, er et spørsmål som så absolutt krever en bred vurdering, der det er mange forhold som må ses i sammenheng. Derfor er Arbeiderpartiet enig i at det er riktig å konkludere i forbindelse med den bebudede stortingsmeldingen om landbrukspolitikken som Regjeringen har sagt at den skal komme med. Men det er også veldig viktig at den kommer så snart som mulig, og jeg håper at den kommer til høsten. Hva som blir Arbeiderpartiets konklusjon, skal ikke jeg gå inn på, men det er klart at grensen vil bli høyere enn fem mål, som er grensen i dag. Men jeg tror ganske sikkert at grensen vil bli betydelig lavere enn 50 mål, som Høyre og Fremskrittspartiet har gått inn for. Uansett vil vi få en ny grense, det tror jeg interpellanten har rett i, men vi vil fortsatt ha eiendommer over denne grensen der man skal ha konsesjonsbehandling, der man skal ha markedsregulering, og der man skal kunne bruke f.eks. produksjonsstøtte. Når det gjelder disse eiendommene, er jeg ganske sikker på at Arbeiderpartiet vil gå inn for at man fortsatt skal ha en ordning med forkjøpsrett. Men her vil konklusjonene komme om en tid. Derfor tror jeg det er helt rett å fastslå at inntil det skjer, må vi forholde oss til dagens lov og dagens praksis, og fra min side finner jeg ingen grunn til å gjøre noe annet enn å gi statsråden full støtte i den konklusjonen han har trukket i dag. 




