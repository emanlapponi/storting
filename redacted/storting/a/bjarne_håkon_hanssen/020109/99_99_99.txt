 Jeg vil få stille følgende
spørsmål til samferdselsministeren:

«Venstres parlamentariske leder, Trine
Skei Grande, sier til Namdals-Avisa 22. desember 2001: «Det
er uaktuelt å legge ned flyplassen i Namsos.» Hun sier
videre: «Det er ei klar holdning i Venstres stortingsgruppe
at flyplassen i Namsos ikke skal legges ned
og vi forventer at regjeringen som kollegium følger opp
vår klare melding.»

Kan statsråden bekrefte at det er
uaktuelt å legge ned Namsos Lufthavn?»

 Jeg takker for svaret, som jeg i og for seg
synes er et ryddig svar. Jeg har full forståelse for at
statsråden vil gjøre en grundig jobb og komme
til Stortinget med en grundig utarbeidet sak.

Det som ikke er bra i denne saken,
er at Venstres parlamentariske leder går så hardt
ut i lokalavisen og nærmest garanterer for én
lufthavns framtid. Hun sier det også slik
at av de fem flyplassene som vurderes nedlagt, gjelder Venstres «garanti» bare
for Namsos og ikke for de andre. Det er etter
min mening en oppsiktsvekkende uttalelse fra en parlamentarisk leder.

Mitt oppfølgingsspørsmål
til statsråden blir da: Har statsråden forståelse
for at når den parlamentariske lederen uttaler seg slik,
er det ikke så rart om folk i Namsos og
Namdalen, som er glad i og opptatt av flyplassen sin, oppfatter
det som at Regjeringen nå har bestemt seg?

 For å være mer
tydelig overfor statsråden: Det som ikke er bra,
er at Venstres parlamentariske leder går ut og
trekker en konklusjon i en sak som Venstres statsråd ennå ikke
har behandlet. Det er etter min mening en merkelig parlamentarisk skikk
at den parlamentariske lederen har konkludert i et spørsmål
som statsråden her i salen nå sier at
hun overhodet ikke har tatt stilling til. Og da må man
jo spørre seg: Er det da den parlamentariske lederen for
Venstre som gir uttrykk for det som vil bli konklusjonen, eller
er det statsråden fra Venstre som gir uttrykk
for det som vil bli konklusjonen? Det jeg nå mener å kunne
konstatere, er at man ikke kan si at det var flott at
Trine Skei Grande nå har fått berget Namsos
Lufthavn, men at det hun kom med av uttalelser, var en flopp. Og
det synes jeg statsråden nå har bekreftet.

