 Jeg takker for svaret, som er en viktig avklaring,
særlig knyttet til ett forhold, for jeg synes statsråden
gjennom sitt svar nå skjærer klart gjennom og sier
at behandling med ERT ikke er eksperimentell, men «etablert
og godt dokumentert». Det er viktig at det blir sagt av
statsråden.

Det jeg vel føler er et spørsmål
som statsråden i liten grad berører, dreier
seg om det faktum at denne etablerte, godt dokumenterte behandlingen
er svært kostbar. Det snakkes om for barn 1,3 mill. kr
pr. år, for voksne opp mot 3 mill. kr
pr. år, altså svært kostnadskrevende.
Allikevel vil mitt oppfølgingsspørsmål
måtte gå på om statsråden vil
forsikre seg om at behandlingen ikke vil bli stoppet av
hensyn til økonomi, dersom de medisinsk-faglige vurderinger
tilsier behandling.

