 Jeg vil få lov til å stille følgende
spørsmål:

«Rett til omsorgspenger
ved pleie av barn i hjemmet etter sykehusopphold
gis i dag etter folketrygdloven § 9-10, når
sykehusoppholdet har vart i sju dager. Den medisinske
utviklingen har medført stadig kortere liggetider.

Vil statsråden endre regelen
slik at praktiseringen blir i tråd med moderne medisinske
behandlingsprinsipper, og at det avgjørende for tilståelse
av pleiepenger blir en vurdering av behovet for kontinuerlig tilsyn
og pleie fra en av foreldrene i rehabiliteringsfasen?»

 Jeg takker for svaret.

Foranledningen for at spørsmålet
stilles, er bl.a. to helt konkrete saker som har vært behandlet
i trygderetten, og som viser at det helt klart finnes eksempler
på at vi får situasjoner der barn skrives ut etter
seks døgn f.eks., men hvor den medisinske
tilstanden helt åpenbart tilsier at alvorlighetsgraden
er like stor som om barnet hadde ligget i sju eller åtte
døgn. Det på en måte å bygge en
regel ut fra antall døgn og ikke ut
fra den medisinske tilstanden barnet
befinner seg i, virker jo som en noe firkantet måte å forstå barnets
behov på. Vi har flere eksempler på at
det har vært alternative medisinske
behandlingsformer der den ene behandlingsformen – som da ikke
blir betraktet som den beste, tilsier en åtte-ni-ti dagers
liggetid, som foreldrene da kan velge for å få pleiepenger,
mens den beste behandlingsformen tilsier en liggetid på seks
dager, og den velges ikke. Det virker jo noe meningsløst.
Synes ikke statsråden det?

 Jeg er klar over hva sosialkomiteen
har sagt i denne saken. Men det kan jo også være
slik at en utvikling skjer, slik at også vurderinger som
en tidligere sosialkomite
har gjort, bør gjøres på nytt.

Jeg har en innstendig oppfordring til statsråden.
Jeg er enig i at grensen skal gå et sted, men det synes
urimelig at grensen skal gå ved antall døgn, og ikke
ved barnets behov. Jeg opplever at det er merkelig at statsråden
insisterer på at det er døgnene som også i
tiden som kommer, skal være det viktige, og ikke
barnets behov for pleie og dermed foreldrenes behov for pleiepenger.

