 Jeg vil da få lov til å stille
sosialministeren følgende spørsmål:

«Stiftelsen Landsforeningen Rettferd
for Taperne har en vanskelig økonomisk
situasjon. Denne har etterhvert forverret seg. Det er vanskelig
for foreningen å ikke ha en
viss forutberegnelighet med henblikk på økonomisk støtte.
I statsbudsjettet blir det hvert år avsatt midler til tilskudd
til fordeling til foreninger over kap. 614 post 70. I årets
budsjett er det avsatt 39,2 mill. kroner.

Vil statsråden kunne sikre foreningen
passende støtte raskt?»

 Jeg vil få takke for svaret.

Det er ikke så ofte
vi i denne salen har anledning til å gi ros til hverandre,
men det føler jeg behov for å gjøre nå.
Det som var mitt viktige poeng i spørsmålet, var
at stiftelsen hadde behov for litt rask hjelp. Det har sosialministeren
bidratt til at foreningen har fått,
og det skal sosialministeren ha ros for.

Det mitt tilleggsspørsmål
vil måtte gå på, er om sosialministeren
har gjort seg opp noen tanker om hvordan statsbudsjettsystemet,
som selvfølgelig følger årlige bevilgninger,
skal kunne gi denne type foreninger noe mer forutsigbare
rammer. De fleste har husleiekontrakter gående, de har
regninger som forfaller med jevne intervall, og så får
man dette tidsskillet rundt årsskiftet, der det først
skal vedtas et nytt budsjett, og så skal på en måte systemet
greie å få utbetalingene på plass. Nå har
sosialministeren tatt et godt grep i denne saken, men har statsråden
tenkt noe på lengre sikt?

 Jeg takker nok en gang for svaret. Jeg ser
fram til at statsråden skal jobbe videre etter
de linjer hun nå skisserte, og jeg stiller meg selvfølgelig
til disposisjon for et samarbeid om dette.

