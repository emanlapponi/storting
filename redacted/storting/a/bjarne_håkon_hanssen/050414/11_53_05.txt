 Jeg takker statsråden for et skikkelig svar.




Jeg vil konsentrere meg om spørsmålet knyttet til rettighetsproblematikk. Som statsråden sier, plikter kommunen å gi nødvendige pleie- og omsorgstjenester. Kommunen plikter å rådføre seg med brukeren. Men så er det altså dette men-et som tross alt ligger i systemet, som er knyttet til at man skal imøtekomme, være positiv og være lydhør overfor brukeren dersom det ikke påfører kommunen særlig store praktiske problemer, eller dersom det krever særlig store ressurser, da fortrinnsvis økonomiske ressurser. Det er vel det vi opplever rundt omkring, både i Flatanger og i alle de sakene vi leser om der unge funksjonshemmede fortsatt bor på sykehjem, at kommunen sier at det er særlig store praktiske problemer, og det har særlig store økonomiske konsekvenser å forhindre flytting til sykehjem.




Det spørsmålet som henger igjen i denne salen når vi nå har etablert en egen ordning for brukere som har ekstra store økonomiske konsekvenser, er om ikke denne salen også skal ha rett til – overfor kommunene – å si at når en egen ordning for brukere med ekstra store økonomiske kostnader er etablert, må det være en avtale på andre siden om at det må bli slutt på å ha unge funksjonshemmede på sykehjemmene, og det må gis et klart signal til tilsynsmyndighetene om at dersom denne typen saker kommer opp, må tilsynsmyndighetene klart gi medhold til de funksjonshemmede som ikke ønsker å bo på sykehjem.




Så er jeg selvfølgelig enig med statsråden i at det skulle være unødvendig, og det skulle ligge innenfor det kommunale selvstyret og det gode, lokale vett, slik at man ikke hadde trengt å gjøre dette. Men dessverre tilsier erfaringene noe annet. Jeg synes i hvert fall ikke det er urimelig at Stortinget stiller vilkår til en ordning som tar toppkostnadene. Å stille det vilkåret uten denne ordningen ville ha vært en annen historie. Det kan være interessant å få høre hva statsråden mener om en slik innfallsvinkel.




