 La meg starte med å takke gode kolleger for sterkt engasjement. Det som jo er helt åpenbart i denne saken, er at her har Stortinget én vilje. Dette er ikke saken for de partipolitiske skillelinjer, vi er enige. Vi er enige om at unge mennesker skal ikke mot sin vilje bo på sykehjem. Så enkelt kan det sies. Unge mennesker skal ikke mot sin vilje måtte bo på sykehjem. Vi har også, for én gangs skyld, tatt konsekvensen av vår politiske vilje ved å etablere et mer eller mindre godt system for å bidra økonomisk overfor kommunene.




Jeg synes at innlegget fra Harald T. Nesvik var veldig godt. Dette har vi altså gang på gang vedtatt, og hver gang vi debatterer det, er vi helt krystallklare i våre synspunkter. Og likevel opplever vi, som Nesvik sier, at det er flere unge som flytter inn på sykehjem enn som flytter ut. Vi kan jo ikke leve med det. Vi kan ikke leve med det av hensyn til dem det gjelder, men vi kan jo rett og slett ikke leve med det av hensyn til oss selv heller. Det må jo være mulig å sette makt bak et sånt standpunkt.




Vi må nå tenke oss om: Hva er det vi kan gjøre for å konkretisere makt bak det standpunktet? Jeg mener i alle fall at det med basis i denne og flere debatter burde vært naturlig for helseministeren å ta en samtale med helsedirektør Lars Hanssen og understreke at Stortinget, at myndighetene, klart uttrykker at man ikke aksepterer at unge mot sin vilje blir plassert på sykehjem, og så klart uttrykke det gjennom en egen økonomisk ordning – bl.a. for å unngå dette. Som følge av det burde det være åpenbart at dersom denne type spørsmål kommer til klagebehandling, ikke hos fylkesmannen som fylkesmann, men hos det lokale helsetilsyn utøvd av fylkesmannen, må det være utenkelig at klageren ikke skal få medhold. Det kunne i hvert fall vært et operativt grep som en avslutning på denne debatten, om helseministeren kunne være villig til – han behøver ikke å svare nå spontant – å vurdere å ta en sånn samtale, sånn at man forsikrer seg om at Helsetilsynets øverste leder også har forståelsen av Stortingets så til de grader uttrykte vilje i dette spørsmålet.




