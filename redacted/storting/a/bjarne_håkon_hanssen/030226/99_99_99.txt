 Jeg vil gjerne få stille helseministeren
følgende spørsmål:

«Rådmannen i Bærum
har i sitt budsjettforslag foreslått å kutte ut
det kommunale tilskuddet til Gyssestad Gård. Gyssestad
Gård er en 1. linjetjeneste innenfor
barne- og ungdomspsykiatrien. Driften finansieres gjennom et spleiselag mellom
staten og kommunen der staten er den klart største
bidragsyter. I psykiatriplanen er tidlig hjelp for barn og unge
særlig vektlagt i år.

Vil statsråden foreta seg noe i saken?»

 Jeg takker for svaret.

Jeg er selvfølgelig innforstått
med at kommunene må få velge selv. Det synes imidlertid ikke å være noen
som helst tvil om at Gyssestad Gård har utmerket seg med veldig gode
tjenester. Over 700 barn og unge og deres familier
har fått hjelp hvert eneste år. Man har spesielt
rettet seg inn mot psykologtjenester for gravide, mødre, barn
og unge, spiseforstyrrelsesteam, sorggrupper for barn og unge
og ulike grupper for barn av psykisk syke. Det virker som et veldig
målrettet og godt tilbud.

Nå har det gått en stund
siden 2001. Vi har passert 2002 og er inne i 2003. Psykiatriplanen
er jo trappet opp, så tall fra 2001 behøver ikke
nødvendigvis å være riktige nå.
Det er ikke sikkert at Bærum kommune har fortsatt å bruke
20 pst. på barn og unge. Har departementet noen som
helst kontrollrutiner på dette?

 Jeg takker for svaret.

Jeg har selvfølgelig forståelse
for at statsråden svarer som han nå gjør.
Men jeg finner det riktig å understreke at statsråden
nå gjør det klart at man vil gå inn og
kontrollere det Bærum og alle andre
kommuner gjør. Det forutsettes at 20 pst. av opptrappingsplanens
midler skal gå til barne- og ungdomspsykiatrien, og man
må selvfølgelig rapportere inn også i
2003, og her vil det bli kontroll. Stortinget må selvfølgelig leve
med at hver kommune selv velger hva de vil satse på. Men
jeg er glad for at statsråden understreker at det både
fra departementets og fra Stortingets side følges
veldig nøye med på dette.

