 Jeg vil gjerne få stille følgende
spørsmål til sosialministeren:

«En mann fra Asker har engasjert seg
sterkt i arbeidet med å fjerne de kommunale egenandelene
på trygghetsalarmer i kommunen. Han mener
at disse kostnadene er urimelige for brukerne, dessuten
at de gir lite inntekter til kommunen når en
tar administrasjonskostnadene med i beregningen.

Hva mener statsråden om
at kommunene tar egenandeler av brukerne i forbindelse med bruk
av trygghetsalarmer?»

 Jeg takker for svaret.

Svaret inneholder noen elementer
av det jeg vil kalle positiv tenkning fra statsråden i
forhold til i hvert fall å starte en dialog med
Kommunenes Sentralforbund om framtiden og kostnadene for
trygghetsalarmer. Men det som skuffer meg litt, er at statsråden ikke
har en mer prinsipiell tilnærming til spørsmålet.
Trygghetsalarmen gis til mennesker som med god grunn føler
seg utrygge. Denne mannen fra Asker som har engasjert seg, Henning Furulund,
har epilepsi og er avhengig av trygghetsalarm for å kunne
fungere. Synes ikke statsråden at det har noen
klare prinsipielle sider, når mennesker som rett og slett
trenger denne alarmen for å kunne fungere i hverdagen,
skal bli møtt med egenandeler, og vi faktisk har eksempler
på at mennesker av hensyn til kostnadene må velge
bort et slikt fundamentalt viktig tilbud som trygghetsalarmen ville
være?

 Jeg er selvfølgelig klar over at dette
spørsmålet har vært oppe til
vurdering før. Men fordi en sak er vurdert tidligere, er
det ikke dermed sagt at man har funnet den evige sannhet.
Det må alltid være mulig å ta opp spørsmål
på nytt hvis man etter hvert får kunnskap
og gjør seg erfaringer som går i retning av at
man kanskje bør tenke gjennom en sak på nytt.

Min holdning vil i hvert fall være
at jeg erkjenner at det finnes noe som heter kommunale tjenester.
Jeg erkjenner at det også skal finnes egenandeler
for kommunale tjenester. Men jeg må vel si at jeg er litt
skuffet over at statsråden ikke åpner
for å tenke gjennom hvorvidt trygghetsalarmen bør være
en slik type kommunal tjeneste som det er naturlig å ta
betaling for. Trygghetsalarmen representerer noe helt annet enn
f.eks. en hjemmehjelp. Trygghetsalarmen handler rett og slett om
nettopp det viktigste – brukerens
trygghetsfølelse.

