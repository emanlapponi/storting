 Dette Dokument nr. 8-forslaget frå Framstegspartiet verkar som, og er kanskje òg meint som, eit ritual. Både i 1995 og 1997 kom forslaget om at bankaksjonærar som fekk aksjane sine vurderte til null, skulle få ein rimeleg kompensasjon for tapa sine. Finanskomiteen tilrådde då at det skulle nedsettast eit granskingsutval under leiing av professor Eivind Smith til å gjennomgå årsaksforholda knytte til bankkrisa.




Forholda som førte til bankkrisa, og som gav eit finansielt tap for banken sine aksjonærar, har vorte nøye gjennomgått. Kontroll- og konstitusjonskomiteen seier i si innstilling Innst. S. nr. 141 for 1998-99 at ekstraordinære tiltak frå samfunnet si side for å møte kriser i viktige delar av bankvesenet, ikkje skuldast omsynet til bankane og deira eigarar eller tilsette, men dei store skadeverknadene for heile samfunnet om ein ikkje skulle klare å få løyst omfattande bankkriser på ein tilfredsstillande måte.




Å spekulere i aksjar er ikkje risikofritt. Og det bør vere slik at alle eigarar av aksjar er kjende med at det er ei moglegheit for tap som følgje av dette eigarskapet.




Fleirtalet i komiteen har kome fram til at denne saka er debattert, granska og tatt avgjerd i i fleire omgangar, og at det ikkje er kome fram nye opplysningar som kan gje eit anna resultat enn tidlegare. Fleirtalet i komiteen foreslår difor at Dokument nr. 8:91 for 2000-2001 vert å avvise.




Kenneth Svendsen hadde her overtatt presidentplassen.




 Dokument nr. 8-forslaget frå Lars Sponheim og Terje Johansen om utvikling av norsk finansnæring reiser relativt sett viktige spørsmål. Komiteen er oppteken av at ei sterk norsk finansnæring skal ha internasjonal konkurransekraft, og at norsk næringsliv skal ha tilgang på risikovillig kapital.




Det er viktig at den norske finansnæringa har konkurransedyktige rammevilkår samanlikna med andre land. Eg meiner at det er grunn til å understreke at det frå Regjeringa si side har vore foreslått fleire saker som har tilknyting til utviklinga i det norske finansmiljøet. Eg kan nemne private kollektive pensjonar i arbeidsforhold, noko som vil føre til utvida kapitaloppsamling, som kan kome den norske finansnæringa til gode. 




Stortinget behandla i 2000 ny børslov, og samtidig med at vi behandlar denne saka her i dag, skal Odelstinget behandle ei sak om derivathandel. Dette er store og vesentlege saker, som får innverknad på det finansielle miljøet i Noreg.




Medlemene frå sentrumspartia ønskjer ei samla drøfting av rammevilkåra for utvikling av norsk finansnæring, mens fleirtalet i komiteen – Arbeidarpartiet, Høgre og Framstegspartiet – meiner at ei stortingsmelding om tiltak for utvikling av norsk finansnæring vil vere lite formålstenleg og faktisk forseinke ein del av dei prosessane som no skjer ganske raskt framover frå Regjeringa si side.




Fleirtalet i komiteen foreslår derfor at dokumentet vert avvist.




