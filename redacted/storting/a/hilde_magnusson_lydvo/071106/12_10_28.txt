 Verden er blitt mindre, vi reiser mer, og grensene er mer åpne både på land og på nett. Dette gir oss nye utfordringer i bekjempelsen av kriminalitet. For å bekjempe dette er det, som representanten Ellingsen sier, viktig at vi samarbeider med andre land.




Jeg vil fokusere på en av de internasjonale avtalene for politisamarbeid som Regjeringen ønsker å gå i forhandlinger om å delta i, nemlig den såkalte Prüm-avtalen. Statsråden var så vidt innom det i sitt innlegg. Den ble i mai 2005 inngått mellom syv EU-land. I ettertid har ytterligere ni medlemsland erklært at de vil slutte seg til den, bl.a. Finland og Sverige. I løpet av det tyske formannskapet i EU har man forhandlet om, og blitt enig om, å overføre en del av reglene i Prüm-avtalen til EUs regelverk.




Det samarbeidet som Prüm-avtalen legger opp til, innebærer en klar forbedring av mulighetene for det grenseoverskridende politisamarbeidet i forhold til dagens muligheter. Avtalen skaper nye rammebetingelser, både juridiske og tekniske, som medfører en forbedring og effektivisering av politiets arbeid med å forebygge og etterforske kriminalitet, herunder terrorisme.




En rekke av de mulighetene som skapes, finnes overhodet ikke. De ordninger som i dag eksisterer på det nordiske plan og via Interpol, kommer ikke opp mot det som Prüm-avtalen etablerer. Fraværet av kontroll på de indre grensene i Schengen-området nødvendiggjør gode samarbeidsordninger på politi- og påtalesiden for å kunne føre en effektiv kamp mot kriminalitet.




Kort oppsummert inneholder Prüm-avtalen regler om at deltakerlandene skal ha adgang til å søke direkte i hverandres DNA-registre, fingeravtrykkregistre og bilregistre, samt regler for felles politiaksjoner og utveksling av informasjon i forbindelse med større arrangementer og for å forhindre terrorisme.




Prüm-avtalen pålegger alle deltakerland å ha et nasjonalt DNA-register til bruk for etterforskning. Det opprettes ingen sentral base. Deltakerlandene skal tillate at andre deltakerland i arbeidet med å etterforske straffbare handlinger kan søke direkte i registeret. Statsråd Storberget var inne på hvor viktig dette blir for å få gjennombrudd i saker. Den som søker, vil bare få beskjed om hvorvidt det finnes en overensstemmende DNA-profil eller ikke. Dersom man får et treff, må man henvende seg til det land i hvis register man fikk treff. Det er dette lands nasjonale regler, inkludert de alminnelige regler for rettshjelp, som vil avgjøre om det kan gis tilgang til ytterligere informasjon.




Prüm-avtalen stiller opp regler om uoppfordret utveksling av personinformasjon for å forebygge straffbare handlinger og for å opprettholde den offentlige orden og sikkerhet ved store arrangementer, særlig sportsarrangementer og europeiske toppmøter. Utveksling av informasjon skal skje i henhold til det enkelte utleverende lands nasjonale regler.




Schengen-avtalen legger i dag kun opp til utveksling av informasjon for forebygging og etterforskning av straffbare handlinger, ikke for å opprettholde orden og sikkerhet ved store arrangementer. Innenfor det nordiske politisamarbeidet følger det imidlertid av politisamarbeidsavtalen at det kan utveksles informasjon også for å beskytte den alminnelige ro og orden.




Det forebyggende arbeidet blir med Prüm-avtalen styrket.




Jeg vil til slutt understreke viktigheten av internasjonalt politisamarbeid for å bekjempe kriminalitet hjemme og ute. «Koala»-saken i media nå, om pedofile nettverk som starter i Australia, er jo nettopp et eksempel på hvor viktig det er at vi er på banen.




