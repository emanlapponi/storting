 Det er en viktig sak representanten Molvær Grimstad tar opp i dag - vi 

må 

legge til rette for at barn som er utsatt for overgrep - vold i heimen eller seksuelle overgrep - får hjelp, at de blir sett og hørt, men ikke minst at det blir handling. Jeg er stolt av det arbeidet Regjeringen allerede har gjort. Denne handlingsplanen som er nevnt, er kalt Vendepunkt, hvor det er 50 tiltak som er rettet mot vold i nære relasjoner og hvorav mange kan relateres til denne saken.




Det som er viktig, er at vi jobber tverretatlig. Her er det mange som skal være sammen og jobbe. Vi skal få skole, barnehage, helsevesen og politi til å jobbe sammen om problemene. Jeg vil bare nevne noen av tiltakene som er i planen. Planen er utarbeidet i samarbeid med seks departementer. Jeg føler at Regjeringen nå ser at det er viktig at flere er med på å dra lasset for å få en best mulig løsning. Det er foreslått at det skal være en døgnåpen, gratis alarmtelefon for barn, noe som kan gjøre det lettere for dem å ta kontakt. Noe av barrieren for barnet er kanskje å finne en voksen de kan snakke med. Dette kan være en løsning på det. Regjeringen skal også utrede om det strafferettslige vernet for barn som er utsatt for vold, er godt nok.




Som representanten Molvær Grimstad var inne på, er ikke minst dette med kompetanse viktig. Politihøgskolen har nå utvidet studiet med mye større tyngde på det at politiet ofte er i førstelinjetjenesten, at de er ute og ser og opplever barn som er utsatt for vold. De er også veldig flinke til å melde tilbake til barnevernet gjennom barnevernsvakten ved politiet. Som det blir sagt, er det også viktig at førskolelærerne og lærerne føler seg trygge på dette feltet og på hva de skal gjøre. Jeg tror nok mange som jobber i barnehage og skole, kan se at barn har problemer, men de tør ikke spørre fordi de er redde for svaret - hvis svaret er slik at de ikke vet hvordan de skal gripe det an. Det bør være gode «dreiebøker» som viser hvordan de kan hjelpe, og hvem de skal kontakte, hvis de oppdager et barn som har problem.




En annen ting det er lagt opp til i planen, er at vi skal bruke mer lyd- og billedavhør. Det gjør at de som er utsatt for overgrep, blir videoavhørt av politiet, og at videoavhøret blir brukt i tingretten hvis det blir ankesak. Slik blir det en mindre belastning.




En ting som kan være vanskelig, er at når barn blir utsatt for vold og seksuelle overgrep, går en familie i oppløsning. Det er veldig vanskelig for familien selv og for familie og venner rundt dem å gå videre. I planen er det lagt opp til at konfliktrådet kanskje kan gå inn, samle familien og - dette er selvfølgelig frivillig - gå igjennom hvordan f.eks. besøksforbud skal fungere for at familien skal kunne komme videre i den vanskelige situasjonen.




En har vært inne på barnehus. Det er en kjempeviktig sak, som flere partier har jobbet med i mange år. Endelig fikk vi de to første i fjor, i Bergen og på Hamar. Nå blir det tre nye dette året, slik at det blir i alle helseregionene. Det er et unikt tilbud for at barn skal slippe å gå fra etat til etat for å få medisinsk undersøkelse, de skal slippe å snakke med politiet i ett avhør og så gå videre til et dommeravhør. Alt skal samles på ett sted, slik at det ikke er barnet som skal bli dratt rundt, men det er de voksne som skal komme til barnet. Vårt rettsvesen er ikke bygd på barnas premisser, men dette er et steg på veien til at barn skal få en mulighet til å forklare seg i omgivelser som er tilpasset dem. Jeg har veldig stor tro på det. Man har akkurat kommet i gang, og det virker som etatene er giret på å være med på dette prosjektet og få det best mulig.




Justiskomiteen har også lagt opp til at vi skal få familievoldskoordinatorer. Det står også i denne planen. Vi skal ha familievoldskoordinator i alle politidistrikt. Det skal ikke være noen 20 prosents stilling, som man til nå har dyttet litt på for at det skal være - det skal være fulle stillinger og trykk på den jobben. I de store politidistriktene skal man også ha familievoldsteam, som et slags Kripos som skal bistå små lensmannskontorer som sjelden har slike saker, slik at de kan tilkalle hjelp. Jeg tror mye av dette er kompetanse også for politiet. De skal kunne føle seg trygge på hvordan de skal gripe an disse sakene, og på at sakene blir best mulig etterforsket.




En annen ting er at voldsoffererstatningen er utvidet til at barn som er vitne til vold, også skal kunne søke voldsoffererstatning.




Til slutt vil jeg si at bevisføring i disse sakene er vanskelig. Derfor er det viktig at vi har en økt satsing på DNA. Det vil føre til at flere saker vil kunne bli oppklart, at man får tydelig bevis, og at det ikke bare er offeret og overgriperen som skal være i rettssalen. Selv om DNA alene ikke er nok, er det en mulighet til at man får bevis.




Vi skal også behandle straffeloven og vil selvsagt også der se på hvordan vi skal straffe i forhold til overgrep på barn.




