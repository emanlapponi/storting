 

(ordfører for saken): 

St.prp. nr. 65 for 2006-2007 omhandler tildeling av billighetserstatning, med det mer treffende nynorskordet «rettferdsvederlag». Dette er Stortingets egen erstatningsordning for enkeltpersoner som har kommet særlig uheldig ut. Disse kan søke om skjønnsmessig kompensasjon fra staten. Stortinget har to billighetserstatningsutvalg.




Jeg viser til at det er Stortingets billighetserstatningsutvalg som gjør vedtak i saker om billighetserstatning, men det er Stortinget som behandler saker der det er aktuelt å tilkjenne kompensasjon på over 200 000 kr – med unntak av saker etter St.meld. nr. 24 for 2004-2005 der billighetserstatningsutvalget er gitt fullmakt til å gi opptil 300 000 kr – og saker av særlig politisk art.




I denne proposisjonen blir det lagt fram fem saker for Stortinget der det blir tilkjent billighetserstatning på over 200 000 kr. Komiteen slutter seg enstemmig til den framlagte proposisjonen, som omhandler fem søknader.




Videre har vi tatt med en tilleggssak i denne stortingsproposisjonen. Jeg viser til at fristen for krigsbarn til å søke om billighetserstatning etter St.meld. nr. 44 for 2003-2004 går ut 1. juli 2007. Komiteen er kjent med at interesseorganisasjoner for krigsbarn har henvendt seg for å få en utsettelse av fristen. Jeg er glad for å kunne meddele at en samlet komite anbefaler at fristen for å søke utsettes til 1. januar 2008.




Det antas at mellom 10 000 og 12 000 personer er såkalte tyskerbarn eller krigsbarn, etterkommere av norske kvinner og tyske menn i forbindelse med krigsårene 1940–1945. Ved å forlenge søknadsfristen for billighetserstatning med et halvt år håper vi at enda flere krigsbarn vil søke om erstatning for de ulemper de var utsatt for under og etter annen verdenskrig.




