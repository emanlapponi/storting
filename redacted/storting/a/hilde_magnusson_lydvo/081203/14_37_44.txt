 (ordfører for saken): Denne saken omhandler innstilling fra justiskomiteen om
                  samtykke til godkjenning av EØS-komiteens beslutning nr. 58/2008 av 25. april 2008
                  om innlemming i EØS-avtalen av direktiv 2007/63/EF om kravet til en rapport fra en
                  uavhengig ekspert ved fusjon eller fisjon av allmenne selskaper med begrenset
                  ansvar. 

Det er en enstemmig komité som går inn for å innlemme dette direktivet. 

Gjennomføringen i norsk rett nødvendiggjør lovendring, jf. Grunnloven § 26 annet
                  ledd. Komiteen ber om at Stortinget gir samtykke til godkjenning av EØS-komiteens
                  beslutning. 

Direktivet innfører en ny nr. 4 i artikkel 10 i direktiv om fusjon av allmenne
                  selskaper med begrenset ansvar, som gjør unntak fra kravet til at uavhengige
                  eksperter skal gjennomgå fusjonsplanen og utarbeide en skriftlig rapport til
                  aksjeeierne. Unntaket gjelder i tilfeller der alle aksjeeierne med stemmerett i
                  selskapene som er involvert i fusjonen, er enige om dette. 

Kravet til at en uavhengig ekspert gjennomgår fusjonsplanen og utarbeider en
                  skriftlig rapport til aksjeeierne er gjennomført i norsk rett. Det vil bli
                  nødvendig å innføre et unntak fra kravene for tilfeller der alle aksjeeiere med
                  stemmerett i de involverte selskapene er enige om dette. 

Justisdepartementet sendte i april 2007 direktivforslaget fra kommisjonen på
                  høring, og fremmer en egen odelstingsproposisjon med de nødvendige lovendringer,
                  jf. Ot.prp. nr. 78 for 2007–2008. Direktivet vil ikke få økonomiske eller
                  administrative konsekvenser for det offentlige. Det vil imidlertid innebære
                  mulighet for en viss forenkling for selskapene i en fusjonssitasjon. 

Komiteen tilrår godkjennelse av beslutningen i EØS-komiteen om innlemmelse i
                  EØS-avtalen av europaparlaments- og rådsdirektiv 2007/63/EF av 13. november 2007. 

Komiteens utkast til innstilling ble 4. november 2008 oversendt utenrikskomiteen
                  til uttalelse. Utenrikskomiteen opplyste i brev 12. november 2008 at komiteen ikke
                  hadde merknader til utkastet. 

