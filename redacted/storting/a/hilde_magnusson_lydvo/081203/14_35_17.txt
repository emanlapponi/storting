 Direktivet inneholder regler som er ment å modernisere selskapsretten, og det er
                  en enstemmig komité som går inn for å innføre direktivet. Komiteens flertall,
                  medlemmene fra Arbeiderpartiet og SV, vil likevel framheve at aksjeeiere i Norge
                  allerede i stor grad har slike rettigheter som følger av direktivet, men at
                  direktivet gir en noe mer detaljert regulering av rettighetene. 

Det at aksjeeiere etter direktivet kan delta på generalforsamlingen ved bruk av
                  elektroniske medier, innebærer imidlertid en viktig endring. Denne endringen
                  styrker aksjeeiernes mulighet til å delta og øve innflytelse på
                  generalforsamlingen. 

Komiteens flertall viser til at det er reist spørsmål knyttet til om kravene som
                  følger direktivet, også skal gjelde allmennaksjeselskaper som ikke er børsnotert.
                  Da har vi vist til i vår merknad at dette er drøftet i høringsbrevet fra
                  Justisdepartementet av 4. juli 2008 om gjennomføring av direktiv 2007/36/EF i
                  allmennaksjeloven. Dette spørsmålet vil derfor bli behandlet i forbindelse med
                  odelstingsproposisjonen som omhandler den saken. 

