 Det er viktig at vi har et våkent blikk på hvordan straffesakkjeden fungerer i
                  alle ledd. En viktig del av dette er at lovpålagte frister for saksbehandlingstid
                  blir overholdt. Det er det som er tema i denne saken. Den foreliggende
                  undersøkelsen kartlegger måloppnåelsen i politiet, ved statsadvokatembetene, ved
                  domstolene og i kriminalomsorgen. Saksordfører var inne på at siden forrige
                  undersøkelse har det vært positive forbedringer i alle ledd, noe som er veldig
                  bra. Det tyder på at tiltakene som er iverksatt, har virket. Fortsatt er det
                  imidlertid brudd på noen generelle frister i noen saker. 

Soningskøen var på rundt 2 500 personer i 2005; i dag er soningskøen på under 500.
                  Det vil si at vi nesten ikke har noen reell soningskø. Likevel ser vi av rapporten
                  til Riksrevisjonen at mer enn halvparten av de dømte må vente mer enn to måneder
                  på soning. Dette gir dårlige signaler både til den fornærmede, til pårørende, til
                  den domfelte selv og til samfunnet generelt. Derfor fortsetter arbeidet med å
                  kutte i soningskøen. 

Også fristoverskridelsene i voldssaker gir uheldige signaler og unødige
                  belastninger for de berørte. 

Jeg vil understreke at en effektiv straffesakkjede er svært viktig både av hensyn
                  til rettssikkerheten og for rettsoppfattelsen blant folk flest. Hurtig oppfølging
                  i alle ledd har også en preventiv verdi, så vel individuelt som allment. Det er
                  dessuten viktig at det skjer en rask saksbehandling hos politiet, slik at bevis
                  sikres og saken kan komme videre i rettssystemet. Men det kan i en del tilfeller
                  være gode grunner til at de fastsatte fristene ikke overholdes. Det er viktig at
                  både etterforskningen og saksbehandlingen er forsvarlig, selv om dette kan bety at
                  tidsfrister ikke kan holdes. Her er det åpnet for unntak fra lovbestemte frister.
                  Det er også av betydning at det, spesielt for unge lovbrytere legges til rette for
                  individuell oppfølging og tilpassede straffereaksjoner. Jeg mener det kan
                  aksepteres at tidsfristene ikke overholdes når det er påkrevd for at
                  saksbehandlingen skal være forsvarlig. 

Det trengs fremdeles å settes i verk tiltak for å redusere saksbehandlingstiden
                  ytterligere, samtidig som hensynet til rettssikkerheten for den enkelte ivaretas.
                  Det er nødvendig å ha saksbehandlingssystemer som gir informasjon om
                  saksbehandlingstid og årsaker til brudd på tidsfristene, og å legge til rette for
                  at sakene kan følges gjennom hele straffesakkjeden. 

Jeg vil imidlertid understreke at Regjeringen har gjort mye på dette området, og
                  at måltallene virkelig er på rett vei i alle ledd, noe som også denne saken viser.
               

