 Svært få av de anmeldelser politiet behandler, dreier seg om økonomisk kriminalitet. Det anslås av Politiets Fellesforbund at Norge har en svart økonomi på over 40 milliarder kr.




Unndragelse av slike beløp svekker velferdssamfunnets fundament. Økonomisk kriminalitet unndrar fellesskapet for store beløp knyttet til skatt, konkurs, hvitvasking, korrupsjon eller innsidehandel.




Det er viktig at vi holder fokus på forbrytere med betydelige økonomiske og menneskelige ressurser i stedet for å ha fokus på å jage de narkomane opp og ned Karl Johans gate i Oslo. Vi trenger en dreining av politifokus fra løsgjenger til hvitsnipp. Mye av den økonomiske kriminaliteten er dessuten en forutsetning for annen type nasjonal og internasjonal kriminalitet, som menneskesmugling, narkotikakriminalitet, prostitusjon og terror.




Regjeringen ønsker å levere resultater, og bekjempelse av økonomisk kriminalitet har fått økt prioritet i Regjeringens tilleggsproposisjon til statsbudsjettet. Bemanningen i Økokrim styrkes i år med totalt 11 årsverk og 6,2 mill. kr. Sammen med utviklingen av nytt datasystem i Økokrim og forslaget om å styrke skatteetaten med 10 mill. kr til intensivert innsats mot skatteunndragelser vil dette innebære en vesentlig styrking i kampen mot økonomisk kriminalitet.




Dette er et spørsmål om politisk prioritering, og om å gi lokale politidistrikter og Økokrim de ressurser de trenger for skritt for skritt å gjøre jobben for å avdekke konkurskriminalitet, kriminalitet knyttet til pyramidevirksomhet og hvitvasking.




Når hvitvaskingsmeldinger ikke etterforskes, svekkes tilliten til at slike saker straffeforfølges hos bank- og finansansatte som tar samfunnsansvar og melder fra.




Regjeringen har med økt satsing på Økokrim og politidistriktene satt disse bedre i stand til å håndtere flere saker, og tilpassede og tidsriktige verktøy for deres arbeid er stilt til disposisjon.




Nettopp derfor er FNs konvensjon om et samarbeid for å bekjempe korrupsjon globalt så viktig, for dette er et problem som rekker lenger enn til det enkelte land.




Stortingets ratifikasjon av konvensjonen er en viktig styrking av kampen mot internasjonal økonomisk kriminalitet og angriper livsnerven til internasjonale kriminelle nettverk.




Økonomisk kriminalitet unndrar årlig store inntekter fra velferdsstaten. Arbeiderpartiet ønsker å styrke det forvaltningsmessige samarbeidet for å avdekke svart økonomi, og vi vil styrke kompetansen hos lokale politimyndigheter.




Økokrim må styrkes i arbeidet for å avdekke og straffeforfølge aktører som har økonomiske ressurser for å skjule sin kriminalitet.




Kriminalitetsbekjempelse lønner seg. Det lønner seg økonomisk. Det lønner seg samfunnsmessig. God kriminalpolitikk er god velferdspolitikk.




