 Interpellanten tar opp et svært viktig tema som favner om mange departementer. I justiskomiteen har vi jobbet aktivt med denne tematikken i hele denne stortingsperioden. Jeg har lyst til å belyse noe av det vi har gjort på dette området. 




I 2007 vedtok vi den såkalte «grooming»-bestemmelsen, som gjør det straffbart av en voksen å ta kontakt med barn på Internett med den hensikt å oppnå seksuell kontakt. Vi har lagd en Rød knapp på Internett, som er det samme som en politistasjon på nett, hvor de unge kan melde fra til politiet når de opplever uønsket kontakt på nettet med en som utgir seg for å være en jevnaldrende, men som viser seg å være en voksen. 




I Soria Moria-erklæringen la vi opp til at vi skulle lage et barnehus etter modell fra Island. Flere som har hatt ordet, har vært inne på det. Vårt rettsvesen er ikke bygd opp for at små barn skal komme til avhør og være i rettsbygningene våre. De er lite egnet for denne typen saker. Så i Barnehuset har vi lagt opp til at barna skal få møte profesjonelle fagfolk som skal veilede foreldre og pårørende som har mistanke om seksuelle overgrep. Barnet skal slippe å gå fra barnevernet til sykehuset, til politiet og videre til domstolen for dommeravhør. I Barnehuset har vi samlet alt – legeundersøkelse, samtale med psykolog og politi og dommeravhørene. 




Opposisjonen er opptatt av at Regjeringen begår løftebrudd. Ja, det har vi gjort! Vi sa at vi skulle prøve å få et barnehus, men vi har fått fem, nemlig i Bergen, Hamar, Kristiansand, Tromsø og Trondheim, og neste år kommer det også et i Oslo. Barnehus blir da landsdekkende. 




Regjeringen har også lagt fram handlingsplanen «Vendepunkt» om vold i nære relasjoner, hvor det er 50 tiltak, og mange retter seg mot barn og unge. Som interpellanten nevnte, er det fem departementer som samarbeider. Dette er krevende arbeid. Flere departementer må jobbe sammen for at vi skal få et bra arbeid om dette. Det med å lage en dreiebok, slik at de som holder på med lærerutdanningen, de som jobber i barnehager, skal vite hvem de skal henvende seg til, er noe av det som er tatt opp i «Vendepunkt». 




Vi har lagt opp til at også barn som har vært vitne til vold, skal få voldsoffererstatning. Vi har også økt muligheten for å få bistandsadvokat i saker som dreier seg om seksuelle overgrep. Politiet har en viktig rolle i disse sakene. Fra 2008 skal alle politidistrikt ha en familievoldskoordinator. Det skal være en full stilling. Det er fordi, noe interpellanten var inne på i stad, vi skal få en ensartet praksis i disse sakene. Vi skal få en kompetanseheving, og det skal bli en ensartet praksis. Det at landets 27 politidistrikter har en familievoldskoordinator, vil gjøre at de kan jobbe bedre og med en ensartet praksis. Det at vi etablerer politiråd, det at vi har SLT-koordinatorer, er også virkemidler som er med på å forebygge overgrep mot barn og unge. Det er svært viktig at det jobbes tverretatlig – mellom barnevern, skole, helsesøster, barnehage og politi. Også det arbeidet som Alternativ til Vold gjør, er viktig, for mange barn som utsettes for vold og overgrep, fortsetter i samme spiral. Så det å få et alternativ til vold og jobbe med den problematikken er viktig. 




Straffenivået for forbrytelser som vold i nære relasjoner og overgrep mot barn blir betydelig skjerpet. Det er klart etter at justiskomiteen i forrige uke avsluttet sin behandling av Regjeringens forslag til ny straffelov. Det innebærer bl.a. at seksuelle overgrep mot barn under 14 år gir en minstestraff på tre år. Strafferammen for mishandling i nære relasjoner øker fra tre til seks år og for grov mishandling fra seks til 15 år. Men jeg vil understreke at selv om det er viktig at vi på disse områdene får et sterkere rettsvern for de sårbare gruppene, er mange av dem jeg har snakket med som har vært utsatt for overgrep, ikke nødvendigvis så opptatt av straffens lengde, men av det å bli trodd og det at man blir hørt med hensyn til det man har opplevd. 




Det med seksualitet og det at barn skal klare å sette grenser for sin egen seksualitet, er tabubelagt. Debatten i dag er et viktig steg på veien – at vi voksne snakker om det og fokuserer på det, og at det skal være mulig for barn å ta kontakt med voksne og snakke om problemene sine. Aksjonen til Redd Barna, «Vennligst forstyrr!», er jo veldig treffende i så måte. Det skal være lov å bry seg, og opplysningsplikten skal være noe man bruker når man jobber med barn. 




