 Interpellanten Ellingsen tar opp et viktig tema i dag. Tilliten til domstolene er avhengig av at vi føler at avgjørelsene dommerne fatter, er bygd på et så riktig grunnlag som mulig. I kompliserte saker og på noen fagområder er det nødvendig å bruke sakkyndige for at domstolen skal ha et best mulig grunnlag for å fatte den riktige beslutningen. Det kan være en straffesak med kompliserte selskapsstrukturer, med morselskap og datterselskap organisert i inn- og utland. Her kan det være nødvendig med sakkyndige for å få belyst sakens fakta før dom felles. Eller det kan være en drapssak hvor rettspsykiatere uttaler seg om den tiltaltes helsesituasjon i gjerningsøyeblikket. 




De sakkyndige kan ha ulike roller i retten. Det kan være rettsoppnevnte sakkyndige som er objektive, eller det kan være sakkyndige vitner på oppdrag fra forsvarer, f.eks. en lege eller en psykolog. Vedkommende har da en annen rolle enn en rettsoppnevnt sakkyndig. 




Som det påpekes av statsråden, er ikke sakkyndiges uttalelse alene avgjørende for sakens utfall. Dommeren skal foreta en samlet vurdering av innkomne bevis i saken. Men det er selvsagt viktig at det den sakkyndige sier, er riktig, da deres uttalelser ofte tillegges stor vekt. 




I USA ble det i 2005 gjort en undersøkelse om bruk av sakkyndige, og denne konkluderte med at feil fra sakkyndige er en av hovedårsakene til justismord i USA. Dette er selvsagt problemstillinger vi skal ta på alvor og ha fokus på, da det er en tendens til økende bruk av sakkyndige i retten også i Norge. De sakkyndige skal ha høy kvalitet og utføre en god jobb. Vi har i Norge ikke hatt så mange saker hvor sakkyndige er skyld i feilaktige domfellelser – heldigvis. Det må vi selvfølgelig bestrebe oss på at ikke skjer, da det er skjebnesvangert for den som feilaktig blir domfelt, enten det er en sivil sak, eller enda verre, det skjer i en straffesak. 




Jeg er glad statsråden har fokus på dette temaet. Han nevnte Mæland-utvalgets utredning, som nå er på høring. Satsingen på DNA vil gi oss bedre tilgang på sikre bevis som kan brukes i den norske rettssalen. For som den amerikanske forskeren Michael Saks sier det: Det er bare DNA-bevis som er eksakt. Alt annet er antakelser. 




Vi må bestrebe oss på å få til et system med «second opinion» på DNA-resultater om disse skal kunne brukes i retten. Vi har en sikkerhetsventil i Gjenopptakelseskommisjonen og Den rettsmedisinske kommisjon som kan gi oss viktige korreksjoner hvis feil først er gjort. 




Vi er avhengig av sakkyndige i retten. Det er mange kompliserte saker som må belyses. Jeg mener, som statsråden, at lovreguleringen er god på dette området. Det som er viktig, er en bevisstgjøring hos partene i straffesaken, den rollen de har selv, og den rollen den enkelte sakkyndige skal ha, og at dommerne til slutt tar en selvstendig avgjørelse på bakgrunn av bevisene som er framlagt i saken. 




