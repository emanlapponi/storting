 Representanten Ballo tar opp et viktig tema i dag.




Tilliten til domstolene er avhengig av at vi føler at avgjørelsene de fatter, er bygd på et så riktig grunnlag som mulig. I kompliserte saker og på noen fagområder er det nødvendig å bruke sakkyndige for at domstolene skal ha et best mulig grunnlag for å fatte den riktige beslutning. Det kan være i en sivil sak hvor temaet er om huset familien kjøpte, hadde de mangler som ble påberopt da kjøpet ble inngått, og en takstmann uttaler seg om det. Eller det kan være i en straffesak, kanskje i en drapssak, hvor rettspsykiateren uttaler seg om den tiltaltes helsesituasjon i gjerningsøyeblikket.




Som det påpekes av statsråden, er det slik at sakkyndiges uttalelser alene ikke er avgjørende for dommens utfall. Dommeren skal foreta en samlet vurdering av innkomne bevis i saken. Men det er selvsagt viktig at det den sakkyndige sier, er riktig, da deres uttalelser ofte tillegges stor vekt.




Som representanten Ballo sa, har man i USA foretatt en undersøkelse om bruken av sakkyndige. Denne viste at feil fra sakkyndige er en av hovedårsakene til justismord i USA. Dette er selvsagt en problemstilling man skal ta på alvor og fokusere på, da det er en tendens til en økende bruk av sakkyndige i retten, og de sakkyndige skal ha høy kvalitet og utføre en god jobb.




Vi har i Norge ikke hatt så mange saker hvor sakkyndige er skyld i at det blir en feil domfellelse. Men det må vi selvsagt også bestrebe oss på ikke skjer, da det er skjebnesvangert for den som feilaktig blir domfelt, enten det er i en sivil sak, eller – og kanskje enda verre – i en straffesak.




Jeg er glad for at statsråden har dette temaet i fokus, og at vi bl.a. gjennom satsingen på DNA er med på å bedre tilgangen på sikre bevis som kan brukes i den norske rettssalen, for, som den amerikanske forskeren Michael Saks sier det: Det er bare DNA-bevis som er eksakt. Alt annet er antakelser.




Vi har også en sikkerhetsventil gjennom bl.a. Gjenopptakelseskommisjonen og Den rettsmedisinske kommisjon, som kan gi oss en viktig korreksjon hvis feil først er gjort.




