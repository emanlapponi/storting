 

(sakens ordfører): 

Riksrevisjonens undersøkelse av den multilaterale bistanden er i denne saken rettet inn mot tilskudd til utdanningstiltak i regi av UNESCO og Verdensbanken. Det dreier seg om seks ulike prosjekter man har gått inn i, hvorav tre i UNESCOs regi og tre i regi av Verdensbanken.




Vi kan se av den undersøkelsen som Riksrevisjonen har gjort, at prosjektene i det alt vesentlige er i tråd med de mål og prinsipper som ligger til grunn for norsk bistandsarbeid, og at midlene brukes til formålene i de plandokumentene som ligger til grunn for dette arbeidet. Men undersøkelsen finner også sider ved denne formen for bistand som kan og bør forbedres.




Komiteen har for sin del særlig merket seg to forhold. For det første viser undersøkelsen at enkelte prosjekter, og da kanskje særlig prosjekter i regi av Verdensbanken, ikke er tilpasset verken i omfang eller innhold til de lokale myndigheters kapasitet til å gjennomføre prosjektet. Dette kan ha som konsekvens at prosjektet stanser opp, at det må omdefineres underveis, eller at man i gjennomføringen ikke oppnår de resultater som var forutsatt. Det vil naturligvis være viktig at prosjekter som startes opp, er realistiske i forhold til at de lokale myndigheter har mulighet til å nyttiggjøre seg dette, og at man har en langsiktig effekt av prosjektet.




For det andre finner vi at når prosjektene evalueres, gjøres ikke dette systematisk av uavhengige og eksterne instanser, men av de involverte organisasjonene selv. Det kan derfor være grunn til å spørre om disse evalueringene gir et tilstrekkelig grunnlag for å kunne gjøre en helhetlig vurdering av prosjektets resultater både på kort og på lengre sikt. Komiteen er derfor glad for at Utenriksdepartementet arbeider for å finne fram til ordninger som sikrer mer kvalitative resultatdata i samarbeid med de aktuelle organisasjonene.




Komiteen merker seg også at departementet arbeider med en overgang til færre og mer målrettede tiltak for å styrke prioriterte områder gjennom de multilaterale organisasjonene, og komiteen mener at dette er en riktig utvikling.




