 Dette er en sak som er viktig for oss. Det er hyggelig at den kan bli behandlet på 8. mai, og i tillegg til det tre dager før Oscarsborg skal feire sin 150-årsdag. Det er også en sak hvor alle talerne kommer til å være helt enige, og jeg slutter meg helt til det som saksordføreren og de talerne som har hatt ordet deretter, har sagt.




Selv om Oscarsborg nå fyller 150 år, har Kaholmene, som de heter disse holmene som Oscarsborg ligger på, en mye lengre historie som forsvarsverk. Helt fra 1600-tallet, altså nesten 200 år før landet fikk sitt eget storting, hadde vi et forsvarsverk ute på Kaholmene som en framskutt forsvarslinje for å beskytte Christiania.




Som flere har sagt, er det nok i særlig grad 9. april 1940 som er forbundet med Oscarsborg, men denne festningen har også en mye lengre og en vid historie, både militært og kulturhistorisk. Den har betydd mye for samfunnet på mange måter. Da Blücher ble senket 9. april, ble deretter Oscarsborg bombet i et helt døgn – over 300 bomber ble sluppet over Oscarsborg. Festningen stod imot dette angrepet.




Uten å gjøre krav på å være helt presis tror jeg vi kan dele Oscarsborg i to områder. Den ene delen er selve festningen syd på Kaholmene. Der har vi i dag den vesentligste delen av Oscarsborg festningsmuseum, og Kystartilleriets museum holder til der. Så har vi den nordlige delen av Kaholmene. Der har vi undervisningsbygg, forpleiningsbygg, kjøkken, kantine, kaserner, beboelsesbygg, kommandantbolig og administrasjonslokaler. Denne delen av festningsområdet tror vi det kan være interessant å se på ulike måter å bruke på. Jeg ser ikke bort fra at man her kan ha næringsaktivitet og undervisningsaktivitet, eller at man her kan ha en del av et totalt opplevelsessenter.




Festningen selv må ivaretas. Et slikt byggverk forfaller meget fort. Det er ikke uten grunn at vi ønsker at Forsvaret skal ha ansvaret for denne delen. Det er Forsvaret som har kompetanse på og kunnskap om denne typen bygninger. Det er ikke uten grunn at Forsvaret selv ivaretar Forsvarsmuseet i Norge.




Jeg vil allikevel ikke unnlate når det gjelder dette festningsverket, også å peke på at tilgjengeligheten for publikum må være til stede. Publikum må kunne besøke og oppleve Oscarsborg i framtiden som de gjør det i dag, og som de gjorde det tidligere, mens splittflagget vaiet der ute. Da var det god kontakt og samarbeid mellom den militære ledelsen av Oscarsborg og ulike kulturinstitusjoner. Vi hadde opera der, skuespill, kunstutstillinger osv., og det tror jeg det er all grunn til å kunne fortsette med under militær ledelse på Oscarsborg.




Når det igjen gjelder den nordlige delen, vil jeg ikke unnlate å nevne at staten her sitter på et område som etter all sannsynlighet vil egne seg ypperlig til et statens undervisningssenter. Alt ligger der: overnattingsmulighetene, undervisningslokalene – alt man trenger. Og nærheten: Det er en time med båt fra Oslo til Oscarsborg, eller 45 minutter på landeveien og 5 minutter med båt over til Oscarsborg. Der kunne også statsministeren ha sine samtaler med andre statsledere, i den grad det skulle være ønskelig med et slikt sted. Eller møter i forbindelse med Norges rolle som deltaker i samtaler mellom parter som er i konflikt med hverandre, kunne godt legges dit ut. Alt dette mener jeg bør vurderes.




Jeg er svært glad for at det er en enstemmig forsvarskomite som har gått inn for å ivareta dette stedet på statens hånd og under militær ledelse. Det er slik at selv om vi er et moderne, effektivt og aktivt samfunn på alle mulige måter, kan ikke alt gjøres om til penger, ikke alt kan bli kommersialisert. Jeg tror ikke selv den mest ihuga markedsliberalist ville finne det særlig opportunt eller relevant å foreslå Akershus Slott solgt til hotell – det har en strålende beliggenhet og kunne sikkert innkassere mye penger – eller at Troldhaugen utenfor Bergen skulle bli en hamburgerbar. Jeg tviler på at man ønsker den type utvikling i samfunnet. Oscarsborg er i denne kategorien, og det er svært viktig og riktig at vi ivaretar denne på en god måte. Vi skal også overlevere noe til våre etterkommere, ikke bare aksjer, som jo har litt fluktuasjon i sin verdi.




