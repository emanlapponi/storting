(ordfører for saken)

: Det er nå over 20 år siden ulykken utenfor Gamvik i Finnmark, og to granskingskommisjoner har forsøkt å få rede på hva som egentlig skjedde denne dramatiske dagen, 11. mars 1982.




Det er viktig for oss å få brakt klarhet i denne saken, ikke minst av hensyn til de pårørende og berørte. Det har dukket opp nye forhold, og det foreligger ulike fortolkninger av de observasjoner som er gjort tidligere. Det er hovedårsaken til at man nå ønsker å ha ytterligere en gransking av denne saken. Det er grunnen til at det foreslås at Stortinget ber Presidentskapet oppnevne en ny granskingskommisjon for å gå gjennom både omstendighetene rundt selve ulykken og myndighetenes håndtering av disse granskingene.




Det er forutsatt at alle sider av saken blir belyst. Det er forutsatt at den kommisjonen som nedsettes, gis full informasjonstilgang på alle områder. Det er forutsatt at kommisjonen sammensettes av mennesker med bred erfaring og høy kompetanse, naturligvis, innen alle de aktuelle fagområder, og vi antar at juridisk kompetanse på høyt nivå vil inngå i denne kommisjonen. Videre forutsettes det at sammensetning og mandat vil bli utformet i nær kontakt med de parlamentariske lederne, og – endelig – at det blir satt en rimelig frist for når dette arbeidet skal være ferdig.




La meg også få si at det ikke er helt vanlig at det er Stortinget som oppnevner slike kommisjoner. Det er bare i ekstraordinære tilfeller, når tungtveiende hensyn tilsier det, at Stortinget påtar seg denne oppgaven. Terskelen for at Stortinget skal påta seg en slik rolle og en slik oppgave, bør og skal ligge svært høyt. Hovedregelen er – og må være – at det er regjeringen som oppnevner kommisjoner som skal granske forhold i forvaltningen. Men her står vi altså overfor en spesiell sak: to tidligere granskinger i tillegg til at det er stor uro og usikkerhet rundt denne saken. Så for å få ro og for å få en kvalifisert og god gransking av dette har komiteen enstemmig gått inn for at Stortinget skal oppnevne en slik kommisjon.




I Dokument nr. 8-forslaget er det foreslått at det skal oppnevnes to uavhengige granskingskommisjoner – den ene for Mehamn-ulykken, og den andre for forliset til «Utvik Senior». Når det gjelder «Utvik Senior», ønsker ikke komiteen å foreslå at Stortinget oppnevner en slik granskingskommisjon nå, fordi det allerede er nedsatt en granskingskommisjon av Regjeringen. Vi anser det derfor ikke naturlig eller aktuelt å ta et slikt grep nå. Stortinget vil allikevel følge også den saken, og forutsetter at granskingskommisjonens rapport framlegges for Stortinget på en egnet måte.




