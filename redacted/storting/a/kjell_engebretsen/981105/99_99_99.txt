 Det dukker opp stadig nye lidelser eller nye sykdommer i vårt samfunn, og ved nærmere ettersyn er de kanskje ikke så nye likevel, men vi er iallfall nå bedre i stand til å se disse lidelsene, bedre i stand til å registrere dem og kanskje også etter hvert bedre i stand til å forstå dem. 




Hvis vi ser oss tilbake, kan vi se en rivende utvikling innen den medisinske vitenskapen, men vi kan også se – dersom vi er villig til det – at det har oppstått en form for statuspyramide innen de forskjellige lidelsene. Det kan se ut som om visse lidelser har høyere status hos oss alle, og som følgelig i større grad er gjenstand for forskning, faglig debatt og metodeutvikling. Nervøse spiseforstyrrelser har hørt til de sykdommer eller lidelser som er langt, langt nede på denne statuspyramiden. Det har minst to konsekvenser. For det første betyr det naturligvis at kompetanseoppbygging hos det behandlende personalet ikke går fremover med stormskritt, og for det andre at behandlingstilbudene generelt sett blir mangelfulle. Men det er også slik at lavstatuslidelser ikke er noe man står fram med, men isteden forsøker å holde skjult. Og dette vil ytterligere forsterke konsekvensene av lidelsen, eller kan i det minste ha en slik forsterkende effekt. 




Jeg er kjent med at det finnes visse metodiske debatter i gang innen skolemedisinske kretser, og at det finnes visse behandlingstilbud også utenfor den etablerte medisin når det gjelder denne type lidelser. 




Det skal ikke mye kunnskap til for å forstå at spiseforstyrrelser er komplekse og sammensatte lidelser – det har også denne debatten her i dag, syns jeg, gitt et klart bilde av – altså lidelser som krever behandling på et høyt faglig og kompetansemessig nivå. Det vil være en samfunnsmessig forpliktelse naturligvis å etablere behandlingstilbud som både i omfang og kompetanse og kanskje også i mangfold kan dekke dette behovet. 




Jeg håper at interpellasjonene her i dag og de debattene vi har hatt, har bidratt til at dette området vies større oppmerksomhet i de aktuelle miljøene, og at man kanskje vil være villig til å se med interesse på hele spekteret av de behovene som er til stede både innen det forebyggende arbeidet og innen behandlingen, og på hvilke behov som finnes etter at behandlingen er sluttført. 




Representanten Alvheim var inne på dette med idretten, og flere har også nevnt det. Dette med at våre trenere og ledere her må få mer innsyn, er et av områdene som jeg tror man bør se veldig nøye på.




Og til slutt: Statsråden oppfordret til folkeopprør mot visse miljøers kroppsfiksering. Nå er det ikke ofte at statsråder oppfordrer til folkeopprør, men akkurat denne gangen tror jeg det er på sin plass, og jeg tror vi alle skal stille oss bak dette opprøret.




