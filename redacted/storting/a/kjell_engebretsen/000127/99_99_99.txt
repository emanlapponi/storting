(sakens ordfører): 

Det er en enstemmig komite som legger frem sin innstilling i denne saken. Arbeidet med å etablere en internasjonal domstol for å behandle det man omtaler som «internasjonale forbrytelser», har en lang forhistorie og startet så tidlig som 1947, men av ulike årsaker har det vært vanskelig å få dette til før nå. 




Norge har hele tiden vært en av pådriverne i dette arbeidet, og om Stortinget slutter seg til komiteens innstilling, blir vi blant de første til å ratifisere avtalen. Avtalen og vedtektene er undertegnet av 92 stater, og hittil er de ratifisert av seks stater. Det kreves ratifikasjon av 60 stater før domstolen kan etableres. 




Det har av Sikkerhetsrådet vært etablert denne type straffedomstoler tidligere, i forhold til Rwanda og det tidligere Jugoslavia, men disse er opprettet for et bestemt rettsoppgjør, og dette ligger innenfor Sikkerhetsrådets mandat å gjøre. En fast internasjonal straffedomstol må imidlertid bygge på traktatbestemte vedtekter.




Den internasjonale straffedomstolen har ikke forrang for nasjonal straffeforfølgning i saker som kommer inn under domstolens virkefelt, som er krigsforbrytelser, folkemord osv., men trer i funksjon med etterforskning, påtale, rettsforhandlinger og dom først når en aktuell stat er uten vilje eller evne til selv å ivareta dette på en effektiv måte.




Komiteen har imidlertid også forventninger til at domstolen gjennom sitt arbeid og praksis vil ha en positiv innvirkning på nasjonal lovgivning og rettspraksis på en rekke områder, selv om domstolens virke er nøytralt i forhold til statenes funksjon på disse områdene.




I vedtektene fremgår det at domstolen ikke kan idømme dødsstraff, men i helt særlige forhold kan livstidsstraff benyttes. Dette har medført visse spørsmål i enkelte miljøer ut fra problemstillingen om hvorvidt Norge, hvor maksimumsstraffen er 21 år, for sin del kan møte visse problemer med deltakelse i et avtaleverk som gir adgang til livsvarig fengsel. 




Dette er vurdert, og man har kommet frem til at det ikke vil føre til slike problemer. Det kan begrunnes ut fra følgende: Domstolens maksimumsstraff er normalt 30 år, og det er kun i helt ekstraordinære tilfeller livstidsstraff kan benyttes. Det må her tas i betraktning hvilke forbrytelser vi snakker om, om man kan anta at slike straffeutmålinger vil være relatert til grove krigsforbrytelser, folkemord o.l. – i den grad det finnes noe som kan ligne dette.




Domstolen er nøytral i forhold til de enkelte staters lovverk, slik at Norge for sin del ikke vil være bundet til å endre sine straffebestemmelser. Der hvor det eventuelt er idømt livstidsstraff, skal saken vurderes av domstolen etter 25 år for eventuell nedsettelse av straffens lengde. 




Og endelig: Norge har i dag ingen reservasjoner i sin utleveringslov mot livstidsstraffer – kun mot dødsstraff.




Jeg viser ellers til komiteens merknader og til innstillingen.




