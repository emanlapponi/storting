 Interpellanten har satt et viktig problemområde i fokus, men når vi også fokuserer på dette med de 300 mill. kr som i sin tid ble stilt til disposisjon for et spesielt prosjekt, og hvor det står 270 mill. kr igjen, snevrer det kanskje inn selve denne viktige debatten som interpellanten helt åpenbart er ute etter å få til.




At det skyldes manglende prioritering fra norske myndigheters side at man ikke har fått brukt akkurat disse pengene til dette prosjektet, tror jeg ikke stemmer. Hvis man ser på hvordan denne saken er håndtert gjennom 1990-årene under vekslende regjeringer, er det nok ingen tvil om at det her har vært en betydelig aktivitet.




Et annet forhold som interpellanten peker på, er at det er blitt åpnet for omdisponering av disse midlene til andre miljøprosjekter på Kolahalvøya. Det er jo slik at dette nikkelverket i Nikel i Petsjenga-dalen slipper ut enorme mengder svoveldioksid og metaller, som er dramatisk. Så har man sagt at dette må vi forsøke å få satt en stopper for, og det har hele tiden ligget i kortene at dette kanskje vil være mulig. Derfor har man fra Regjeringens side sagt at det er lurt å la denne fullmakten ligge der, for hvis dette nå skjer, kan man gripe inn og få gjort noe ganske raskt.




Interpellanten etterlyser større pågåenhet for å få gjennomslag i denne spesielle saken. Nå er ikke dette et prosjekt som ligger i Hedmark eller i Troms, men altså på et territorium i en fremmed stat. Vi vil bidra, vi vil delta, vi vil inngå i en moderne internasjonal miljøpolitikk, men vi har altså også behov for en invitasjon for å kunne få gjort noe. Vi står overfor en selvstendig, vennlig nabostat, og vi må spille på den banehalvdelen som er mulig. Vi har gitt våre signaler, sagt hva vi ønsker, hva vi er villig til, og med en løpende kontakt, god kontakt, en felles forståelse og en gjensidig tillit skapes det helt åpenbart muligheter for et slikt samarbeid fremover. 




Det er grunn til å takke interpellanten for at han har tatt opp dette viktige området, selv om jeg for min del mener at han bommer litt når det gjelder den konkrete saken han bruker for å nærme seg dette store problemområdet.




