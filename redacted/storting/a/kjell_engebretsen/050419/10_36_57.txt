 Statsråden brukte begrepet «effektivisering», og det forstår jeg. Det er et ord som har gjenklang i dagens moderne samfunn. Og det er viktig at staten er så effektiv og så rasjonell som mulig. Men i et sluttregnestykke når det gjelder effektivisering, er det spørsmål om hvor mye av de innsparinger som forvaltningen har, som er overført på publikum. Det er liksom en del av det hele samfunnsregnskapet, og det må også fram på en annen måte. Men om jeg får bruke trafikkstasjonene som et eksempel: Man legger nå ned trafikkstasjoner i hytt og vær, og man har sikkert en rimelig grunn for å gjøre det. Drøbak trafikkstasjon, som et eksempel som jeg kjenner godt selv, betjener i dag ca. 100 000 mennesker. Nå må befolkningen i Follo-området til Oslo eller til Fredrikstad. Vi ser allerede nå at køene når det gjelder kjøreopplæring eller å få førerkort osv., øker voldsomt. Tiden det tar, har allerede nå begynt å øke relativt dramatisk. Hallene, som er helt moderne, nye og godt bemannet, ja de går ikke engang for halv maskin – under det. Og vi spør: Hvorfor? De har da fått beskjed om at de ikke får lov til å utføre flere enn så og så mange kontroller pr. dag, som en del av nedtrappingen. I EU er for øvrig kontrollen av kjøretøyene en myndighetsoppgave. Man skal ikke se bort fra at det også vil gjøre seg gjeldende i Norge etter hvert. Og hvis man da har forkludret mulighetene til å ha haller for å imøtekomme dette kravet, vil vi stå overfor en situasjon hvor dette må bygges opp igjen.




Statsråden har i et svar til meg – i et svarbrev for en stund siden – forsikret om at tilbudet i dette spesielle området, med drygt 100 000 mennesker, ikke på noen måte skulle forringes. Allerede nå ser vi at det faktisk skjer. Så kan statsråden svare: Ja, men når det hele er på plass, vil det bli bedre. Det skal ikke jeg bestride, men i alle fall ser vi at publikum uansett får en helt annen og problematisk måte å få utført disse tjenestene på enn hva man har i dag. Og det er altså ikke noe lite område, det er 100 000 mennesker det er snakk om.




Vi ser også at den viktige funksjonen som en del av dette arbeidet har – opplæring i skoler, i barnehager, den totale lokale virksomheten som disse utmerkede menneskene på området trafikksikkerhet har stått for – er i ferd med å smuldre bort. Og det er helt åpenbart at avstanden fra Oslo til Fredrikstad er ganske lang.




