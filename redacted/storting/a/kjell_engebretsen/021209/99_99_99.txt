 

(ordfører for saken):

Når kontroll- og konstitusjonskomiteen bestemte seg for å ta opp saken om en mulig overvåking på etnisk grunnlag, var det fordi saken kom fra Sametinget – ikke fra en eller annen privatperson i det samiske miljø, men fra et enstemmig sameting.




Det kan være vanskelig å forestille seg at en slik overvåking har skjedd overfor en gruppe her i landet, men vi må også være klar over at det var mange ting som var vanskelig å forestille seg før Lund-kommisjonen la fram sin innstilling om denne aktiviteten i Norge.




Det har forekommet en del antydninger på slutten av 1970- og 1980-tallet som var slik i sin form at jeg tror det kan ha trukket interessen mot det samiske miljøet. I et undervisningshefte for militærpolitiet f.eks. fra den tiden skal det ha framgått at KGB står bak sameaksjonene, minoritetsgrupper settes opp mot storsamfunnene, og KGB står bak dette. Det var en lang rekke slike hentydninger på den tiden. Det har også i det senere framkommet antydninger mot det samiske miljø og hva som har skjedd. Senest kunne vi se dette i NRK-programmet «Frykten for de grenseløse», som ble sendt i september i år, hvor det på nytt framkommer opplysninger om at institusjoner og organisasjoner i det samiske miljø skal ha vært overvåket. Og det gjelder helt sentrale institusjoner, som Nordisk samisk institutt, NRK Sámi Rádio, samiske aviser osv.




Komiteens flertall har ikke funnet det dokumentert på noen som helst slags måte eller på annen måte fått bekreftet at overvåking overfor det samiske miljø har forekommet på etnisk grunnlag. Vi har heller ikke funnet så sterke indikasjoner på at dette har forekommet, at vi mener det er riktig å iverksette en gransking nå. Men vi har heller ikke fått en tilstrekkelig dokumentasjon på det motsatte. Vi har ikke sett en avklaring, en utredning, en utgreiing av dette forholdet som konkluderer med at det ikke har skjedd.




Lund-kommisjonen ble satt ned for å rense lufta, for å få vekk en verkebyll som lå her i samfunnet og gnagde, og samfunnet var enig i at dette måtte vi nå få opp på bordet, vi måtte bli ferdig med det én gang for alle. Og hvis det er slik at det fremdeles ligger noe igjen som ikke fullt ut er kommet opp på bordet, og når Sametinget påpeker den uroen som eksisterer rundt dette spørsmålet, er det etter vår mening både riktig og også nødvendig å gjøre det som er mulig for å belyse dette på en best mulig måte, slik at det også kan bli ro rundt dette spørsmålet. Derfor har flertallet i komiteen, som dessverre er et mindretall her i salen, anmodet Stortinget om å be kontrollutvalget for etterretnings-, overvåkings- og sikkerhetstjenesten, EOS-utvalget, Stortingets eget organ, om å undersøke om det er grunnlag for å foreta gransking av de opplysninger som er framkommet om overvåking av samer på etnisk grunnlag, altså: ikke å sette i gang en gransking; det vi har bedt om, er at dette utvalget går inn og ser om det er grunnlag for å sette i gang en gransking. Hvis dette utvalget, som sikkert nyter en meget stor respekt og har en stor integritet i samfunnet, kommer fram til at det eksempelvis ikke er nødvendig med noen gransking, at dette er avklart, er jeg sikker på at det samiske miljø vil være tilfreds med det. Og det motsatte: Hvis dette utvalget kommer fram til at det her er ting som ikke er avklart, vi trenger en gransking av det, er jeg sikker på at resten av det norske miljø sier at det er greit, la oss få i gang dette, la oss få det avsluttet én gang for alle.




Så jeg er litt forbauset hvis komiteens mindretall, et flertall her i salen, opprettholder sin holdning, at vi heller ikke skal gjøre den vurderingen før vi eventuelt legger vekk denne saken.




