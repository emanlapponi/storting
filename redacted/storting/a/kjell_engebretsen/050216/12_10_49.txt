  Jeg takker statsråden for svaret.

Nå er det ikke bare
rasjonalitet og effektivitet som for så vidt bør
styre nettopp den del av samfunnsfunksjonene som helsevesenet
er. Men de omstillingene som må gjøres, og den
funksjonsfordelingen som hensiktsmessig må gjennomføres,
har jeg forståelse for.

Da det i sin tid var snakk om et nytt sykehus
i Follo, ble det veldig klart sagt fra om at dette var et aldeles
strålende prosjekt. Det var faglig medisinsk meget bra,
det var økonomisk veldig fornuftig, og det var organisatorisk
en veldig klok måte å gjøre
det på. Nå er altså dette en stor og voksende
region i Norge, med nærmere 120 000 mennesker, og folks
trygghet er også en del av det totale bildet
her – altså ikke bare effektivitet, ikke bare
rasjonalitet. Samhandlingen mellom primærhelsetjenesten
og sykehustjenesten er noe som er blitt pekt på som svært
viktig. Anser statsråden at det er noe som blir godt ivaretatt,
slik som modellen er nå?

