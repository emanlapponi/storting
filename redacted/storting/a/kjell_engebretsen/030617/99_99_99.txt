 

(ordfører for saken): 

EOS-utvalgets årsmelding for 2002 viser en betydelig aktivitet. Det er gjennomført 24 inspeksjoner, hvorav fem inspeksjonsreiser til ulike deler av landet. Komiteen har med tilfredshet notert seg at forholdet mellom utvalget og de ulike tjenestene er preget av godt samarbeid, og at kontrollene har kunnet skje uten hindringer eller vanskeligheter av noe slag.




Utvalget mottok i 2002 28 klager. Det er en viss, men ikke en sterk økning i forhold til tallene for 2001. Av disse sakene finner utvalget grunnlag for kritikk i kun et par, noe vi har grunn til å være svært fornøyd med.




Når det gjelder PST, opererer denne tjenesten med og skal operere med to typer register – dels et register som omtales som register for forebyggende saker, og dels arbeidsregistreringer i et såkalt arbeidsregister. Registeret for forebyggende saker skal evalueres årlig, mens arbeidsregisteret skal, etter en bestemmelse som ble innført i 1999, evalueres etter fem år, og som hovedregel skal opplysningene i dette registeret slettes dersom det ikke er framkommet noe nytt siden registreringen. Det kan synes som om det ennå ikke er etablert rutiner som på en tilfredsstillende måte ivaretar denne bestemmelsen. Komiteen har merket seg utvalgets vurdering av forholdet, og antar at komiteen vil bli holdt orientert om framdriften i kommende årsmeldinger.




Komiteen deler utvalgets vurdering av behovet for en systematisk kontroll med PSTs utlevering av personopplysninger til samarbeidende tjenester i utlandet. Dette betinger at slike opplysninger nedtegnes og dokumenteres på en måte som gjør det mulig å etterprøve grunnlaget for utleveringen av disse opplysningene.




Når det gjelder tjenestenes eventuelle samarbeid med utenlandske tjenester på norsk jord, stiller dette særlige krav til at grunnleggende saksbehandlingsprinsipper følges, at personvern ivaretas, at norske myndigheter har den fulle og hele kontrollen med aktiviteten, og at etablerte kontrollorgan kan etterprøve grunnlaget for virksomheten.




Komiteen har merket seg utvalgets vurdering av hvordan den instruksfestede oppgaven med å føre kontroll med tilreisende utlendinger praktiseres, og forutsetter at Justisdepartementet inntar klargjørende bestemmelser om disse oppgavene i ny instruks for PST.




Komiteen tar til etterretning at det ikke er grunnlag for å anta at registreringer er gjort på etnisk grunnlag, eller at slike registreringer gjøres ut fra politisk aktivitet eller politisk ståsted.




Når det gjelder FO/S, peker utvalget på manglende regelverk og uklare retningslinjer på visse områder. Dette gjelder bl.a. innhenting av supplerende opplysninger over telefon ved klareringssaker. Det gjelder nekting av klarering på grunn av økonomiske forhold og også innsyn i forbindelse med klareringsspørsmål. Komiteen antar at disse forholdene snarest bringes i orden, og forventer at framdriften i dette arbeidet blir kommentert i kommende årsmelding.




Utvalget tar også opp sider ved en sak om tilbakekalling av sikkerhetsklarering som tidligere er omtalt, og viser til at denne saken er til behandling i kontroll- og konstitusjonskomiteen. Dette forholdet behandles nå som en egen sak, og jeg finner derfor ingen grunn til å gå nærmere inn på denne her.




De tjenestene EOS-utvalget kontrollerer, har svært viktige oppgaver for samfunnet. De må ha den handlefrihet som er nødvendig for at de skal kunne utføre disse tjenestene, samtidig som aktiviteten må holdes innenfor de rammer som er lagt. Befolkningens tillit til tjenestene er viktig, og jeg tror det er grunnlag for å hevde at denne tilliten nå i det alt vesentligste er til stede. Dette skyldes ikke minst tjenestene selv, men også EOS-utvalgets arbeid og den måten dette arbeidet blir utført på. Utvalgets integritet, dets systematiske tilnærming til problemene og dets saklige rapportering inngir betydelig trygghet og tillit både overfor dets oppdragsgivere og jeg har forstått også overfor tjenestene. Vi har for vår del ellers ingen merknader til utvalgets vurderinger.




