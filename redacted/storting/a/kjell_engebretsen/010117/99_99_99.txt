  Jeg skal få stille følgende spørsmål
til kirke-, utdannings- og forskningsministeren:

«Jeg er blitt kjent med at norsk ungdom
som etter opptaksprøve ved utenlandsk universitet har kommet
inn der, nektes studielån fordi de ikke har studiekompetanse
i Norge. 

Når dette universitetet har gjort
den vurderingen at vedkommende vil være kompetent til å gjennomføre
studiene der, hva er da beveggrunnene for å legge norsk
studiekompetanse til grunn for vurdering av studielån,
og ser statsråden mulighet for å endre denne praksis?»

  Jeg takker statsråden for svaret,
men jeg ser vel for meg at det kan være komplisert med
ulike regler for studier i Norge og studier utenlands – hvis
det skal finansieres på ulike måter.

Samtidig har vi den situasjonen at man har
muligheter for studier i utlandet – studier ved læresteder
som er godkjent i Norge, med eksamener som blir godkjent i Norge. Vi
kan da havne i den situasjonen at to norske ungdommer kommer inn
ved samme godkjente undervisningssted og kan få samme utdanning – men
den ene kan ikke studere fordi vedkommende ikke har økonomi
til det, mens den andre kan reise og studere og få denne
utdannelsen fordi man har en personlig økonomi som tilsier
at det er mulig, og så komme tilbake igjen og få godkjent sin
eksamen i Norge. 

Så det er sider ved dette som jeg
ber statsråden likevel fundere litt over. Nå er
jeg veldig glad for dette med realkompetansen – det vil
nok løse mange av disse problemene fremover.

