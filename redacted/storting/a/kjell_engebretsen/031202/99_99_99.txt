 Jeg vil veldig kort slutte meg til det komitelederen sier. Meldingen er omfattende og viser en betydelig virksomhet hos ombudsmannen. Det er også slik at sakene stadig vekk blir mer kompliserte, også for befolkningen, som møter et stadig mer komplisert og uoversiktlig regelverk – det er komplisert for embetsverket å klare å utføre sin tjeneste på den måten de skal i alle sammenhenger, og naturligvis er det i siste instans mer og mer kompliserte saker som havner hos ombudsmannen.




Sivilombudsmannen har altså en omfattende og viktig rolle i samfunnet. Jeg bad om ordet bare for å understreke det som hele komiteen stiller seg bak, at ingenting må hindre eller forsinke Sivilombudsmannens arbeid. Tvert imot må det være slik at forvaltningen på alle nivåer bidrar aktivt til å sørge for Sivilombudsmannens gjennomføring av saker fram til en beslutning overfor den enkelte som henvender seg til Sivilombudsmannen, og at forvaltningen er positivt innstilt og innstilt på å bistå Sivilombudsmannen for å få fram de beslutningene Sivilombudsmannen mener er riktige.




 Riksrevisjonens årsmelding viser en stor og omfattende virksomhet, og som Stortingets største og mest omfattende kontrollorgan legger Riksrevisjonen avgjørende føringer for hvilke områder, hvilke måter og hvilke forhold som blir gjenstand for vurdering og gransking.




Samfunnsutviklingen går fort – fortere enn de fleste av oss klarer å registrere – og noe av det som skjer her, er endring i eierstruktur, endring i organisasjonsforhold osv. Her er det nok viktig at kontrollorganene følger nøye med – i tillegg til at Stortinget for sin del også bør følge meget nøye med – slik at man ikke utvikler nye modeller som gjør at virksomheter som bør og skal være underlagt Stortingets kontroll, unndrar seg dette. Det er noe jeg tror kontrollorganene skal være meget årvåkne i forhold til framover.




Det vises til forvaltningsrevisjonen og hvordan man aktivt går inn i den på alle mulige måter. Det er viktig at mål og resultater – de målene som Stortinget setter, de krav man setter, det man forventer seg – oppfylles. Det er også viktig å se til at det å ha en måloppnåelse er atskillig viktigere enn at man står igjen med, jeg hadde nær sagt, penger når perioden er over, når ting skulle vært gjennomført. Det tror jeg også man skal se litt på.




Jeg er veldig enig med saksordfører Hagen i at når revisjonen i en sak man arbeider med, finner særlig gode erfaringer, gode resultater, så bør de rapporteres og synliggjøres. Og mer enn som så, om jeg forstår saksordføreren riktig, og jeg slutter meg i så fall også til det: Når det gjelder gode prosjekter, prosjekter som nærmest er definert som svært vellykket, kan det være av interesse at et så kompetent organ som Riksrevisjonen går inn og ser på dem, slik at erfaringene man har fra disse særlig vellykkede prosjektene – hvorfor de ble så vellykket – også tilflyter forvaltningen.




Til slutt: Jeg er svært tilfreds med at en samlet komite er med på å be Riksrevisjonen vurdere muligheten for å sannsynliggjøre hvor mye vedlikeholdsetterslepet for statlig eiendom utgjør, og hvor mye den årlige økningen i vedlikeholdsetterslepet representerer. Dette er viktig informasjon for Stortinget, det vil kunne gi oss et reelt og faktisk bilde av den totale situasjonen. Stortinget skal i løpet av våren behandle ny lov og instruks for Riksrevisjonen. I den forbindelse vil man måtte gå gjennom rammene for virksomheten i detalj og få på plass nye og sikkert mer tidsriktige bestemmelser og lover. For Riksrevisjonen selv vil det ha stor betydning, og det vil også være av betydning for dem som skal kontrolleres av Riksrevisjonen.




