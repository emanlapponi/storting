 Jeg tar tilbake alt jeg har sagt om ikke å forlenge debatten.




Jeg gir meg ikke i kast med teologiprofessoren når det gjelder definisjon av ord og begreper. Min forståelse av begrepet «kritikk» er nå min forståelse av det. Om den kommer i kollisjon med det akademiske miljø, så lever jeg med det.




Det som er vår rolle, og som jeg forsøkte å si, er å påpeke feil og mangler. Jeg mener at når man sier at vår forståelse og oppfølging av Riksrevisjonens merknader er tendensiøs, så er min oppfatning at det er feil. Det er etter min vurdering de feil og mangler som måtte framkomme, kontrollfunksjonen i dette hus tar tak i. Så kan man ha en type debatt om hvordan samfunnet utvikler seg på de ulike områder, på godt og vondt, naturligvis, men jeg tror kontrollfunksjonen har dette litt kjedelige vesen.




Så til forsvarsministeren. Jeg ser jo at dette med P-nota er avklart. Det jeg forsøkte å si, sikkert ikke spesielt velformulert, var at effekten blir den samme ved at man nå har liggende ubetalte regninger på drøyt 190 mill. kr som man ikke betaler på fjorårets budsjett – det kommer ikke inn i fjorårets regnskap, men overføres til neste års regnskap. Drøyt 190 mill. kr som skulle ha vært belastet i 2004, vil nå bli belastet 2005-regnskapet.




Så ser jeg naturligvis at en så svær virksomhet som Forsvaret ikke vil klare å betale alle sine regninger innen årsskiftet. At det vil ligge regninger her, ser jeg også. Men det som påpekes fra Riksrevisjonens side, er at dette var forfalte regninger, ikke regninger som ramlet inn i postkassen umiddelbart før man begynte å feire nyttår. Det var regninger som hadde ligget der en stund, og som var forfalt til betaling. Da mener jeg at man burde ha klart å få det unna, og jeg ser dette på samme måten som ordningen med P-nota, at man overfører utgiftene til neste år på denne måten.




