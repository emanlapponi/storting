 (ordfører for saken): Stortinget har tidligere i dag debattert merforbruket på forsvarsbudsjettet i 2004. Mye av debatten da var rettet inn mot regnskapet for 2004. Jeg ser ikke all verdens behov for å gjenta den debatten i hele sin lengde og bredde, og antar at debatten om denne saken kan bli noe mer innskrenket, eller redusert, enn det vi har lagt opp til. Noen merknader har jeg likevel.




Stortinget har hatt mange og til dels alvorlige merknader til Forsvarets regnskap i flere år, basert på Riksrevisjonens funn og Riksrevisjonens rapporter. Regnskapet for 2003 var heftet med så mange feil og mangler at det ikke kunne godkjennes av Riksrevisjonen. Etter en ny lov skal ikke lenger Riksrevisjonen godkjenne regnskapene. Stortinget er derfor henvist til å tolke de formuleringer som framkommer i revisjonsrapporten.




For regnskapet for 2004 uttaler Riksrevisjonen bl.a.:







«Riksrevisjonen har vesentlige merknader til regnskapet for Forsvarets militære organisasjon (FMO) og gjennomføringen av budsjettet, og kan ikke bekrefte at regnskapet for FMO er uten vesentlige feil og mangler, selv om det er forbedringer fra 2003.»




For dem av oss som ikke er godt inne i de militære forkortingene: FMO er forkortelsen for Forsvarets militære organisasjon.




Selv om det altså er forbedringer, finner vi igjen en del av de forholdene som ble påpekt tidligere år. Det er fremdeles omfattende feil ved lønnsutbetalinger, også til personell som tjenestegjør ved militære operasjoner i utlandet. Saldo fra nedlagte kasser er fremdeles ikke på plass, og det var ca. 20 000 uoppgjorte poster ved utgangen av 2004. Av disse er ca. 1 300 fra tidligere år – fra 2003. Dette dreier seg om et samlet beløp på ca. 85–86 mill. kr i Forsvarets favør.




Når det gjelder anskaffelser, ser vi i en viss utstrekning mangelfulle registreringsprotokoller, manglende underlagsdokumentasjon og manglende registreringsrutiner. Våpenkontrollen er ikke slik den burde være på alle områder. Det er en viss mangel ved registrering av tapte våpen, det er ikke ført våpenregister for visse utenlandsoperasjoner, og Riksrevisjonen har anslått verdien av disse våpnene til ca. 3 milliarder kr, som det – iallfall da Riksrevisjonen skrev sin rapport – ikke var ordentlig oversikt over. Det er avdekket betydelige mangler ved materiellforvaltningen, og det er foretatt avskrivning av materiell uten de nødvendige fullmakter.




I 2004 var det 1 000 nye inkassosaker, med et totalt inkassosalær på noe over 2 mill. kr og ca. 3 mill. kr i morarenter. Ved utgangen av 2004 var imidlertid inkassosaker redusert betraktelig, og var nesten ikke til stede lenger. Pr. 31. desember 2004 var det noe i underkant av 3 000 forfalte regninger, og det utgjør et beløp på drøyt 190 mill. kr.




I praksis betyr dette et forbruk i 2004 som kommer til uttrykk i regnskapet for 2005. Dette er et forhold som det ble pekt på under behandlingen av regnskapet for 2003, og det ble da forsikret om at dette var en ordning som var avviklet. Det er altså slik at man nå viderefører betydelige ubetalte regninger fra foregående år, regninger som er forfalt til betaling, og overfører dette til regnskapet for neste år. Det skal avvikles, og jeg regner med at dette er det siste året vi ser dette.




Når vi ved Stortingets behandling av regnskapet i Forsvaret og visse andre forvaltningsmessige forhold framsetter kritikk mot dette, er det nettopp det det er – kritikk av regnskap og visse forvaltningsmessige forhold. De som ønsker å ta denne kritikken til inntekt for en generell kritikk av Forsvaret, og utviklingen av Forsvaret, tar altså helt feil. Dette er en kritikk som retter seg helt snevert inn mot regnskapet og visse forvaltningsmessige deler. Det må ikke tas til inntekt for at man kritiserer utviklingen av Forsvaret, osv. Det gjør altså ikke flertallet i Stortinget. Men Forsvaret må, i tillegg til å utvikle vår forsvarsevne nasjonalt og internasjonalt, ha kontroll og oversikt over sine økonomiske systemer.




Det kan reises, og er reist, spørsmål ved hvorfor Stortinget, med alle de feil og mangler som er avdekket i regnskapet for 2004, velger å legge rapporten fra Riksrevisjonen ved protokollen. Dette betyr ikke uten videre at vi er tilfreds med eller føler oss ubetinget beroliget av de svar og opplysninger Forsvarsdepartementet har kommet med. Fra flertallets side er grunnen til behandlingsmåten i Stortinget at Stortinget under behandlingen av regnskapet for 2003 vedtok å be Regjeringen fremme en egen sak om hvordan Regjeringen skal gjenvinne styringen over Forsvarets økonomi. Stortingsflertallet er innstilt på å avvente denne saken, som i henhold til Stortingets vedtak av 5. april skal legges fram uten unødig opphold, før man eventuelt fatter andre typer vedtak.




