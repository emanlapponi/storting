 Saksordføreren var svært grundig i sin gjennomgang av det nordiske samarbeidet, og vi fra Arbeiderpartiet er enig i alt hun har sagt. Derfor vil jeg bare kommentere én ting.




Etter sesjonen i Nordisk Råd i København for noen uker tilbake var overskriftene i avisene etterpå: Grenseløst dårlig. Det synes jeg vi skal ta på alvor. Overskriftene viste til ambassadør Norrbacks delrapport om den praktiske oppfølgingen av de mange samarbeidsavtaler som Nordisk Råd har fått til gjennom snart 50 år. Nå er det slik at journalistene ofte skriver med unødig store bokstaver, og det har til en viss grad skjedd også her.




Det nordiske samarbeidet er mye og mangt, og svært mye fungerer bra. Og det er også så velorganisert at vi kanskje ikke tenker over det i det hele tatt. Men det er grunn til bekymring når innbyggere i de nordiske landene opplever at nordiske avtaler ikke fungerer, og at de må slåss mot et sterkt byråkrati. Det skal være helt unødvendig, og der har vi politikere en jobb å gjøre.




Norrbacks rapport tar for seg en rekke forslag til forbedringer av det nordiske samarbeidet. Vi som sitter her i denne salen, må ta det som en utfordring og sørge for at resultatene av snart 50 års nordisk samarbeid blir fulgt opp og får skikkelig rotfeste i samtlige nordiske lands parlamenter. Vi kan ikke lenger hvile på at vi fikk til passfrihet og felles arbeids- og utdanningsmarked, at det er det eneste som i praksis står igjen av det nordiske samarbeidet. Det må mer til, og jeg håper – når denne rapporten skal analyseres ytterligere og samarbeidsministrene forhåpentligvis kommer med noen endringsforslag til hvordan vi skal få til et bedre og tettere nordisk samarbeid – at vi neste år, når vi har 50-års jubileum, kan si at vi skal gå nye 50 år til beste for Nordens innbyggere, for det er faktisk derfor vi holder på med det.




