 Jeg tillater meg å stille følgende spørsmål
til nærings- og handelsministeren:

«En rekke norske bedrifter
har mottatt og mottar lån og tilskudd bl.a. fra SND for å gjenreise
og å trygge eksisterende arbeidsplasser. Allikevel «flagger» flere
og flere bedrifter ut helt eller delvis og legger deler
av produksjonen til lavkostland.

Vil statsråden sørge for
at statens låne- og tilskuddsordninger kun bidrar til å trygge
arbeidsplassene i Norge, og sørge for at vilkårene
for å få statlige midler ikke går til
en ensidig utflagging av arbeidsplasser?»

  Den siste delen av statsrådens svar,
der han sier at det ikke er akseptabelt at statlige midler
skal brukes til ensidig utflytting av arbeidsplasser, tolker jeg
positivt. Og statsråden er vel kjent med at mange bedrifter
i Norge sliter med å overleve, at tallet på konkurser øker,
og at vi nå har en ledighet som stiger for hver eneste
dag.

Allikevel vil jeg spørre statsråden
om han, når han nå skal legge fram den varslede
meldingen i mars, vil se på virkemiddelapparatet, på den
måten at han muligens kan kutte i de internasjonale støtteordningene
og/eller stille krav og vilkår om at hjelp eller
bruk av statens penger til uteetableringer – også der
det er snakk om at bare deler av produksjonen blir lagt
ut – ikke skal gå ut over arbeidsplasser
i Norge. Vil statsråden vurdere et såpass strengt
vilkår?

 Bare en konstatering: Jeg deler statsrådens
synspunkter, som jeg tolker dit hen at heller ikke han
ser noen fornuft i at statlige ordninger skal gå til
utflagging, og ikke til bibehold av bedriftsetableringene
i Norge. Når han nå har varslet dette i den meldingen
som kommer, får jeg avvente og se om den inneholder de
positive elementene som statsråden nå har gjort rede
for.

