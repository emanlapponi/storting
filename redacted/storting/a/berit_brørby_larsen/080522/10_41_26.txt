 (ordfører for saken): Som resten av den delen av vår grunnlov som omhandler monarkiet, er også § 5 preget av å være skrevet i en annen tid. 




Tanken om at én av landets innbyggere prinsipielt settes i en annen stilling enn alle andre, strider for mange mot tanken om alle menneskers likeverd. At en konge skal være bundet av loven, men uten at samfunnet har sanksjonsmidler dersom loven brytes, hører liksom ikke hjemme i vårt samfunn. 




I vårt naboland Danmark har man løst dette spørsmålet ved å innføre en ordning hvor det heter: 







«Kongen, med ministerkontrasignatur, kan give afkald på sin immunitet for en enkelt sag, således at et bestemt retskrav mod ham tages under påkendelse ved domstolene.» 




På den måten opprettholder man kongens særegenhet, men åpner for å gi samfunnet mulighet til å reagere mot klare overtramp. 




Som mindretallet, SV, viser til, har Norge sluttet seg til Den internasjonale straffedomstol i Haag. Denne traktaten gir ikke adgang til å påberope seg nasjonale bestemmelser om statslederes immunitet, og ville, i en høyst hypotetisk situasjon, kunne ført til at Norge måtte vurdere å utlevere en statsleder. 




Spørsmålet om å avskaffe Kongens immunitet mot rettsforfølgelse vil neppe ha noen praktisk betydning under de rådende forhold, men bør naturligvis vurderes på nytt dersom det en gang i framtiden skulle bli aktuelt å vurdere en ny statsform. 




I tråd med innstillingen fra kontroll- og konstitusjonskomiteen anbefaler jeg at forslaget fra SV ikke bifalles. 




