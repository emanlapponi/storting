 

(ordfører for saken): 

Jeg skal ta henstillingen om å gjøre dette kort, men noe er jeg nødt til å si.




Forslaget fra representanten Carl I. Hagen er identisk med det grunnlovsforslaget som ble behandlet i forrige periode, men begrunnelsen er noe endret. I begrunnelsen for forslaget heter det:







«Fra tid til annen dukker det opp en debatt om hvorvidt opparbeidede rettigheter i folketrygdsystemet egentlig er til å stole på eller om Stortinget kan endre folketrygdloven slik at verdien av opptjente folketrygdpoeng blir redusert eller ytelsene på andre måter kan reduseres.»




Etter en gjennomgang av høyesterettsdommer på feltet synes det avgjørende om en lovendring framtrer som en klart urimelig eller urettferdig tilbakevirkning. Stortingets økonomiske handlefrihet og behovet for å kunne foreta omprioriteringer innenfor trygdesystemet tillegges også vekt i Høyesterett.




Pensjonskommisjonen drøfter spørsmål om vern av opptjente rettigheter i Kap. 13.3. Kommisjonen understreker at det kan dreie seg om å beholde allerede tilståtte ytelser uendret, og å få de ytelser som allerede er opptjent. Men alle sider ved dette skal vi debattere i en helhet når et nytt pensjonssystem skal formes.




Etter flertallets vurdering er opparbeidede trygde- og pensjonsrettigheter ikke noen entydig størrelse. Dersom man skal gå inn for en grunnlovfesting av rettigheter på dette feltet, bør man foreta en presisering av hvilke rettskrav Grunnloven skal beskytte. Noen slik avgrensning ligger ikke inne i det foreliggende forslag fra representanten Hagen. Avgjørende i forhold til grunnlovsvernet er om en lovendring framtrer som klart urimelig eller har urettferdig tilbakevirkning. Vurderingen av dette vil være skjønnsmessig og endre seg over tid. Pensjonskommisjonen har reist en rekke problemstillinger i den forbindelse, og det vil være naturlig at Stortinget gir noen føringer om forståelsen av rettighetsvernet i den forbindelse.




Derfor: Forslaget til ny § 110 e i Grunnloven, om grunnlovsikring av opparbeidede trygde- og pensjonsrettigheter, anbefaler flertallet i komiteen at ikke bifalles.




Spørsmålet om hva slags vern opptjente rettigheter i en reformert og modernisert folketrygd skal ha for framtidige endringer, bør vurderes i forbindelse med behandlingen av Pensjonskommisjonens innstilling.




