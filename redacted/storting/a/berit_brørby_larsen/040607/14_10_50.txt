 

(ordfører for saken): 

Ser man forslagene i Dokument nr. 12:20 og Dokument nr. 12:21 fra Carl I. Hagen i sammenheng, kan disse invitere til debatt om bruk av handlingsregelen, om statens totale økonomiske evne til å sikre framtidige pensjoner og hvordan innbetaling til pensjonene bør finansieres. Det skal jeg la ligge.




Forslagene fra representanten Carl I. Hagen er så å si identiske med grunnlovsforslag som ble behandlet i forrige periode. Arbeiderpartiet, SV, Høyre og Kristelig Folkeparti har det standpunkt at det ikke er hensiktsmessig å regulere øremerking av midler til spesielle formål i Grunnloven, og man vil ikke støtte et forslag som innebærer en formell kobling mellom Statens petroleumsfond og/eller Folketrygdfondet og folketrygdens pensjonsutbetalinger.




Høyesterett har ved to anledninger stadfestet at trygderettigheter har grunnlovsvern etter § 97 i Grunnloven, men uten at det er foretatt objektive avgrensninger av hvor langt dette gjelder. For eksempel vil trygdeytelser kunne justeres, grunnbeløp endres, osv. uten at man med hjemmel i Grunnloven vil kunne motsette seg dette. Det vil kreve betydelig innsats å framskaffe grunnlag for å kunne foreta relevante avgrensninger.




Flertallet mener også at spørsmålet som man her inviteres til å ta stilling til, om man ønsker å benytte ordningen med øremerkede midler i forhold til Grunnloven, er av prinsipiell karakter. Flertallet mener at en binding av midler og styring i forhold til enkeltsaker gjennom Grunnloven ikke er hensiktsmessig, og at det er prinsipielt uheldig å knytte konkrete føringer om f.eks. avkastningen av oljefondet og Folketrygdfondet opp mot Grunnloven. Etter flertallets syn bør sikring av pensjonsforpliktelsene reguleres på en helt annen måte.




Pensjonskommisjonens innstilling omhandler viktige sider av spørsmålet om framtidig finansiering av trygdeytelser og pensjoner. Finansieringen av pensjonene bør derfor behandles i tilknytning til dette og ikke i forbindelse med et grunnlovsforslag.




Ifølge innstillingen ser det ut til at spørsmålet om å gjøre oljefondet om til et pensjonsfond kan få bred tilslutning. I alle fall vil det være riktig å ta en helhetlig diskusjon om våre framtidige pensjonsforpliktelser og finansieringen av disse når Regjeringens melding om Pensjonskommisjonens innstilling kommer til behandling i Stortinget. Derfor er flertallets konklusjon at forslaget om ny § 110d i Grunnloven ikke bifalles. Flertallets stemmegivning har altså sin bakgrunn i dette, men hovedbegrunnelsen er at man ikke ønsker å regulere øremerking av midler til spesielle formål i Grunnloven.




