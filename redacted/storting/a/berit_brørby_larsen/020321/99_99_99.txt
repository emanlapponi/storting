 Det er bare en kort merknad fra Arbeiderpartiets side. På side 4 spalte 2 i innstillingen er SIVA, forholdet mellom SIVA og Riksrevisjonen og behovet for innsyn i dokumenter omtalt. Komiteen har der en ganske krass merknad, hvor man sier at man «stiller seg undrende til departementets henvisning til regjeringens høringsuttalelse til forslag om ny lov og instruks for Riksrevisjonen», og at de bruker det som begrunnelse for avslaget til innsyn.




Der har jeg på vegne av Arbeiderpartiet lyst til å legge til følgende: Hvor stor innsynsrett Riksrevisjonen skal ha i framtiden, vil Arbeiderpartiet gjøre kjent gjennom det arbeidet som Ranveig Frøiland-utvalget holder på med, og som skal være ferdig den 15. juni i år.




Men vi har også lagt merke til at det er to regjeringer, både regjeringen Stoltenberg og regjeringen Bondevik, som har utarbeidet en uttalelse, og de har lagt seg på en forholdsvis restriktiv linje i forhold til hva Riksrevisjonen skal ha av innsynsrett i interne dokumenter. Det ligger selvfølgelig til grunn for Arbeiderpartiets videre arbeid med dette spørsmålet, men vil ikke være absolutt i vår vurdering.




 Bare noen få kommentarer i tillegg til det som saksordføreren gjorde rede for.




Vi er selvfølgelig enige i mye av det han har sagt, og målet med de regionale utviklingsprogrammene er å få til en mer effektiv distrikts- og regionalpolitikk som er mer forpliktende både i bruk av virkemidler og i forhold til planer som er forankret i de utfordringene som finnes ute i hver region. Når man bruker 2,2 milliarder kr, som man gjorde i år 2000, er det mye penger, og når det ikke virker etter hensikten, er det all grunn til å se nærmere på det.




Riksrevisjonens undersøkelse kan man si har den svakhet at man bare har undersøkt tre fylker – Nordland, Oppland og Rogaland. Men av de resultatene som den viser, var på den negative siden at det var for generelle og tvetydige styringssignaler fra sentralt hold, og at det var uklarhet om hvilken rolle departementene skulle spille i arbeidet i forhold til de eksisterende plansystemene som var på fylkesnivå. På den positive siden er det avdekket at ordningene har fungert som en etablerer av møteplass og diskusjonsarena for aktørene innen nærings- og sysselsettingsfeltet i fylkene.




Fra vår side er konklusjonen at man kan konstatere at målene ikke er nådd, og jeg vil også i den forbindelse vise til St.meld. nr. 34 om distrikts- og regionalpolitikken, som Stortinget behandlet i juni i fjor, hvor det bl.a. ble fastslått at fireårige utviklingsprogram fra og med 2004 vil være bra for å sikre mer langsiktighet i det strategiske arbeidet og mer handlingsrettede programmer med klare resultatkrav. 




Vi er opptatt av å forbedre ordningen basert på intensjonene og ambisjonene som lå bak de regionale utviklingsprogrammene, og vi er derfor glad for at komiteflertallet har kunnet samle seg om Arbeiderpartiets forslag om å be Regjeringen komme med en egen sak om nytteverdien av de regionale utviklingsprogrammene. Jeg ser ingen motsetning mellom det som representanten Holm tok til orde for i sitt innlegg, nemlig å få en gjennomgang av planarbeidet, og det vi ber om.




