(ordfører for saken):

 Ved forrige gangs behandling av melding om embetsutnevnelser etterlyste komiteen opplysninger om utviklingen i antall søkere, kjønns- og alderssammensetning og søkernes bakgrunn. Det er hyggelig å kunne opplyse at meldingen denne gangen innholder slik informasjon. Mindre tilfredsstillende er det imidlertid at det fortsatt utnevnes langt flere menn enn kvinner i ledende stillinger i staten. I perioden 1. juli 2003-30. juni 2004 har vi faktisk opplevd en nedgang sammenlignet med året før, fra 31 pst. til 26 pst. kvinner. At antall kvinnelige søkere økte i samme tidsrom, kan være en indikator på at kvinnelige søkere ikke prioriteres ved ansettelser.




Likevel er det på ingen måte helt svart. En rekke departement viser vilje til å sikre kjønnsbalanse. Nærings- og handelsdepartementet, Miljøverndepartementet og Barne- og familiedepartementet har f.eks. i løpet av den siste femårsperioden utnevnt flere kvinner enn menn, mens åtte andre har tilnærmet like mange fra hvert kjønn. Men det er fortsatt sorte får. Forsvarsdepartementet er i en særklasse når det gjelder kvinneunderskudd, og synes ikke å ha tatt signalene fra Stortinget innover seg.




Komiteen deler seg på ett punkt. Komiteflertallet, som er Arbeiderpartiet og SV, viser til at balanse mellom kjønnene er et viktig mål, både i privat og offentlig sektor, og etterlyser Regjeringens vilje til å benytte utnevnelsesretten til å sikre dette viktige målet. Komiteens øvrige medlemmer har sine særmerknader, som jeg forutsetter at de eventuelt selv vil redegjøre for. Vi fra Arbeiderpartiets side er opptatt av at ulikhetene mellom kjønnene ved utnevnelser også skal utjevnes. Vi vil aktivt bidra til at når vi kommer tilbake i regjeringskontorene - ikke om, men når vi kommer tilbake i regjeringskontorene - vil vi jobbe mer aktivt med dette.




Ellers kommenterer en samlet komite alle dem som ikke ønsker sine navn offentliggjort på søkerlistene, og forutsetter at dette spørsmålet vil bli gitt særskilt vurdering i forbindelse med arbeidet med en ny offentlighetslov.




