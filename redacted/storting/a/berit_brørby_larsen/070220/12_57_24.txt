 

(ordfører for saken):

 Dette er antakeligvis siste gangen vi har regjeringens melding om embetsutnevninger til behandling her i Stortinget. Og i den grad noe skal karakteriseres som et «minnemøte», slik representanten Lønning tok til orde for i saken om nedleggelse av odelsting og lagting, er dette også et minnemøte. Men kransepålegging kan også skje med et smil!




Under behandlingen av stortingsmeldingen om embetsutnevninger for 2005 hadde jeg gleden av å kunne gi honnør til departementet for at vi endelig hadde fått en form på meldingen som gav Stortinget grunnlag for en seriøs vurdering av ulike sider ved statens embetsutnevnelser, og som var i samsvar med de ønsker Stortinget hadde gitt uttrykk for.




Etter å ha vurdert forholdet mellom det arbeid som nedlegges for å få fram meldingen, og den verdi meldingen har, er jeg og komiteen blitt overbevist om at Stortingets og offentlighetens informasjonsbehov kan ivaretas på andre måter. Behandlingen de siste årene har nemlig vist at den offentlige interesse for enkeltsaker er minimal. Kontroll- og konstitusjonskomiteen foretar dessuten en gjennomgang av hver enkelt ansettelse i forbindelse med kontrollen av statsrådets protokoller. Da har man alle opplysninger, herunder utvidede søkerlister, tilgjengelig. Eventuelle spørsmål vil kunne avklares i den sammenheng.




Oppmerksomheten rundt hvorledes sammensetningen av embetsverket i staten utvikler seg, er derimot et stadig tilbakevendende tema. Forholdet mellom kvinner og menn, rekruttering fra ulike deler av landet osv. er informasjon som kan være nyttig i mange sammenhenger.




En enstemmig kontroll- og konstitusjonskomite viser til at den statistiske informasjonen som i dag ligger som vedlegg til stortingsmeldingen, kan tas inn i Fornyings- og administrasjonsdepartementets budsjettproposisjon, og på den måte komme til Stortingets kunnskap. Dette vil være en god løsning. I denne proposisjonen foreligger det allerede betydelig statistisk materiale. I tråd med merknadene henstiller komiteen til Presidentskapet om å ta initiativ til at Stortingets forretningsordens § 12 nr. 10 bokstav a endres slik at kontroll- og konstitusjonskomiteens plikt til å behandle meldingen faller bort.




Men det at meldingen forsvinner, betyr ikke at alt er som det skal være. Andelen embetsutnevnelser av kvinner har ligget relativt stabilt, mellom 26 og 31 pst. i perioden 2000–2005, og har økt til 35 pst. i 2006. For hele perioden er kvinneandelen blant ansatte 29 pst., mens 30 pst. av søkerne er kvinner. Det er altså langt fram før vi kan snakke om likevekt mellom kjønnene. Og fortsatt er det betydelige forskjeller departementene imellom. Sterkest ubalanse finner vi i Forsvarsdepartementet, Justisdepartementet og Utenriksdepartementet, men også andre departementer bør følge utviklingen nøye. En enstemmig komite forutsetter at Regjeringen følger utviklingen og treffer tiltak for å sikre en bedre balanse mellom kjønnene.




Med disse merknadene anbefaler jeg at St.meld. nr. 10 for 2006-2007, Embetsutnemningar m.m. 1. juli 2005– 30. juni 2006, vedlegges protokollen – og da reelt sett protokollen.




