 Det er ikke så mange kontroverser i kontrollkomiteen i sin alminnelighet og heller ikke i denne saken, men bare noen få kommentarer allikevel.




Riksrevisjonene har undersøkt effektiviteten i straffesakskjeden, og i de 311 utvalgte straffesakene hvor det falt dom i 2003, har det dessverre blitt avdekket betydelige mangler når det gjelder å overholde tidsfristene, som vi som lovgivere faktisk har pålagt dem. I mange tilfeller overskrides tidsfristene i én og samme sak av flere aktører i straffesakskjeden. Derfor blir det, slik saksordføreren sa, følgelig betydelig for dem saken gjelder. Dette mener komiteen er svært uheldig og alvorlig.




Både Riksrevisjonen og Justisdepartementet har også stilt spørsmål ved om funnene i undersøkelsen er fullt ut representative for saksbehandlingen i straffesakskjeden. Dette har vi merket oss.




Saksordføreren nevnte den gjennomførte politireformens fase I, et nytt saksbehandlingssystem og større bruk av IKT-systemer som er utviklet de senere årene, som viktige virkemidler for å avdekke om fristene overholdes i straffesakskjeden.




Etter vår vurdering er det nødvendig at samtlige aktører i straffesakskjeden gjør alt de kan for å overholde de lovfestede saksbehandlingsfrister, selv om vi også ser at det kan være grunner til at saksbehandlingsfrister overskrides, rett og slett av rettssikkerhetsmessige grunner.




Vi ber også departementet påse at arbeidet med å redusere straffebehandlingstiden i straffesakskjeden følges opp. Derfor er det behov for nye undersøkelser i nær framtid. Etter det statsråd Storberget sa i sitt innlegg i forrige sak om at han faktisk ønsket seg flere revisjonsrapporter, og velger en veldig positiv tilnærming til at man avdekker funn som igjen, om nødvendig, kan endre kursen på dette viktige området, og de påpekningene som vår komite nå har gitt i denne saken, er det i grunnen bare for Riksrevisjonen å ta den utfordringen og følge opp med nye undersøkelser i nær framtid.




