 

(ordfører for saken):

 Jeg er glad for å kunne si at stortingsmeldingen om embetsutnevninger endelig har fått en form som gir Stortinget grunnlag for en seriøs vurdering av ulike sider ved statens embetsutnevnelser. Det er ingen grunn til å legge skjul på at det har tatt noe tid, men resultatet slik det nå foreligger, er i samsvar med de ønsker Stortinget har gitt uttrykk for.




Et stadig tilbakevendende tema er manglende balanse mellom kvinner og menn når det gjelder ansettelser. Andelen kvinner har ligget relativt stabilt mellom 26 og 31 pst. i perioden 2000–2005. Det er ingen tegn til store endringer. Kvinneandelen blant søkerne derimot, viser en klar tendens. Det er f.eks. interessant at hele 52 av totalt 75 søkere til jobber i Finansdepartementet i perioden 2004–2005 var kvinner.




Det er fortsatt betydelige forskjeller departementene imellom. Sterkest ubalanse finner vi i Forsvars-, Justis- og Utenriksdepartementet. Ikke én eneste kvinne kom gjennom nåløyet i Forsvarsdepartementet siste periode, på tross av sterke signaler fra den tidligere forsvarsministeren om tiltak for og satsing på rekruttering av kvinner.




Komiteen deler seg i spørsmålet om en regjering skal benytte utnevnelsesmyndigheten til å sikre en jevnere fordeling mellom kvinner og menn i statsforvaltningen. Alle unntatt Fremskrittspartiet synes at Regjeringen bør ha kjønnsbalansen med i betraktningene når ansettelser skal foretas.




Spørsmålet om anonymisering av søkere har flere ganger vært tema under behandlingen av den årlige meldingen om embetsutnevnelser. Dette spørsmålet er relevant i forhold til ny offentlighetslov, som for tiden er til behandling i Stortinget. Jeg forutsetter derfor at dette spørsmålet vil bli avklart i den sammenheng.




