 (ordfører for saken): EOS-utvalget utfører et viktig arbeid på vegne av Stortinget. Gjennom utvalgets kontroll sikrer vi oss mot at overvåking, informasjonsutveksling eller etterretning skjer i strid med de prinsipper vårt samfunn er bygget på.


En forutsetning for at de hemmelige tjenester skal kunne fungere etter hensikten, er at de har tillit i befolkningen og i det politiske system. Tjenestene må derfor akseptere grundige kontrollordninger.


Det er viktig at reglene for kontroll, dens omfang og innhold, er klare og presise. Den oppdatering av lovverket Stortinget i dag behandler, vil forhåpentligvis bidra til å rette opp svakheter i gjeldende regelverk.


Som saksordfører for EOS-utvalgets årsmelding gjennom mange år registrerer jeg med tilfredshet at samarbeidet mellom utvalget og tjenestene har fungert godt også i 2008. Den foreliggende årsmelding er svært omfattende og detaljert. En noe knappere framstilling konsentrert om overordnede og prinsipielle spørsmål ville bidra til å gjøre forståelsen av virksomheten lettere tilgjengelig.


Utvalget har gjennomført i alt 26 inspeksjoner i 2008, både i tjenestene sentralt og i ytre etater. Omfanget er i tråd med forutsetningene for utvalgets virksomhet.


I året som gikk, har utvalget behandlet 13 klager mot Politiets sikkerhetstjeneste, PST, men uten at noen av klagene gav grunnlag for å reise kritikk.


Utvalgets kontroll med PSTs arkiver og registre er en viktig del av virksomheten. Opplysninger som ikke lenger er relevante, skal slettes. Likeledes skal emnearkiver og personarkiver oppdateres og ajourføres. Utvalget har tatt opp aktuelle problemstillinger knyttet til registrering og sletting i PSTs arbeidsregister. Blant annet gjelder det spørsmålet om det skal være anledning til å beholde informasjon om en person etter at vedkommende er slettet som objekt. Komiteen ber om å bli holdt orientert om utviklingen på dette området.


Komiteen har med tilfredshet merket seg at kontroll av tjenestens bruk av tvangsmidler i enkelte saker ikke har gitt grunnlag for kritikk.


Når to eller flere tjenester samarbeider, er det nødvendig med klare spilleregler. Aktuelle departement har ansvaret for et klart regelverk, slik at det ikke oppstår tvil om ansvarsforhold og rutiner. Betydningen av at virksomheten har prosedyrer som sikrer at saksforløp kan kontrolleres og etterprøves, kan ikke understrekes sterkt nok.


En samlet komité ser positivt på at det nå er utarbeidet egne retningslinjer for samarbeidet mellom PST og tollmyndighetene, og at tilsvarende er under utarbeidelse for samarbeidet med utlendingsmyndighetene.


Komiteen kommenterer i sine merknader forhold rundt en afghansk general som kan ha vært involvert i krigsforbrytelser. Jeg forutsetter at komiteen blir orientert om resultatet av undersøkelsene av de prinsipielle sider ved saken som utvalget har reist – tilsvarende når det gjelder behandlingen av opplysninger om personer med tilknytning til et religiøst samlingssted.


EOS-utvalgets oppgave overfor Nasjonal sikkerhetsmyndighet, NSM, er å føre kontroll med at klareringssakene skjer i henhold til regelverket. Utvalget har hatt en klage mot NSM til behandling, men uten at dette gav grunnlag for kritikk. Det er positivt at rutinene for behandling av klarering av personer uten stilling i Forsvarets sikkerhetsavdeling nå er endret, og at man i forbindelse med endring av sikkerhetsloven § 19 vil endre praksis, slik at personer kan innstilles til stillinger under forutsetning av senere klarering.


Videre synes de nye rutinene som Forsvarsdepartementet og Nasjonal sikkerhetsmyndighet legger opp til for å ivareta hensynet til at personer som begjærer innsyn i gradert materiale, skal få anledning til å få overprøvd et avslag i første instans, å være tilfredsstillende. Siden saken også ble kommentert under fjorårets behandling av EOS-utvalgets årsmelding, er jeg overrasket over at spørsmålet om autorisasjonsregimet for UD-ansatte fortsatt ikke er løst. En samlet komité ber om å bli holdt informert om framdriften.


Videre ber komiteen om å få kunnskap om hvorledes man løser uklarhetene som er knyttet til Forsvarets sikkerhetsavdelings rolle og mandat samt hvilke arbeidsmetoder tjenesten lovlig kan benytte ved innhenting av informasjon om sikkerhetstruende hendelser.


Utvalget skal også føre kontroll med Etterretningstjenesten og påse at virksomheten drives innen fastlagte rammer, og at det ikke utøves urett mot noen. Utvalget har mottatt en klagesak mot virksomheten, men har ikke funnet grunnlag for kritikk.


Komiteen har merket seg at tjenesten har bidratt positivt til å legge forholdene til rette for utvalgets kontroll, og at kontrollen ikke har avdekket kritikkverdige forhold.


Oppsummert vil jeg gi uttrykk for stor tilfredshet med det arbeid som utvalget utfører, og med den positive måten de hemmelige tjenester bidrar til å sikre at kontrollorganet kan fungere på i tråd med Stortingets forutsetninger.


