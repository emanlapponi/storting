 Jeg tillater meg å stille følgende spørsmål
til samferdselsministeren:

«NSB kan vise til en gledelig
utvikling av reisende med lokaltog på Østlandet, og det
er begrunnet med økning i togtilbudet på en del
strekninger. Da blir det et tankekors at det nå foreslås
en reduksjon av togtilbudet hvor særlig
Gjøvikbanen rammes betydelig mye hardere enn andre
banestrekninger på Østlandet. Om NSBs forslag blir vedtatt,
betyr dette at antall trafikanter som reiser kollektivt, vil minke
og biltrafikken øke.

Hvordan vil statsråden forklare dette,
som er i strid med de nasjonale målsettinger?»

 Jeg takker statsråden for svaret.

Jeg merket meg også hvilke
argumenter hun brukte for at NSB skal få lov til å operere
slik de gjør. Jeg er ikke enig i alt det hun
sier. Jeg synes, i tillegg til reduksjonen i togtilbudet på Gjøvikbanen,
at det også er en udemokratisk saksbehandling
når NSB foreslår reduksjoner i det lokale og regionale
togtilbudet rett før Gjøvikbanen også eventuelt
skal konkurranseutsettes. Før fylkeskommunen og kommunene
langs banen har fått anledning til å drøfte
det framtidige tilbudet, foreslås det altså en
betydelig reduksjon i tilbudet.

Opplands befolkning skal ha et reisetilbud mellom Gjøvik
og Hadeland og Oslo. Det skal være et så godt
tilbud at det burde være en utfordring
for statsråden, synes jeg, da dette er en fordel for å avlaste
Oslos veisystem som allerede er presset nok fra før. Synes ikke
statsråden det vil være en fordel å opprettholde
et togtilbud som faktisk har en markedsandel på over 30 pst. – for
strekningen Hadeland–Oslo er markedsandelen betydelig høyere?
De tallene statsråden opererer med, kjenner jeg overhodet ikke
igjen.

 Jeg takker igjen statsråden for svaret.

Det er et faktum at ressursbruken på Gjøvikbanen
og for øvrig også på andre
togstrekninger når det blir et dårligere tilbud,
fører til økt biltrafikk – og det er
stikk i strid med de nasjonale målsettingene.

Jeg vil utfordre statsråden
helt til slutt på det jeg nevnte om den udemokratiske saksbehandlingen.
Vil statsråden medvirke til at de berørte kommuner
og fylkeskommunen får anledning til en reell
høring om forslaget til rutetilbud?

