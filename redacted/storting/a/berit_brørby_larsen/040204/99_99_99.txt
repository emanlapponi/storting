 Jeg tillater meg å stille følgende spørsmål
til helseministeren:

«Tilbud i ens nærhet er en
svært viktig trygghet for mennesker med psykiske lidelser,
og mange har nettopp på grunn av nærheten
til tilbudet fått hjelp og har med det sluppet innleggelser
over lang tid. Døgnplassene ved Hadeland DPS er lagt ned,
og Petershagen i Østre Toten er truet med nedleggelse.

Hvordan vil statsråden forklare at
dette er i tråd med de nasjonale planer og opptrappingsplanen
for psykiatrien?»

 Jeg takker statsråden for svaret.

Jeg er enig med statsråden i at det
fortsatt er veldig mange utfordringer innen psykiatrien. Etter
at døgntilbudet på Hadeland ble lagt ned og det
nærmeste døgntilbudet, nemlig Petershagen, også er
nedleggingstruet, føler pasientene seg som kasteballer
i systemet. Det er helt uforståelig for dem at dette skal
skje i en tid hvor det snakkes om en opptrappingsplan innen
psykiatrien. Pasientene opplever altså at det er en nedtrapping.
Dette skaper sinne, frustrasjon og stor utrygghet
hos mennesker som kanskje mer enn noe annet trenger forutsigbarhet rundt
seg og sine rammer.

Det er et faktum at 33 døgnplasser
på Toten og i Hadelandsregionen nå er lagt ned eller
er på oppsigelseslisten. Det er ikke til nå synliggjort noen gode
erstatninger. Jeg synes ikke det er særlig tillitvekkende å forutsette
at kommunene, med den kommuneøkonomien
de har, skal kunne være de som skal kunne erstatte
disse alternative tilbudene.

Derfor utfordrer jeg statsråden igjen:
Vil han klargjøre enda tydeligere
og enda en gang overfor Helse Øst og Sykehuset Innlandet
deres ansvar for at opptrappingsplanen for psykiatri ikke
skal medføre færre psykiatridøgnplasser
i Oppland?

 Jeg takker igjen statsråden for svaret.

Jeg tror statsråden er veldig opptatt
av og også på hugget, for å kalle
det det, overfor helseforetakene for at psykiatriplanen skal bli
vellykket. Med det er altså et faktum at ingen går
i demonstrasjonstog for dem som er psykisk syke. Omstillingen innen
tjenestetilbudet har i hvert fall så langt medført
mindre nærhet og større frustrasjon.
Og igjen er det en utfordring til statsråden:
Når vi skal evaluere de nasjonale målene,
vil han forsikre seg om at antall psykiatriplasser i Oppland ikke
blir 25 pst. færre, slik det er antydet i de planene som
foreligger?

