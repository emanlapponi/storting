 Jeg tillater meg å stille følgende spørsmål
til nærings- og handelsministeren:

«Nedsalget av Raufoss ASA har strandet,
og mye tyder på at bedriften er i nærheten av
konkurs og trenger innsprøytning av
ny kapital. Flere hundre arbeidsplasser er i fare. Staten
er fortsatt en betydelig eier i bedriften, og har hovedansvaret
for dens videre skjebne.

Hva vil statsråden gjøre?»

 Jeg vil takke statsråden for svaret.

Jeg er selvfølgelig klar over hva
Stortinget har sagt, og hvilke ønsker Stortinget
har hatt for nedsalget av Raufoss ASA, men jeg er i likhet med statsråden også opptatt av
hva som nå skjer for å få et langsiktig
grunnlag for den videre driften. Jeg tolker det statsråden
sa til slutt om miljøforpliktelsene, positivt. Jeg vil
spørre statsråden om han nå ser noe grunnlag
for å rydde unna de miljøforpliktelsene
som ligger på Raufoss ASA for nettopp å gjøre
et nedsalg av bedriften enklere. Det er det ene. Det andre jeg
gjerne vil utfordre statsråden på,
og som kan bidra til det han selv sa om å få et
langsiktig grunnlag for videre drift, ikke bare
for denne bedriften, men for hele Raufoss–Gjøvik-området,
er det å ta et initiativ til å støtte
et innovasjonsselskap som kan bidra til å øke
utviklingen i området.

 Jeg takker igjen for svaret.

Jeg registrerer at statsråden ikke
har noen kommentarer til et statlig initiativ
til å få laget et innovasjonsselskap i området.
Det synes jeg er noe defensivt. Jeg har lyst til å si at
det nå er veldig mange i dette området som venter
på gode, offensive svar fra statsråden og Regjeringen.
De ansatte og deres familier er svært utrygge.
Jeg mener at staten, som er en stor aksjonær
i Raufoss ASA, har et spesielt ansvar for å vise
veg med hensyn til hvordan denne bedriften kan reddes, og hvordan
dette samfunnet kan se framtiden noe lysere i møte.
Så jeg utfordrer igjen statsråden på dette
med innovasjonsselskapet, men også på at
staten bidrar til å rydde unna de miljøforpliktelsene
som ligger der, nettopp for å gjøre
et salg av bedriften enklere, og at man kommer fram til en noe mer offensiv
politikk for dette området, for det forventes.

