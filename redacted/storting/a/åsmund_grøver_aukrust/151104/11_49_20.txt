 Jeg vil takke statsråden for mange fornuftige tanker, og hun viser jo til hvor alvorlig dette er. Det skal være en selvfølge for Norge at vi ikke skal bli dømt for å ha ulovlig dårlig luft.


Så synes jeg det er bra at hun skryter av at det skal innføres lavutslippssoner. Det var et forslag som kom fra Stortinget som hennes egne regjeringskolleger i Fremskrittspartiet stemte imot, så vi ser fram til at regjeringen jobber videre med det.


Så viser man også til at det er mindre biltrafikk i bl.a. Oslo i dag. Vi ser bl.a. bilder fra hvordan det var på Karl Johan tidligere, hvor det kjørte biler overalt. Gjennom Folketeaterpassasjen på Youngstorget var det tidligere biltrafikk, som har blitt fjernet. Det har jo ikke blitt gjort av seg selv; det har blitt gjort fordi noen har foreslått det.


Statsråden uttalte seg veldig positivt til det som Oslo kommune nå er i ferd med å gjøre, og sa at hun støttet det. Det var så oppsiktsvekkende at Arne Strand ga henne terningkast 6. Det fikk henne til å trekke det tilbake.


Mitt spørsmål går igjen til ministeren: Støtter hun det som nå er et forslag fra det nye byrådet om å gjøre indre by bilfri, eller er hun enig med Siv Jensen i at dette er et «dårlig mareritt» for det norske folk?


