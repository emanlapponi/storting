 Jeg velger da å tolke statsråden positivt. Og jeg velger å tolke henne dit hen at hun egentlig er positiv til at det tas lokale initiativ rundt omkring i kommunene våre, at hun tar avstand fra den tonen som har blitt ført i dette hus, hvor lederen av samferdselskomiteen på Stortinget mener at dette er å opprette en «Berlin-mur», hvor finansministeren sier at nå vil det norske folk komme til å ta igjen mot norske politikere, og at dette er et «dårlig mareritt» som de har våknet opp i – at hun tar avstand fra den tonen og er opptatt av å finne praktiske løsninger, helt i tråd med hva det nye byrådet i Oslo også ønsker å gjøre, å finne praktiske løsninger bl.a. med handelsnæringen.


Jeg velger derfor å avslutte mitt spørsmål om hun støtter det eller ikke, jeg går til et litt mer åpent spørsmål til slutt. Luftkvalitet er jo et kjempeproblem. Vi snakker om at 1 500 mennesker får et forkortet liv hvert eneste år. Helseministeren burde jo bejublet alle lokale initiativ som kommer. Foreløpig har det vært stille fra ham. Mitt spørsmål til klima- og miljøministeren er derfor: Hvilke strakstiltak mener hun er nødvendig, og vil hun ta initiativ til å forbedre luftkvaliteten, så vi ikke skal ha en situasjon hvor det er farlig for mange mennesker å gå på gaten?


