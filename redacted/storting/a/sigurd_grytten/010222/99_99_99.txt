(ordfører for saken): 

Universitets- og høyskolesektorens kjøp av varer og tjenester i 1998 var på 2,1 milliarder kr eller ca. 25 pst. av virksomhetenes totale driftsutgifter. Riksrevisjonens undersøkelse omhandler derfor et viktig område i forhold til en mer effektiv ressursutnyttelse innenfor denne sektoren. Undersøkelsen omfatter fire universitet og 34 høyskoler.




Undersøkelsen viser at så mye som 74 pst. av virksomhetene ikke har utarbeidet mål for innkjøpsfunksjonen. Av de virksomhetene som hadde satt seg mål, var det kun to virksomheter som kunne vise til konkrete mål for besparelser.




Undersøkelsen viser videre at kun 42 pst. av virksomhetene ikke hadde skriftlige rutiner for tildeling av innkjøpsfullmakter. Et flertall av virksomhetene hadde heller ikke utarbeidet rutiner for bestilling og leveransekontroll, mens 48 pst. ikke har skriftlige rutiner for kontroll av faktura mot levering.




Undersøkelsen viser også at virksomhetene i for liten grad har utnyttet konkurransen i markedet for å presse kostnadene til kjøp av varer og tjenester.




Et positivt trekk er at de fleste av de større virksomhetene i undersøkelsen hadde etablert innkjøpssamarbeid. Dette gjelder imidlertid kun et fåtall av de mindre virksomhetene. 




Komiteen mener at virksomhetene kunne ha spart betydelige beløp dersom rutinene hadde vært bedre, da undersøkelsen avdekket klare svakheter i virksomhetenes retningslinjer og rutiner knyttet til innkjøpsvirksomheten. Det er grunn til å tro at disse forholdene nå vil bli rettet opp. 




Jeg vil her også vise til at det er enighet mellom departementet og Riksrevisjonen om at det er svakheter i innkjøpsvirksomheten i universitets- og høyskolesektoren, og at en effektiv og velfungerende innkjøpsfunksjon er viktig for å utnytte ressursene i sektoren best mulig. 




Regjeringens vektlegging av fornyelsen av offentlig sektor er et ytterligere signal om en bedre ressursutnyttelse i offentlig sektor. 




Departementet innrømmer også at det vil kreves en betydelig innsats for å rette opp de svakheter som undersøkelsen har avdekket. Komiteen merker seg at departementet vil vurdere hvilke ytterligere tiltak som vil være nødvendig for å rette opp de forhold som er avdekket. 




Komiteen forutsetter derfor at departementet følger opp de svakheter som Riksrevisjonen har avdekket i sin undersøkelse av innkjøpsvirksomheten i universitets- og høyskolesektoren, og at departementet nå ser til at innkjøpsrutinene bedres. 




Komiteens innstilling er enstemmig. 




