 Å bidra til en bærekraftig
utvikling er noe av det viktigste vi kan jobbe
for også innenfor transportsektoren.
Flere steder i landet er det små og store prosjekter som
bidrar til en mer miljøvennlig transportsektor,
og jeg tror det er veldig viktig å løfte fram
disse og få til en forsterket satsing på dem, slik
at vi får hevet transportsektorens bidrag til en bærekraftig
utvikling.

Jeg har lyst til å trekke fram miljøprosjektet
biogassbusser i Fredrikstad. I mangel av naturgass på Østlandet satte
man i Fredrikstad i gang et prosjekt der ønsket
var å benytte biogass fra et avløpsrenseanlegg
til drivstoff. I dag er det fire biogassbusser i drift
i Fredrikstad, og de ønsker å utvide
til tolv.

Fordelene med biogass er betydelige. Det har også vært
nevnt her tidligere i debatten. Biogass er pr. i dag den mest miljøvennlige
gass til bruk i busser, lastebiler og privatbiler. Det er en ren,
forurensningsfri og fornybar gass. Reduksjonspotensialet for NO

x

,
partikler og støy er betydelig. Spesifikke utslipp er allerede
lavere enn framtidige krav. Støynivået er redusert
med nesten det halve for det menneskelige øret, og det
er veldig positivt for nærmiljøet, holdeplasser
og boliggater med lav fart.

Biogassmotorer er kommersielt tilgjengelige.
Sjåførene opplever tilnærmet like
kjøreegenskaper på dieselmotorer og gassmotorer.
Bruk av gass i busser og tyngre kjøretøyer
fører til vesentlige reduksjoner i utslipp, som sagt. Disse
lokale utslippene representerer en ulempe for samfunnet
gjennom sykefravær, redusert arbeidsproduktivitet og behandlingskostnader
i helsevesenet.

Det er viktig at Regjeringen følger
opp SFTs krav om at en viss andel av drivstoffet som selges, skal være
biodrivstoff. I tillegg må vi vurdere å videreutvikle
investeringsstøtten, slik at biogass på lik linje
med naturgass kan erstatte diesel som drivstoff. Andre
virkemidler kan være fortsatt fritak for CO

2

-avgift
og autodieselavgift.

Biogassbussene veier på grunn av gassmotoren
mer enn ordinære dieselbusser. Det gjør at vektårsavgiften
blir høyere for disse bussene enn for andre busser.
I forbindelse med Regjeringens varslede omlegging av avgiftssystemet
i mer miljøvennlig retning vil det være
naturlig å vurdere en omlegging også av
dette.

Biogassprosjektet i Fredrikstad
er et miljøvennlig prosjekt, som kan tjene som forbilde
slik at andre deler av landet også kan
sette i gang slike tiltak. Vi ønsker å støtte opp
om dette prosjektet og bidra til at det utvikler seg videre i positiv
retning.

Et annet viktig mål for å bidra
til en bærekraftig utvikling innenfor
transportsektoren er å sørge for en forsterket utbygging
av jernbanen og kollektivtrafikken. Regjeringen har satt seg høye
mål i så måte ved å satse
1 milliard kr mer pr. år, som det står i Soria
Moria-erklæringen. I tillegg utredes nå muligheten
for høyhastighetsbane, som andre har vært inne
på her i dag. Det vil kunne gi interessante perspektiver
for en bærekraftig utvikling innenfor transportsektoren,
så denne utredningen ser vi fram til med spenning. En sterkere
satsing på jernbanen hvert år har vi stor tro
på.

