 Representanten Sanner fra Høyre sier i sin interpellasjon at det er nødvendig å redusere veksten i økonomien, øke vekstevnen og åpne for nye løsninger, slik at vi kan få mer ut av velferdskronene. Han etterspør Regjeringens strategi og forslag for å få dette til. 




Høyre stilte det samme spørsmålet i trontaledebatten tidligere i høst og kritiserte Regjeringen for å være visjonsløse og lite nytenkende. Svaret Høyre selv kom med i den debatten, var alt annet enn visjonært og nytenkende, nemlig privatisering av offentlig sektor, skattelette og en massiv satsing på OPS for utbygging av veier og jernbane. 




Selv om Høyre nå ønsker å se framover, husker jeg tilbake til disse tider i fjor da vi hadde en tverrpolitisk forståelse av finanskrisen og dens alvor i forhold til kollapsen i finansmarkedene, svikten i oppdrag spesielt i bygg- og anleggsbransjen og faren for stor arbeidsledighet. I den dramatiske situasjonen vi var i da, og har vært i det siste året, har det vært riktig å legge finanspolitikken kraftig om i ekspansiv retning. Det var en betydelig fare for at også norsk økonomi skulle gå inn i en alvorlig konjunkturnedgang. Det mente også opposisjonen og Høyre da. Refrenget i julevisene fra opposisjonen i fjor på denne tiden var entydige i forhold til statsbudsjettet som var lagt fram – og senere også i forhold til tiltakspakken som ble lagt fram i januar: Tiltakene Regjeringen satte inn, var for små og kom for sent! 




Ved behandlingen av 2009-budsjettet i fjor høst var Høyres alternative forslag basert på samme strukturelle, oljekorrigerte budsjettunderskudd som Regjeringens forslag. I forbindelse med tiltakspakken i januar i år ønsket partiet å øke rammen med om lag 5 milliarder kr i forhold til Regjeringens forslag. Og i revidert nasjonalbudsjett 2009 – altså for under et halvt år siden – foreslo Høyre å øke bruken av oljeinntekter med ytterligere 6,2 milliarder kr. Nå er Høyre tilsynelatende bekymret for oljepengebruken. 




Det er viktig å holde fast ved den felles kriseforståelsen også i tiden framover. Finanskrisen er ikke avblåst! Selv om situasjonen ser bedre ut i Norge enn den gjør i mange andre land, og utsiktene for norsk økonomi i 2010 ser bedre ut enn det som er lagt til grunn tidligere, er usikkerheten stor. Arbeidsledigheten forventes å øke neste år, og lav vekst og økende ledighet er grunnen til at Regjeringen har lagt opp til et svakt ekspansivt budsjett for 2010. 




Handlingsregelen skal sikre en forsvarlig bruk av oljeinntektene. Det betyr ikke at vi hvert enkelt år skal bruke nøyaktig 4 pst. Tvert imot er det helt siden handlingsregelen ble laget, sagt at oljeinntektene skal brukes for å jevne ut svingningene i økonomien. Det er dette Regjeringen har gjort de siste årene og foreslår å gjøre også for neste år. 




Bruken av oljeinntekter er nå kommet opp på et meget høyt nivå. Regjeringen har derfor varslet at av hensyn til bl.a. konkurranseutsatt sektor, utviklingen av velferdstjenestene våre og behovet for en bærekraftig utvikling må budsjettene framover bringes tilbake til 4 pst.-banen etter hvert som utsiktene bedres og veksten i norsk økonomi tar seg opp. 




Regjeringen har i sitt budsjettforslag kommet med flere gode forslag til å stimulere til vekst i økonomien og få mer velferd ut av hver krone neste år. Regjeringen har prioritert jobb nr. 1, nemlig å holde folk i arbeid. Satsing på utbygging av vei og jernbane, økte overføringer til kommunene, rentekompensasjonsordning for skolebygg og svømmehaller, investeringstilskudd til flere nye sykehjemsplasser og omsorgsboliger – for å nevne noe – skal bidra til at vi holder folk i arbeid, men selvsagt også til å fornye og forsterke velferdstilbudene til innbyggerne ute i kommunene. 




Regjeringen mener at det offentliges ansvar og rolle innenfor de sentrale velferdsoppgavene som helse, omsorg og utdanning skal styrkes, ikke reduseres. Det følges aktivt opp i budsjettforslaget for 2010 med forslag om kvalitetsheving og økt omfang av brede fellesskapsløsninger – gode forslag som Høyre er velkommen til å støtte. 




Høyre har i Nasjonal transportplan som ble vedtatt i juni i år, gått inn for en massiv satsing på OPS-prosjekter på vei og jernbane. De første OPS-prosjektene ble igangsatt av Stoltenberg I-regjeringen i 2001. Disse prosjektene er nå evaluert for å se om effekten av OPS fører til raskere, mer forutsigbar og sammenhengende utbygging av veiene. Resultatet av evalueringen var at gjennomføringen er raskere, men det er som å bygge ut på avbetaling; det er ikke billigere. Når Høyre nå satser massivt på dette, får de veiene nå, men de etterlater regningen til våre barn. Regjeringens svar er prosjektfinansiering. Jernbaneprosjektet Oslo–Ski er prioritert på egen post i budsjettet for å sikre framdrift og forutsigbar finansiering for hele prosjektet. Jeg inviterer Høyre til å tenke nytt i forhold til sine OPS-løsninger og støtte Regjeringen når det gjelder dette og andre gode forslag som ligger i budsjettet, av hensyn til velferden også for våre barn. 




