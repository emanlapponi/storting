 

(ordfører for saken):

 I proposisjonen foreslås det at Stortinget gjør vedtak om «samtykke til godkjenning av EØS-komiteens beslutning nr. 82/2005 av 10. juni 2005 om innlemmelse i EØS-avtalen av europaparlaments- og rådsforordning (EF) nr. 881/2004 om opprettelse av et europeisk jernbanebyrå (ERA)».




Formålet med opprettelsen av ERA er å sikre at kommisjonen og medlemsstatene har tilgjengelig nødvendig ekspertise og støtte på det jernbanetekniske og sikkerhetsfaglige området. Opprettelsen av byrået vil gjøre det mulig å vurdere målene om sikkerhet og samtrafikkevne for det europeiske jernbanenettet i fellesskap og med høy grad av sakkunnskap, og på den måten bidra til å revitalisere jernbanesektoren.




ERA kan gi anbefalinger og avgi uttalelser til kommisjonen og bistå med teknisk-faglig støtte på sikkerhets- og samtrafikkområdet, men det skal ikke gis myndighet til å vedta regelverk.




Deltakelse i ERA vil gi Norge en ny arena for innflytelse i internasjonalt jernbanesikkerhetsarbeid og adgang til økt informasjon og erfaring fra andre europeiske land om jernbanesikkerhet og samtrafikk. At norske eksperter også kan ansettes i ERA, antas å gi positive effekter for det norske jernbanemiljøet.




Norges bidrag utgjør om lag 273 000 euro, eller om lag 2,3 mill. kr, årlig, justert i forhold til andel av EFTA-budsjettet og aktuell valutakurs.




Komiteen vil framheve formålet med opprettelsen av et europeisk jernbanebyrå. Som sagt vil opprettelsen av ERA og deltakelsen i dette gi norske jernbaneinteresser muligheter for deltakelse i et større jernbanefaglig miljø og innflytelse på videreutviklingen av felles internasjonalt regelverk. Det vil også kunne bidra til en nødvendig revitalisering av jernbanesektoren i Norge og Europa gjennom bl.a. økt samtrafikkevne, og til at viktige målsettinger for nasjonal transportpolitikk kan oppfylles.




Komiteen viser til at Samferdselsdepartementet og Utenriksdepartementet tilrår at Norge godkjenner beslutningen i EØS-komiteen nr. 82/2005 av 10. juni 2005.




Jeg har ellers ingen merknader, viser til proposisjonen og rår Stortinget til å gjøre slikt vedtak:







«Stortinget samtykker i godkjenning av EØS-komiteens beslutning nr. 82/2005 av 10. juni 2005 om innlemmelse i EØS-avtalen av europaparlaments- og rådsforordning (EF) nr. 881/2004 om opprettelse av et europeisk jernbanebyrå (ERA).»




