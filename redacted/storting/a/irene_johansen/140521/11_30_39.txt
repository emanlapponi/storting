 Mye av diskusjonen rundt NTP i fjor gikk på at alle partier for så vidt ønsket en mer helhetlig utbygging og en raskere framdrift i både veiprosjektene og jernbaneprosjektene.


I den vedtatte NTP-en står det bl.a. om utbygging av intercitytriangelet at innen utgangen av 2024 skal et sammenhengende dobbeltspor fra Oslo til Tønsberg, Hamar og Seut/Fredrikstad være ferdigstilt.


Videre står det at Jernbaneverket vil få i oppdrag å lage en utbyggingsstrategi for intercityutbyggingen som er forankret i stortingsbehandlingen av Nasjonal transportplan 2014–2023. I strategien skal utbyggingsrekkefølge og framdriftsplan fastsettes slik at strekninger med størst nytte realiseres først, samtidig som hensynet til effektiv planlegging og kostnadseffektiv utbygging blir ivaretatt.


Vi vet at Høyre foreslo full utbygging av intercity så raskt som mulig og senest innen 2030 – Fremskrittspartiet foreslo innen 2025. Kan ministeren si noe om framdriften i arbeidet med en slik utbyggingsstrategi, og om det vil framskynde utbyggingen av intercity, i tråd med det Høyre og Fremskrittspartiet foreslo?


