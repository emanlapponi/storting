 Jeg vil innledningsvis si at jeg synes interpellanten reiser et viktig og aktuelt tema til debatt. Samtidig kan jeg ikke la være å undres over den store iver den forrige regjeringens medlemmer har vist fra første dag i opposisjon i forhold til å etterspørre resultater fra Stoltenberg-regjeringen, på alle områder de selv ikke fikk gjort så mye.




Landet vårt har en lang kystlinje, vakker natur og store naturrikdommer. Disse naturgitte forutsetningene benytter vi aktivt. Oljeutvinning, fiskeri, skipsfart og turisme er helt sentrale deler av livsgrunnlaget vårt. Sjøtransport er viktig for Norge, og det er en miljøvennlig transportform. Vi vet at transportsektoren står for 30 pst. av klimagassutslippene. Det er derfor viktig for Regjeringen å legge til rette for at en større del av godstransporten skal foregå til sjøs og på bane. Det er vi i gang med. Jeg sier dette for å understreke hvor viktig det er å prioritere både forebyggende sjøsikkerhet og oljevernberedskap. Vårt livsgrunnlag og vår livskvalitet er avhengig av at vi prioriterer begge deler for å forebygge mot ulykker i skipsfarten og eventuelle oljeutslipp, og for å være i stand til å rydde opp hvis ulykken er ute.




Vår regjering og stortingsflertallet fra Arbeiderpartiet, SV og Senterpartiet har i mange saker vist at vi er svært opptatt av miljø. Slik er det også med oljevernberedskapen. I Soria Moria-erklæringen, som Stortinget vil være kjent med som Regjeringens aktivt benyttede arbeidsredskap, står det:







«Oljevernberedskapen må styrkes, og vi må gjøre mer for å unngå at uhell oppstår og får katastrofale følger.»




Dette er Regjeringen allerede godt i gang med å følge opp, som mye annet i Soria Moria-erklæringen. Regjeringen har varslet økt bevilgning til oljevernberedskap i revidert nasjonalbudsjett, nærmere bestemt 29 mill. kr til reetablering av hoveddepot på Fedje. Regjeringen vår vil dermed ha styrket oljevernberedskapen med ca. 50 mill. kr siden den overtok.




Og når vi først er i den mye omtalte øykommunen Fedje: Jeg synes Brendes fokus på oljevern er svært positivt, og overraskende offensivt, ettersom interpellanten Brende sikkert husker at regjeringen Bondevik, en regjering Brende var medlem av, i januar 2005 la fram St.meld. nr. 14 om sjøsikkerhet og oljevernberedskap og slik sett hadde både innsikt og anledning til å bevilge langt mer enn de 11 mill. kr som regjeringen Bondevik bevilget for 2006 for å styrke oljevernberedskapen. I tillegg var det regjeringen Bondevik som foreslo omgjøringen av hoveddepotet på Fedje til mellomdepot, som regjeringen Stoltenberg nå foreslår å reetablere til hoveddepot. Jeg håper og tror at Brende og Høyre likevel vil følge regjeringspartiene når forslaget om nytt hoveddepot på Fedje behandles i Stortinget.




I arbeidet med forebyggende sjøsikkerhet er det viktig å styrke slepebåtkapasiteten der det er behov for det. I Soria Moria-erklæringen skriver vi at Regjeringen vil «sikre en god slepebåtkapasitet med rask responstid langs hele kysten». Nord-Norge har fått styrket slepebåtberedskapen etter statlig initiativ. Mye tyder på at Sørlandet bør vurderes i neste omgang. Tilgang på slepebåter med tilstrekkelig kapasitet kan være avgjørende viktig for å unngå at motorstopp eller en annen situasjon i farleden fører til en stor katastrofe.




Det aller viktigste bidraget vårt er tiltak som kan hindre ulykker. God slepebåtkapasitet er et slikt tiltak.




Seilingsleder langt fra land er også et godt forebyggende tiltak, fordi en aksjon får lengre responstid dersom ulykken er ute. Regjeringen har fått tilslutning fra IMO om seilingsleder mye lenger fra land på strekningen Vardø–Røst. Som fiskeri- og kystministeren har redegjort for, vurderes det nå å etablere seilingsleder på Vestlandet og Sørlandet.




Det såkalte AIS-systemet var på plass i 2005, et system som automatisk identifiserer skip. Dette har gitt en betydelig styrking av kystberedskapen, og Kystverket og trafikksentralene en langt bedre oversikt over tilgjengelige slepebåtressurser.




Interpellanten legger stor vekt på petroleumsvirksomhet på norsk sektor i Barentshavet, framtidig oljeutvinning i russiske havområder og i Nordvest-Russland og økende skipstrafikk langs kysten vår. Med den nye trafikksentralen for Nord-Norge, som åpnet i Vardø i år, er overvåkningen av bl.a. oljetransporten i nord styrket.




Vi gjør framskritt både når det gjelder forebyggende sjøsikkerhet og oljevernberedskap. Denne regjeringen har ambisjoner om å styrke dette feltet ytterligere, i tråd med Soria Moria-erklæringen. Det er vel interpellanten fornøyd med?




