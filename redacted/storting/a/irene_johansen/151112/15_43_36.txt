 (ordfører for saken): Proposisjonen omhandler både forslag til lov om fastsettelse av referanserenter og enkelte forslag til lov om endringer i finanslovgivningen, og jeg skal kort omtale noen av forslagene.


Konkret foreslås det nye lovregler om fastsettelse av såkalte referanserenter, så som Nibor, inntatt i en egen lov om fastsettelse av referanserenter. Lovforslaget har til hensikt å bringe fastsettelsen av norske referanserenter under offentlig regulering og tilsyn. Forslaget vil i dag i praksis omfatte ett rammeverk – Nibor. Forslaget innebærer at et offentligrettslig rammeverk for referanserenter vil sikre et klart rettslig grunnlag for offentlig inngripen dersom dagens praktisering ikke fungerer tilfredsstillende.


Det fremmes også forslag til endringer i verdipapirhandelloven om at departementet gis hjemmel i verdipapirhandelloven til å fastsette nærmere regler om tillegg til prospekt i forskrift.


Det foreslås at bestemmelsen i verdipapirfondloven § 6-11 oppheves. Bestemmelsen regulerer forvaltningsselskapets adgang til å låne ut finansielle instrumenter på vegne av verdipapirfondet. Departementet foreslår at bestemmelsen erstattes av en hjemmel til å gi regler i forskrift om bruk av teknikker for porteføljeforvaltning. Departementet foreslår også en endring i verdipapirfondloven § 6-10, slik at forvaltningsselskapet på vegne av verdipapirfondet kan stille fondets midler som sikkerhet for kontrakter som inngås for å oppnå en effektiv porteføljeforvaltning.


Formålet med endringene er å bidra til at regelverket for utlån av finansielle instrumenter innrettes i samsvar med lånemarkedet, slik det fungerer i praksis, og at det blir i tråd med utviklingen i EØS-området.


I proposisjonen foreslås det en ny bestemmelse i verdipapirfondloven § 6-7 om verdipapirfonds adgang til å kombinere ulike plasseringer overfor én utsteder. Forslaget gjennomfører EØS-regler som tilsvarer UCITS-direktivet, europaparlaments- og rådsdirektiv 2009/65/EF, art. 52(5) annet ledd, i norsk rett.


Det fremmes også forslag til endringer i finanstilsynsloven § 9 om utlikning av Finanstilsynets utgifter. Forslaget innebærer en forenklet ordning for utlikningen, hvor graden av skjønn blir mindre og reglene for utligningen i større grad fastsettes i lov og forskrift. Det foreslås å videreføre hovedprinsippet om utlikning av tilsynets utgifter på de institusjonene som er underlagt tilsyn, etter omfanget av tilsynsarbeidet. Departementet foreslår også å oppheve den gjeldende bestemmelsen om at tilsynets forslag til utlikning må godkjennes av departementet. I forslaget legges det opp til at departementet i forskrift gis hjemmel til å fastsette mer detaljerte regler om fordeling av utgiftene innenfor hver gruppe. Forslaget innebærer også endring i reglene om hvem utgiftene til tilsyn med adferdsreglene i verdipapirmarkedet skal fordeles på, samt regler om fordeling av utgifter knyttet til det generelle arbeidet med infrastruktur i verdipapirmarkedet.


Finansdepartementet legger fram forslag om innføring av en hjemmel i den nye finansforetaksloven som innebærer at departementet kan gi forskrift om plikt for finansforetak om å lenke til prisopplysninger i nettbaserte prisportaler.


Det foreslås enkelte endringer i finansforetaksloven kapittel 21 mv., forslag om gjennomføring av forordning 248/2014 om grensekryssende betalinger i euro og forslag om enkelte andre mindre opprettinger og endringer i flere andre lover.


Det er en enstemmig innstilling fra finanskomiteen som tilrår at Stortinget slutter seg til forslaget.


