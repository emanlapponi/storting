 Jeg vil, som flere før meg, benytte anledningen til å takke forslagsstillerne for å sette dette viktige temaet på dagsordenen – selv om man nesten kan kalle det en nattorden.


Å få en lovgivning som sikrer at disse syntetiske cannabinoidene og syntetiske opioidene kommer inn under narkotikalovgivningen, vil være et viktig tiltak for å bekjempe den økende bruken av disse stoffene og dermed alle de skadevirkningene bruken medfører.


For kort tid siden deltok jeg på en konferanse i regi av SIRUS. Hovedtemaet var «Hva vet vi om cannabis?» Der fikk vi vite at bruken av cannabis har gått ned de siste årene, spesielt hos de unge. Innlederne mente at dette var et resultat av flere forhold, bl.a. at folk flest har fått mer kunnskap om de alvorlige helseskadene cannabis gir. Imidlertid ser vi en dramatisk økning i bruken av de syntetiske cannabinoidene. Salget har tatt helt av på Internett. Disse rusmidlene, også markedsført som «Legal Highs», ble solgt på hele 693 nettsteder i januar i år, mot 314 i januar i fjor – altså mer enn en fordobling på ett år.


Stadig flere og nye typer stoffer kommer på markedet. Markedet er uoversiktlig, og innholdet i disse produktene er ofte en godt bevart hemmelighet. Det er skremmende hvor lite vi egentlig vet om hva slags stoffer som er i de ulike produktene, og ikke minst virkingene av disse stoffene. Det vi imidlertid vet, er at stoffene kan gi overdoser fordi effekten øker proporsjonalt med inntaket, i motsetning til eksempelvis marihuana. Det er rapportert om alvorlige bivirkninger som hjerteinfarkt helt ned i 17-årsalder. Det er òg rapportert om psykoser med selvskading, ulykker og dødsfall.


Når vi vet hvor farlige disse stoffene er, er det skremmende å høre hvor uskyldig de ungdommene som bestiller dette på nett, tror stoffene er. Brukerne er mest opptatt av fordelene med bruken framfor av skadevirkningene. Fordelene ungdommene lister opp, er alt fra at det er billig, at det er lett tilgjengelig, at det er lovlig, at det har leveringsgaranti, at virkningen er sterk – faktisk to til tre hundre ganger mer enn vanlig hasj – at stoffene går raskt ut av kroppen, og at de ikke oppdages i urinprøver.


Dersom vi ikke får gjort noe med holdningene til bruk av disse stoffene, er jeg redd vi framover både vil se flere brukere, yngre brukere, et økt behandlingsbehov og en økt bruk av andre rusmidler. En slik utvikling må vi gjøre alt vi kan for å forhindre. Et lovverk som medfører at disse syntetiske stoffene kommer inn under narkotikalovgivningen, er som sagt viktig, både fordi det gir en signaleffekt, og fordi det bl.a. gjør politiets arbeid med å bekjempe både salg, kjøp og bruk mye lettere.


Men en slik lovendring vil ikke være tilstrekkelig alene. Vi må i tillegg få mer kunnskap om stoffene og om de helseskadelige og sosiale skadevirkningene. Videre må vi bli mye flinkere til å få denne viktige kunnskapen ut – ut til ungdommene, ut til foreldrene og ut til folk flest for å forebygge at folk lar seg friste til å ruse seg på disse rusmidlene. Arbeidet må altså intensiveres. Min mening er at først da vil vi ha muligheter til å lykkes i å bekjempe bruken av disse syntetiske cannabinoidene.


