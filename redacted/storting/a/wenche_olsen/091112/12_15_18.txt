 Jeg er enig med representanten Dåvøy i at det er viktig å bygge ut sykehjem og omsorgsplasser, og jeg er glad for at det er bred politisk enighet om at det er en prioritert oppgave. Derfor synes jeg det kanskje var litt unødvendig av Kristelig Folkeparti å forsøke å skape et inntrykk av at det ikke satses stort på utbygging av heldøgns omsorgsplasser. Men det var godt å høre hvor raskt representanten Dåvøy ble beroliget. 




Når Regjeringen nå legger opp til å bygge 2 500 nye omsorgsplasser i 2010, er det en stor satsing, og jeg er sikker på at kommunene vil følge opp. Jeg synes også det er bra at Regjeringen sier at søknadsinngangen vil bli fulgt nøye, og Regjeringen vil løpende gjøre en vurdering av rammen som er gitt for ordningen og innfasingen av denne. Med andre ord: Er det behov for mer, vil antallet økes. 




Det som jo er ekstra bra, er at Regjeringen ikke bare legger opp til en stor utbygging, men den har også bygd opp en kommuneøkonomi som setter kommunene i stand til å bemanne omsorgsplassene. Regjeringens politiske plattform slår fast målet om at alle som trenger sykehjemsplass eller heldøgns omsorgsplass, skal få det innen 2015, og det står selvfølgelig fast. 




Det er ganske utrolig å høre representanten Dåvøy kritisere den store satsingen vi nå har, når hun selv satt i en regjering som sultefôret kommunene og slett ikke inviterte til en storsatsing på utbygging av kommunale helsetjenester. Den sultefôringen bidro til en stagnasjon i kommunene. Den er nå i ferd med å snu, og det har vært en større utbygging i helsesektoren enn vi noen gang har sett. 




Det er også interessant å høre Høyres store vilje til å øke nå. Men så vidt jeg vet, har de ikke lagt inn noe mer midler i sine budsjettforslag, og jeg vet heller ikke hvor mye penger de egentlig har, ettersom de synes skattelette er viktigst. 




I min hjemkommune Halden har vi nytt godt av de tilskuddene Stoltenberg-regjeringen har gitt, og vi har bygd både sykehjem for demente og omsorgsboliger til flere forskjellige grupper brukere. Det nybygde sykehjemmet har gitt 43 plasser for demente, men ikke minst et godt dagtilbud for hjemmeboende demente. Uten tilskuddsordning og en økning i kommuneøkonomien ville det ikke vært mulig. Det framkommer fra Husbanken at det i løpet av 2009 vil bli gitt tilsagn til ca. 2 200 enheter. Ved utgangen av juni var hovedtyngden av disse sykehjemsplasser. Langt de fleste av sykehjemsplassene var til demente, som jo er et prioritert område. Det viser at vi har kommuner som følger opp nasjonale føringer. 




At Regjeringen nå legger opp til at kommunene kan få tilskudd til både sykehjem og omsorgsplasser, gir den enkelte kommune en mulighet til å vurdere hva kommunen har behov for. 




Omsorgsboliger har etter hvert blitt et begrep som brukes forskjellig, men det Regjeringen beskriver, er heldøgns omsorgsplasser. Det er mange brukere som ønsker å bruke de mulighetene som en omsorgsbolig gir, til å få en egen leilighet, men samtidig ønsker de tryggheten ved at det er noen der når de har behov for det. Det er viktig å ta vare på den muligheten. 




Vi i Arbeiderpartiet er opptatt av at folk skal ha valgmuligheter og tilrettelagte tilbud for den enkelte, samtidig som det er viktig at når pleiebehovet blir endret slik at omsorgsbolig ikke lenger er et alternativ, er det mulighet for å få en sykehjemsplass. 




Brukerne av sykehjem og omsorgsboliger bor ute i kommunene, og de får sine tjenester fra kommunene. Derfor synes jeg det er riktig at kommunene, som kjenner behovet, har mulighet til å søke tilskudd om forskjellige plasser. Samtidig er det viktig å ha med seg at mange ønsker å bo hjemme og få hjemmebaserte tjenester. Det må vi også ivareta. Vi ser nå at ny teknologi framover vil gi flere som ønsker det, mulighet til å bo lenger hjemme. 




Nå er det jo ikke bare plassene som skal bygges. De skal jo ha bemanning og gode tilbud. Derfor må vi gå et steg av gangen og bygge ut i et tempo som kommunene kan følge. Derfor er det viktig å ha en god dialog med kommunene, som er de som eier og driver sykehjem og omsorgsplasser i dette landet. 




