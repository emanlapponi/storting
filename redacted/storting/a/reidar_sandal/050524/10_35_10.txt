Arbeidarpartiet ønskjer best moglege velferdstenester for innbyggjarane. Det er vår politikk at vi skal fornye og forbetre offentlege tenester. Vi vil bruke mindre ressursar til administrasjon og meir midlar til tenester og velferd. Det vil definitivt gi innbyggjarane ein tryggare og enklare kvardag.




Regjeringa har eit einsidig fokus på konkurranseutsetjing og privatisering for å effektivisere kommunesektoren. Eg meiner at søkjelyset bør setjast på kvalitetsutvikling, nye samarbeidsrelasjonar, kompetanseutnytting og produktivitetsforbetringar gjennom aktiv medverknad frå dei tilsette. Det er etter mitt syn ein føresetnad for å lukkast på dette området. Det er drive forsøk i fleire kommunar som har vore svært vellukka. Eg viser til forsøka i Sørum, Steinkjer og Porsgrunn, der ein har fått til auka produktivitet, betre tenester, meir tilfredse både brukarar og medarbeidarar, og der sjukefråværet er blitt vesentleg redusert og ein har fått til dels store økonomiske innsparingar. Dette er ein framtidsretta måte å drive utviklingsarbeid på. Her i huset har det vore fremja forslag om å inspirere til meir forsøk av denne typen, men eit fleirtal i Stortinget, representantane frå regjeringspartia og Framstegspartiet, har avvist ein slik kurs.




Representantar frå Høgre snakkar om at dei eldre må ha fritt brukarval. Det høyrest kanskje fint ut, men nokre av vala er faktisk viktigare enn andre. Valfridom er å kunne velje sjølv når ein vil stå opp om morgonen, om heimehjelpa skal vaske golvet eller handle i butikken. Slik valfridom vil vi i Arbeidarpartiet ha – slik valfridom som har noko å seie for dei eldre. Representantar frå Høgre snakkar ikkje om slike val. Deira frie brukarval handlar om kommunal heimehjelp eller private heimehjelpsfirma. Innhaldet i tenesta er programmert på førehand, eit standard minimumstilbod. Eg tvilar på at eldre er så opptekne av fritt brukarval, derimot tippar eg at dei har sterke synspunkt på at heimehjelpa skal ha god kvalitet. Dei legg også stor vekt på at pleiaren på sjukeheimen skal ha tid nok til omsorg. Dei siste åra har kommunane våre fått altfor lite midlar til eldreomsorg. Omsorgspersonell misser i desse dagar jobben sin, og kvaliteten blir dermed redusert. Å konkurranseutsetje eller privatisere eldreomsorga hjelper ikkje vanlege folk. Det blir ikkje betre eldreomsorg av det, iallfall ikkje for det store fleirtalet av brukarar. Dei mest velståande kan sjølvsagt kjøpe seg til eit betre tilbod. Men privatiseringa skapar dermed større forskjellar mellom folk. Slik ønskjer vi ikkje det skal vere. Vår kurs er at vi skal ha offentlege tenester, og då krevst det ein god kommuneøkonomi. Det vil vi kjempe vidare for i Stortinget.




