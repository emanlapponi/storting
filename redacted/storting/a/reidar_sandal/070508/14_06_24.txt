 I interpellasjonen sin set representanten Dagfinn Høybråten fokus på livskvalitet. Han seier at vi må fokusere meir på utviklinga av livskvalitet, og foreslår at ein kan utvikle nye indikatorar for ei god samfunnsutvikling.




I Arbeidarpartiet er vi heilt einige i at livskvalitet og ei god samfunnsutvikling er viktig. Derfor støttar vi òg gjerne at det blir lagt meir vekt på dette i samfunnsdebatten. Eg vil innleiingsvis likevel presisere at eg sluttar meg sterkt til det hovudsynspunktet som finansministeren starta innlegget sitt med, nemleg å understreke kor viktig det er at dei som har minst ressursar å hjelpe seg med i samfunnet, må ha eit trygt økonomisk fundament å stå på.




I regjeringserklæringa vår blir det m.a. slått fast at vi skal føre ein politikk som er forankra i eit levande folkestyre, ei berekraftig utvikling og eit sosialt og samfunnskritisk engasjement. Regjeringa vil byggje arbeidet sitt på fridom, fellesskap og berekraft. Dette er etter vårt syn nokre av grunnelementa i ei god samfunnsutvikling og for å betre livskvaliteten hos enkeltmenneske. Regjeringa byggjer arbeidet sitt på ideen om at alle menneske er fødde frie, unike og ukrenkjelege, og vi vil gjennom vår politikk bidra til fridom for den enkelte.




Regjeringspartia vil løyse dei store oppgåvene gjennom å satse på fellesskapsløysingane. Vi vil styrkje det offentlege sitt ansvar og det offentlege si rolle innanfor dei sentrale velferdsoppgåvene, som helse, omsorg og utdanning. Vi vil byggje miljøpolitikken vår på prinsippet om berekraftig utvikling, føre var-prinsippet og solidaritet med etterkommarane våre. Vårt mål om rettferdig fordeling gjeld dei som lever i dag, og det gjeld dei kommande generasjonane.




Representanten Høybråten stiller spørsmålet om ein kan flytte fokus frå velstandsutvikling til utvikling av livskvalitet. Eg er samd i at livskvalitet er det viktigaste, men det eine utelukkar ikkje det andre. Tvert imot er Regjeringa si satsing på auka velferdsgode sett i verk nettopp for å betre livskvaliteten for mange. Sjølv om pengar åleine ikkje er ei årsak til god livskvalitet, gir auka velferdsgode og betring av offentlege tenester så avgjort eit betre liv for mange. Det er ein forskjell for ein eldre person å få auka heimehjelpa frå ein time kvar månad til nokre timar kvar veke. Det er betring i livskvaliteten for småbarnsforeldre å kunne sende barnet sitt, det mest dyrebare ein har, til ein trygg barnehage, framfor å finne eit lappverk av ordningar med besteforeldre, naboar eller venner til å passe veslejenta, eller å ta sjansen på ei uregistrert dagmamma som ein har fått kontakt med gjennom ei annonse i avisa. Det er betring i livskvaliteten for barn og ungdom som slit med psykiske problem som angst og depresjon, å få behandling.




Nettopp for å auke livskvaliteten for mange har Regjeringa auka satsinga på velferdsgode gjennom ei sterk forbetring av økonomien i kommunane, med nær 25 milliardar kr, sidan vi tok over i 2005. Vi har auka talet på hender i omsorgsyrket, og nærmar oss snart målet om 10 000 nye omsorgsarbeidarar innan 2009. Målet om full barnehagedekning er vi òg på god veg til å nå. Vi har lagt fram ein plan for å betre tilbodet for psykisk sjuke barn og unge og innføre ein ventetidsgaranti for desse. I tillegg har vi betra mange små og store velferdstenester, som vil bidra til at mange får auka livskvalitet. Mens regjeringa Bondevik II prioriterte skattelette, har vi valt å auke skattane til dei som har mykje frå før, for å få til ei betring av livskvaliteten for dei som stiller svakast i samfunnet.




Vi er ikkje komne langt nok i arbeidet med å ta omsyn til andre faktorar i samfunnsutviklinga enn dei reint økonomiske. Det er derfor god grunn til å fokusere sterkt på livskvalitet og ikkje berre vere avhengig av økonomien til personar og nasjonar. Eg vil i den samanhengen spesielt nemne International Social Survey Programme, som driv eit viktig arbeid på dette feltet som kan vise retning for noko av den vegen vi bør gå i tida som kjem, som òg interpellanten på ein konstruktiv måte har peika på.




