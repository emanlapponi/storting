 (leiar i komiteen og ordførar for saka): Statsrekneskapen for 2008 er delt i to.
                  For det første inneheld han ein løyvingsrekneskap som viser dei samla løyvingane
                  og rekneskap for kvar post i statsbudsjettet. Ein finn der òg for utgiftspostane
                  sin del ei oversikt over overførte løyvingar frå 2007 til 2008, og overførte
                  løyvingar frå 2008 til 2009. 

Statsrekneskapen inneheld òg ein kapitalrekneskap. I han finn ein ei oversikt over
                  staten sine eigedelar. Denne delen av rekneskapen er òg omfatta av gjelda og
                  eigenkapitalen til staten. 

Meldinga inneheld dessutan ei oversikt over garantiansvar, tilsegns- og
                  forhandlingsfullmakter og ei oppgåve over aksjar som staten eig. 

Av rekneskapen til staten finn ein at dei samla inntektene i 2008 var på 1 182,6
                  milliardar kr. Utgiftene utgjorde 778,6 milliardar kr. Då er lånetransaksjonane
                  ikkje rekna med. Nettoinntekter frå petroleumsverksemda i fjor var 415,9
                  milliardar kr. Desse inntektene blei overførte til Statens pensjonsfond – Utland,
                  slik som regelverket tilseier. 

Det oljekorrigerte underskotet var på 11,8 milliardar kr. 

Så nokre poeng som knyter seg til Statens pensjonsfond. Det samla overskotet i
                  fondet i fjor var 510,6 milliardar kr. Av dette utgjorde Statens pensjonsfond –
                  Utland 505,3 milliardar kr. Samla sett blei rekneskapen over Statens pensjonsfond
                  gjort opp med eit overskot på 507,2 milliardar kr i fjor. 

Ved utgangen av fjoråret var dei bokførte verdiane i Statens pensjonsfond – Utland
                  2 279,6 milliardar kr. Det er 261,1 milliard kr meir enn ved utgangen av 2007. 

Eit aktuelt spørsmål vil gjerne vere: Kvifor opererer ein med store overskot i
                  presentasjonen av Statens pensjonsfond når 2008 har vore det dårlegaste året i
                  fondet si historie? Det er eit legitimt og etter mi oppfatning òg eit fornuftig
                  spørsmål. Til det er å seie at statsrekneskapen blir ført i samsvar med innarbeidd
                  praksis. Det inneber m.a. at endringar i verdsetjinga av formuesobjekt ikkje blir
                  rekna med som inntekt. 

Statens pensjonsfond – Utland hadde store inntekter i fjor, som eg allereie har
                  gjort greie for. 

Utgiftene utanom petroleumsverksemda blei i fjor 11,6 milliardar kr høgare enn
                  rekna med i saldert nasjonalbudsjett. Hovudforklaringane finn vi i at utgiftene
                  til folketrygda blei over 7 milliardar kr høgare enn rekna med, kompensasjonen for
                  meirverdiavgift til kommunane blei 2,2 milliardar kr høgare enn lagt til grunn,
                  tilskotet til helseføretak auka med 4,2 milliardar kr, og andre postar er
                  reduserte med netto ca. 2 milliardar kr. 

Statsrekneskapen viser at inntektene utanom petroleumsverksemda blei 36,2
                  milliardar kr høgare enn rekna med i saldert nasjonalbudsjett. Den viktigaste
                  forklaringa på dette er at skatte- og avgiftsinngangen blei 30 milliardar kr
                  høgare enn lagt til grunn. Den andre store posten som forklarar inntektsauken, er
                  utbytte av aksjar med 3,7 milliardar kr. 

Statsrekneskapen for 2008 er svært gledeleg lesing. Det viser at landet vårt har
                  ein svært solid økonomi, og det må vere eit privilegium for ein finansminister å
                  kunne presentere eit slikt dokument for Stortinget. På denne bakgrunn og på
                  bakgrunn av den kunnskapen vi har fått gjennom St.meld. nr. 3 for 2008–2009 og
                  rettebrevet frå finansministeren, datert 29. mai i år, er det ein prestasjon av
                  dei sjeldne at Framstegspartiet i innstillinga skriv: 

«Disse medlemmer er av den oppfatning at statsregnskapet for 2008 dokumenterer
                     Regjeringens manglende evne til å forvalte norske ressurser på en best mulig
                     måte.» 

Eg konstaterer at Framstegspartiet sjølvsagt er isolert med synspunktet sitt i
                  denne saka, sjølvsagt er dei det. Grunnen må vere at utsegna manglar sakleg
                  grunngjeving. 

