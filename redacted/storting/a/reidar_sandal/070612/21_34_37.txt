 

(leiar i komiteen og ordførar for saka)

: Det finst talrike eksempel på at verksemd her i landet har gitt gode resultat i 2006. Slik er det for svært mange føretak i privat sektor. Det same er biletet for statleg verksemd i fjor. Alt dette er gledeleg.




Regjeringa har lagt fram Statsrekneskapen for 2006. Den viser at det samla overskotet i statsbudsjettet og Statens pensjonsfond – Utland auka med 119,5 milliardar kr frå 2005 til 2006. Den viktigaste årsaka til dette er vesentleg auke i staten sine inntekter frå petroleumsverksemda. I 2006 var overskotet i alt vel 367 milliardar kr.




Statsrekneskapen for 2006 viser at det oljekorrigerte underskotet i fjor var 44 milliardar kr. Det er vel 13 milliardar kr lågare enn det som var lagt til grunn ved nysalderinga.




Godt over halvparten av det sistnemnde beløpet knyter seg til høgare inntekter frå skattar og avgifter. Oppjusteringa av skatte- og avgiftsinntektene kjem særleg av at inntektene frå meirverdiavgift og arbeidsgivaravgift auka kraftig på slutten av fjoråret. Den sterke veksten er ein klar illustrasjon på den høge aktiviteten i norsk økonomi.




Samla sett viser rekneskapen mindreutgifter på 2,8 milliardar kr i forhold til nysaldert budsjett. Innanfor ein del område er utgiftene vesentleg lågare enn det som var budsjettert. Eksempel på det er stønader under folketrygda og Statens Pensjonskasse. Utanom reduksjonen i dagpengar er mykje av forklaringa å finne i lågare utgifter til sjukepengar og grunn- og hjelpestønad.




Då Stortinget behandla nysaldert budsjett for 2006, blei det lagt til grunn ein reell, underliggjande vekst i utgiftene på 2 pst. Når vi no les statsrekneskapen for i fjor, kan vi konstatere at veksten er rekna til 1 pst., dvs. ei nedjustering med 1 prosentpoeng.




Dei samla skatte- og avgiftsinntektene frå Fastlands-Noreg auka med 8,6 pst. i fjor, til 562,5 milliardar kr. Aller størst var den prosentvise veksten i inntektene frå meirverdiavgift. Dei steig med i alt 12,7 pst. Andre særavgifter og tollinntekter hadde i same periode ein auke på 7 pst. På dei andre inntektspostane var veksten noko lågare.




Statsrekneskapen fortel at dei samla innbetalte skattane og avgiftene frå petroleumsverksemda og CO

2

-avgifta blei 217,3 milliardar kr i fjor.




Kapitalen i Statens pensjonsfond – Utland auka med nesten 393 milliardar kr i 2006. Han utgjorde 1 782,8 milliardar kr ved utgangen av fjoråret.




Det er all grunn til å glede seg over at økonomien her i landet er solid. Statsrekneskapen for 2006 er eit svært godt eksempel på det. Han legg grunnlaget for ei god utvikling av velferdsstaten vår i tida som kjem.




