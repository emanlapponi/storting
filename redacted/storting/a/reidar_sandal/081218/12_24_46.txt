 (leiar i komiteen og ordførar for saka): I forslaget frå Regjeringa om
                  nysalderinga for 2008 blir det strukturelle, oljekorrigerte underskotet i år sett
                  til 72,7 milliardar kr. Det er ein reduksjon på 4,1 milliardar kr samanlikna med
                  anslaget i Nasjonalbudsjettet 2008. Samtidig er det oljekorrigerte underskotet
                  redusert med 28 milliardar kr, til 8,4 milliardar kr. 

Det er kome til ny informasjon om skatte- og avgiftsinngangen i 2008 etter at
                  Nasjonalbudsjettet 2009 blei ferdigstilt. Han fortel oss at statens inntekter frå
                  skattar og avgifter kan oppjusterast med 3,7 milliardar kr, noko som stort sett
                  har si årsak i auke i etterskotsskatten frå næringslivet. Mykje av forklaringa
                  finn ein i gode konjunkturar. 

Nedjusteringa av det strukturelle, oljekorrigerte underskotet i 2008 inneber at
                  budsjettet for inneverande år blir noko mindre ekspansivt enn lagt til grunn i
                  Nasjonalbudsjettet 2009. Lågare bruk av petroleumsinntekter i år fører samtidig
                  til at neste års budsjett er tilsvarande meir ekspansivt. Meir oppdaterte tal for
                  det strukturelle, oljekorrigerte underskotet i 2008 vil bli lagde fram i
                  statsrekneskapen for inneverande år. 

Sidan Stortinget vedtok budsjettet i fjor haust, er altså det oljekorrigerte
                  underskotet på statsbudsjettet redusert med 28 milliardar kr. I stor grad kjem
                  denne nedgangen av auka skatteinntekter frå fastlandsøkonomien på 33 milliardar
                  kr. Ein vesentleg del av dette beløpet kan førast tilbake til gode konjunkturar. 

Det er udelt gledeleg at netto kontantstraum frå oljeverksemda i 2008 er
                  oppjustert med 111,1 milliardar kr. Det endelege beløpet er no stipulert til 412,9
                  milliardar kr. Ei hovudforklaring på oppjusteringa er dei høge petroleumsprisane i
                  år, langt høgare enn lagt til grunn i det salderte budsjettet. 

Etter at det oljekorrigerte underskotet i statsbudsjettet er dekt ved overføring
                  frå Statens pensjonsfond – Utland, blir det sett av netto 404,5 milliardar kr i
                  fondet i år. Renteinntektene og utbyttet i Statens pensjonsfond blir stipulert til
                  84,2 milliardar kr. Det samla overskotet på statsbudsjettet og Statens
                  pensjonsfond blir dermed rekna til 488,7 milliardar kr. 

Stortinget har sidan siste budsjettbehandling vedteke å auke utgiftene på
                  2008-budsjettet med 1,3 milliardar kr. Då er renter, dagpengar, petroleumsverksemd
                  og lånetransaksjonar haldne utanfor. Dei tre største utgiftspostane er
                  kompensasjon for meirverdiavgift til kommunar og frivillige organisasjonar,
                  tilskott til regionale helseføretak og tilleggsløyving som følgje av auke i talet
                  på asylsøkjarar. 

Samtidig er det fremma forslag om reduserte utgifter på ei rekkje område. Dei
                  største innsparingane finn ein ved at løyvinga til kjøp av klimakvotar er
                  redusert, tilskottet til Statens Pensjonskasse er sett ned, og løyvinga til
                  utbygging og drift av barnehagar er redusert. 

Det blir poengtert i forslaget frå Regjeringa at det nysalderte budsjettet vil
                  kunne avvike frå den endelege rekneskapen. Det må ein sjå i samanheng med at det
                  er usikkert kor stort forbruket blir på dei regelstyrte utgiftsordningane, skatte-
                  og avgiftsinntektene og nivået på overførte løyvingar frå 2008 til 2009. 

Regjeringa foreslår at det blir gitt fullmakt til å utvide garantiramma under
                  Garanti-instituttet for eksportkreditt, GIEK, med 50 milliardar kr, til 110
                  milliardar kr. Denne endringa er nødvendig for at bedrifter skal kunne skaffe
                  finansiering frå bankar og andre finansieringsinstitusjonar. Ordninga kjem ikkje
                  minst verftsindustrien til gode. Statlege verkemiddel innanfor eksportfinansiering
                  er spesielt viktige i tider med finansiell ustabilitet. Uroa i finansmarknadene i
                  verda har gjort det dyrare og vanskelegare å få lån og garantiar i den private
                  marknaden. I ein slik situasjon vil GIEK spele ei nøkkelrolle, og selskapet må ha
                  nødvendig økonomisk ramme til å møte etterspurnaden. 

Innovasjon Noreg har ei ordning med lågrisikolån. Ordninga blir i hovudsak brukt
                  av små og mellomstore industribedrifter, til finansiering innanfor fiskeflåten og
                  innanfor landbruket. Det er særleg næringsaktørar på Vestlandet og i Nord-Noreg
                  som gjer bruk av dei nemnde låna. 

Utlånsramma har i fleire år vore 1,5 milliard kr. I midten av november i år var
                  ramma brukt opp. Regjeringa har derfor foreslått at det blir gitt fullmakt til å
                  auke låneramma med 1 milliard kr til 2,5 milliardar kr. Ei ytterlegare utviding
                  vil komme på nyåret. 

Styrkinga både av GIEK og av Innovasjon Norge er viktige tiltak for å betre
                  konkurranseevna for næringslivet. Midlane kan brukast klart målretta.
                  Representantar for arbeids- og næringslivet har vore udelt positive til forslaga. 

I innstillinga hevdar representantane frå Høgre, Kristeleg Folkeparti og Venstre
                  at nysalderinga ikkje skal vere ein arena for budsjettomkamp. Det er eg sjølvsagt
                  einig i. Likevel blir det frå dei same partia fremma forslag om ekstra midlar på
                  nokre område: forsert planleggingsarbeid for investeringar i veg og jernbane og
                  ein auke i rentekompensasjonsordninga for skulebygg og kyrkjebygg. Dessutan er
                  Høgre, Kristeleg Folkeparti og Venstre med på eit skatteforslag der ein ber
                  Regjeringa auke avskrivingssatsen for maskinar og utstyr. Det er vanskeleg å
                  tenkje seg at desse tiltaka ville kunne bli gjennomførte i løpet av dei 13 dagane
                  som er igjen av dette året. 

I budsjettinnstillinga er det fleirtal for forslaget frå Regjeringa på alle punkt.
                  I langt dei fleste sakene er fleirtalet klart solid. 

Framstegspartiet styrer etter tradisjonell kurs. Partiet har i årevis markert seg
                  med svært ekspansive forslag 

også

 – eg strekar under det
                  – under behandlinga av nysalderinga. Slik er det sanneleg også for 2008. Partiet
                  summerer meirutgiftene på budsjettforslaget sitt til ca. 21,2 milliardar kr utover
                  forslaget frå Regjeringa. Dei største postane gjeld sletting av gjeld for
                  bompengeselskap og helseføretak, vedlikehald av kommunale bygg og vegar,
                  investeringar i helseføretaka og ekstra midlar til minstepensjonistane til jul. 

Forslaget frå Framstegspartiet er svært omfattande, og det går langt utover den
                  tilpassinga av løyvingane som nysalderinga skal omfatte. Det er lite realistisk at
                  Regjeringa vil kunne greie å bruke midlane til sine føremål før nyttår. Den
                  framgangsmåten som Framstegspartiet har valt, går langt utover løyvingsreglementet
                  som gjeld i Stortinget. Der heiter det m.a. at løyvingane skal vere «basert på
                  realistiske anslag over utgiftene og inntektene». Dersom midlane ikkje blir brukte
                  i budsjettåret, fell dei normalt bort. Restmidlane går tilbake til statskassa. 

På tampen av budsjettbehandlinga for inneverande år vil eg gjerne knyte nokre
                  kommentarar til dei spesielle utfordringane som vi no står overfor. Stortinget har
                  vedteke eit ekspansivt budsjett for 2009. Regjeringa har varsla at det blir lagt
                  fram ein finanspolitisk tiltakspakke i månadsskiftet januar/februar for å møte ei
                  svakare økonomisk utvikling som følgje av finanskrisa. Det er ikkje rett tidspunkt
                  no til å diskutere innretning på og omfanget av tiltakspakken. Det får vi rikeleg
                  høve til å kome tilbake til på nyåret. Eg vil likevel understreke at den varsla
                  tiltakspakken må sjåast i samanheng med ei rekkje andre tiltak som allereie er
                  varsla, vedtekne eller sette i verk. Finanskrisa er i sin natur både samansett og
                  omfattande, og ho treffer økonomien på mange måtar. Derfor er det nødvendig å møte
                  krisa med eit breitt spekter av verkemiddel. Då er det viktig å forsikre seg om at
                  dei ulike tiltaka understøttar kvarandre. 

Regjeringspartia meiner at det aller viktigaste i haust har vore å få
                  finansmarknadene til å fungere og å få ned lånerenta. Ei likviditetskrise som
                  inneber at bedrifter og forbrukarar ikkje får lån, vil føre til at den økonomiske
                  aktiviteten stansar. Derfor er det sett i verk ei rekkje tiltak for å forhindre
                  dette. Omfattande byteordning for banksektoren, sterkt auka garantiramme for GIEK,
                  styrking av Eksportfinans, utvida låneramme for Innovasjon Norge og større utlån
                  frå Kommunalbanken er eksempel på svært målretta tiltak. 

Noregs Bank har i haust sett ned styringsrenta tre gonger. Pengemarknadsrenta har
                  falle sterkt den siste tida. Det er svært positivt. Likevel er det ikkje grunnlag
                  for å skrive ut noka friskmelding for finans- og kredittsystema. Dette er eit
                  område der ein må følgje utviklinga nøye og kome med nye tiltak når det er
                  nødvendig. 

Eg er klart tilfreds med at finanskomiteen i innstillinga til ny saldering av
                  statsbudsjettet for 2008 seier: 

«Komiteen vil poengtere at Regjeringa om nødvendig bør agere raskt og treffe
                     korrigerande og utfyllande tiltak i ordninga undervegs, slik at den kan gi best
                     mogleg resultat for flest mogleg av bankane, og dermed kundane deira.» 

Medlemmene i finanskomiteen frå Framstegspartiet seier i innstillinga at dei 

«registrerer at Regjeringen motvillig har kommet med såkalte krisepakker, til
                     bl.a. finansnæringen og eksportindustrien». 

Det er ein kommentar som definitivt ikkje er treffsikker. Det er mi oppfatning at
                  Regjeringa og finansministeren har vist både vilje og handlekraft i ei svært
                  krevjande tid. Finanskomiteen og Stortinget har gjennom si handtering sytt for ei
                  svært rask og effektiv behandling. Det er det all grunn til å uttrykkje ros for.
               

