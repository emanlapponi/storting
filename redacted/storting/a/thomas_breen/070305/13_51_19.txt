 Jeg synes det er flott at dette temaet tas opp til debatt i dag, men jeg er ikke helt enig i det som har vært beskrevet i media og av andre, at vi nå står overfor en voldtektsbølge i Oslo, selv om vi ser en økning av overfallsvoldtekter.




Det vi ser nå, er at man har fokusert mye nettopp på dette med overfallsvoldtekter, og media er med på å hausse opp en stemning som jeg ikke liker. Det er et faktum at de fleste voldtekter er relasjonsvoldtekter, hvor gjerningsmannen er kjent for offeret, enten som partner, som tidligere partner eller som en bekjent. Dette er et problem som har eksistert i lang tid, og hvor samfunnet ikke har klart å stille godt nok opp overfor ofrene. Det er også slik at man kan anta at ofrene for relasjonsvoldtekter i enda større grad utvikler skyld og skamfølelse, fordi ofrene opplever et dobbelt integritetsbrudd.




Justiskomiteen var i Bergen sist uke. Der fikk vi tallene for voldtekter i Hordaland i fjor. Det var 110 anmeldte voldtekter. Det var én overfallsvoldtekt av de 110. 109 var relasjonsvoldtekter.




Vi vet også at av dem som opplever relasjonsvoldtekter, er det veldig mange som ikke går til anmeldelse. Det er lett å forstå at de ikke gjør det, i og med at det kanskje handler om en partner, en tidligere partner eller en god bekjent. Det betyr at vi må sette inn det største arbeidet mot det som kalles relasjonsvoldtekter.




Når det gjelder debatten som har vært den siste tiden her i Oslo, mener jeg at en skal være ytterst varsom med å plassere ansvaret for å forebygge voldtekt på det enkelte individ. Jeg mener at det kan bidra til å øke skamfølelsen for dem som utsettes for overgrep, fordi de da fort kan tenke at det er litt min skyld, fordi jeg ikke gjorde mer for å forhindre det. Jeg mener det blir helt feil, fordi det aldri er offerets skyld at man blir et offer. Jeg mener at det må slås klart fast hver eneste gang vi diskuterer temaet. Det er overgriperens og bare overgriperens skyld. Dette gjelder selvfølgelig også om offeret er en mann.




Jeg tror heller ikke vi skal oppfordre jenter til å gå med selvforsvarsspray e.l. Jeg mener at det sender ut et signal om at jentene må ta et ansvar og beskytte seg. I tillegg tror jeg at det vi da kan risikere, er at voldssituasjonen eskaleres. En overgriper som har så mye aggresjon at han faktisk velger å gå til angrep, kan fort også øke sin voldelighet. Hvis det i tillegg er en overgriper i rus, tror jeg ikke det hjelper veldig med pepperspray.




Jeg mener at vi må forebygge voldtekt på lik linje med andre typer kriminalitet – gjennom holdningsskapende arbeid. Her må vi menn i sterkere grad på banen og markere klare standpunkt til dette temaet. Vi må klare å fjerne de sperrene som gjør at ofrene ikke tør å gå til politiet. Vi må ha et system som sørger for at man får god nok hjelp og oppfølging når man har vært utsatt for overgrep, og vi må oppklare flere overgrep. Jeg mener også det er riktig å øke straffenivået for voldtekt. Vi må også sørge for at de som blir dømt, får en god rehabilitering når de først er inne og soner, slik at de ikke begår nye overgrep når de kommer ut igjen.




Noe av dette er på plass, som bistandsadvokatordningen, som trådte i kraft 1. januar i år. Noe er underveis, som DNA-prøver og kriminaltekniske undersøkelser. Men i det viktigste arbeidet har vi langt igjen, nemlig i det holdningsskapende arbeidet. Den kampen må vi menn i mye større grad ta ansvaret for framover.




