 Denne debatten ble vel forholdsvis tøvete, som jeg hadde fryktet, fordi mange ting blandes sammen. Aller først tror jeg vi skal slå fast at antasting på åpen gate ikke er lov, løsgjengerlov eller ikke. Å antaste mennesker på åpen gate har aldri vært avkriminalisert, så den ballen kan vi legge død - det har ikke noe i denne debatten å gjøre. Er det en antasting på åpen gate, enten det er fra en tigger eller en prostituert, skal politiet gripe inn hvis de ser det, så det synes jeg er en irrelevant debatt i forhold til løsgjengerlov eller ikke. 




Så er jeg i likhet med representanten Syversen ikke spesielt opptatt av den talldebatten som spesielt representanten Aspaker har en tendens til å dra opp. Jeg synes at det er litt uinteressant i forhold til hva vi skal få igjen av politiet. Det som derimot er interessant i denne debatten, er jo hvilke typer ressurser politiet rår over, og det en mangler i dag, er og blir politiutdannet personell - det går det ikke an å bortforklare. Og så trenger vi ikke å ha en lang debatt om hvem som har skylda for hva, men uansett har vi i hvert fall sprengt kapasiteten ved Politihøgskolen nå i to år. 




Det som er litt forunderlig i debatten, er jo at Høyre flere ganger i løpet av det siste halvåret har prøvd å late som om de ikke har en del av ansvaret engang. Det synes jeg er litt merkelig. Det som var så fint med Høyre før, var at de hadde en helhetlig politikk tuftet på en verdikonservativ tankegang, og de var troverdige og stod for sine meninger. I dag er det ikke lenger slik. Jeg mener at i dag framstår Høyre som populistisk og vinglete, og det skal jeg begrunne med tre eksempler: 




For det første bestemte altså Høyre seg på sitt landsmøte i fjor for at de var imot kriminalisering av sexkjøp. Det kan det være gode grunner for å mene. Jeg var selv en av dem som tapte på mitt eget landsmøte, av forskjellige årsaker. Men for å imøtekomme den uroen som er i bybildet i Oslo, ønsket Høyre å stramme inn i forhold til politivedtekter, hvor de skal legge belastningen på de prostituerte. Det synes jeg er en litt merkelig tankegang, av flere grunner, for da er jo muligheten for politiet bortvisning. Ja, hvor langt skal de vises bort? Er det ned forbi Karl Johan? Er det utenfor Oslo kommunes grenser? Hvor langt skal de vises bort? Det er et helt legitimt spørsmål i forhold til de jentene som da åpenbart har et behov for å selge seg selv. Det er også et spørsmål i forhold til om det er en renovering eller ikke, som representanten André Oktay Dahl snakket litt om. Hva mener Høyre egentlig i forhold til den politikken? 




For det andre hadde Aspaker en kronikk i Nordlys for tre-fire uker siden der hun kritiserte de rød-grønne sterkt for at vårt eneste svar på alle utfordringer var «mer penger» til det offentlige, og vi fokuserte ikke på god ledelse, organisering og politiske føringer. I dag har vel Aspaker stort sett pratet om mer ressurser. Hva mener Høyre her? Skal vi bruke mer penger, eller skal vi bruke mindre penger? Og hva mener Høyre om organisering og ledelse i forhold til Oslo-politiet? Ikke et eneste forslag har kommet.




Det siste punktet jeg vil nevne, er debatten som har gått litt her i forhold til oppheving av løsgjengerloven fra januar 2006. I innstillingen var det fra en enstemmig komite i merknads form pekt på utviklingen, som var negativ, spesielt med hensyn til tiggerne. Derfor ble det også pekt på at vi måtte innføre en utvidet menneskehandelparagraf i forhold til organisert tigging. Det ble også sagt fra en samlet komite at spørsmålene knyttet til tigging og prostitusjon generelt skal løses sosialpolitisk, og at straffeforfølging skal følge skadefølgeprinsippet. Det er jo ingenting som har endret seg fra januar 2006 i forhold til dette, men at det har blitt noe mer aggressive prostituerte på Karl Johan, det skal jeg erkjenne. Men de har altså fortsatt ikke lov til å antaste folk i det offentlige rom, og der kan verken innføring av løsgjengerlov eller politivedtekter hjelpe oss. Der er det andre straffebud som allerede eksisterer. 




Så hadde det vært interessant å høre hva Høyre i realiteten mener med sine forslag, at det ikke bare blir en form for symbolpolitikk og et behov for å svare en opinion. 




