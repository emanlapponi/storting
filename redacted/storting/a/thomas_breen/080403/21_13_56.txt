 Aller først vil jeg rose interpellanten for å ha tatt opp problemstillingen. Jeg tror dette absolutt er en av de mest krevende politiske debattene vi kommer til å ha om politiet i framtiden - hvordan vi skal nå målsettingene i politirollemeldingen. Det tilligger ikke bare statsråden å svare på det. Et annet spørsmål kan være hva partiene som vedtok målsettingene i politirollemeldingen, tenker rundt hvordan vi skal nå målsettingene. 




Norsk politi har vært gjennom store endringer. Politireformen skulle frigjøre relativt mange polititjenestemenn. Den gjorde for så vidt det. Problemet var at vi fikk en femte ferieuke og nye arbeidstidsbestemmelser med reformen som på en måte spiste opp det som var gevinsten av reformen i utgangspunktet. I tillegg har vi hatt en utvikling kriminalitetsmessig som er mye mer krevende. Det er grenseoverskridende kriminalitet, det er f.eks. en ny kriminalitet på data. Vi har fått mye større fokusering på vold i nære relasjoner og voldtekt, som vil skape nye utfordringer, og vi har en stor DNA-reform. Alt dette i sum gjør at vi må tenke annerledes. Vi kan ikke basere oss på et politi som er laget for en tid og et system som ikke lenger eksisterer. Det betyr også at vi er nødt til å være villige til å ta noen grep som kanskje smerter, og også bevege oss noe bort fra det som er den ideelle hverdagen vi ser for oss. 




Da tror jeg det er viktig å minne oss selv om at den situasjonen som har vært i forhold til Lensmanns-Norge, heller ikke har vært helt ideell. Jeg kjenner mange lensmenn rundt omkring som har et rusproblem i sine bygder uten at de har en eneste sak, ikke én eneste sak. Hvorfor er det slik? Det er et godt spørsmål. Det er også slik at veldig mange lensmannskontor rundt omkring vil få store rekrutteringsproblemer hvis det skal være én eller to tjenestemenn på stedet. Det er et faktum som vi ikke kommer forbi. Da hjelper det på en måte ikke at Stortinget sier at alle lensmannskontor skal bestå, uten at vi tar en fordomsfri debatt om hvordan vi skal nå målsettingene.




Det er heller ikke slik at alt med ATB er ille. Jeg mener jo at en del ved ATB er veldig bra, ikke bare for den enkelte tjenestemann som får et bedre arbeidsmiljø, men også fordi de på en mye mer aktiv måte nå kan jobbe forebyggende også i distriktene, hvor det før bare var reservetjenesten. 




I Nord-Østerdal, der jeg kommer fra, var det ikke slik at lensmennene fløy rundt etter kl. 16 eller i helgene og drev forebyggende arbeid, for det gikk ut over reservetjenestetiden deres. De var opptatt av å ha lensmannskontoret åpent fra kl. 8 til 16, og det var primæroppgaven. Den tankegangen henger fortsatt litt igjen. Heldigvis er det slik at lokalpolitikerne i Nord-Østerdal nå tar til orde for at vi kanskje kan se på strukturen for å få aktiv én patruljebil til. Det er en spennende debatt, og jeg tror ingen partier er tjent med at den er helt låst. 




Jeg stiller meg litt undrende til Høyres retorikk i forhold til f.eks. Follo-prosjektet i avisene, hvor det pekes på at det er et klart brudd å legge ned ti lensmannskontor, noe som for så vidt ikke er bestemt skal gjøres. 




For det første er det et prøveprosjekt som er initiert av et flertall i Stortinget, faktisk av et enstemmig storting. Vi skal ha et prøveprosjekt for å se på alternative løsninger. Det er det ene. 




Det andre er at hvis en går ut og avfeier noe som i utgangspunktet ikke er avklart, bør en i hvert fall være mandig nok til å peke på hva som er alternativet, for å komme opp med noe. Ellers blir jo alt som i dag, og da kommer vi ingen vei. Da er det ikke noen vits å ha et prøveprosjekt. 




Jeg synes representanten Aspaker har en spennende innfallsvinkel til debatten. Dessverre ble det kanskje ikke så veldig stor debatt om mulighetene. Jeg tror at det kommer til å komme for fullt fra i dag av og de neste tre-fire-fem-seks-sju årene når vi diskuterer politiet, for utfordringene er enorme. Hvordan skal vi drive kompetanseutveksling i norsk politi? Det er et kjempestort spørsmål. Det høres veldig banalt og enkelt ut, men det er et kjempestort spørsmål. Hvordan skal vi klare det hvis alt skal bestå som i dag? 




Jeg håper vi ved neste korsvei kan være litt mer fordomsfrie i forhold til hvordan vi skal løse oppgavene, og at vi tar inn over oss at alt ikke er bra slik det er i dag heller. 




