 Når man ser hvordan interpellanten stiler sitt spørsmål her i dag, er det i hvert fall for meg helt klart at hun besitter frekkhetens nådegave.




Det er riktig som representanten Aspaker beskriver, at vi har utfordringer når det gjelder personellmangel i norsk politi. Det er også riktig at da vi tok over i 2005, var driftsbudsjettene ganske trange. Dette er heller ikke noe nytt som er kommet over natten med den sittende regjeringen. Det var slik at både opposisjon og fagmiljøer påpekte dette flere ganger overfor Bondevik II-regjeringen. De valgte da ikke å gjøre noe med de utfordringene man visste ville komme. Det er i lys av dette ganske spesielt at Høyre nærmest fra dag én i opposisjon har kritisert den rød-grønne regjeringen for manglene Bondevik-regjeringen etterlot seg når det gjelder politiet.




For å kunne ansette flere politifolk må man utdanne flere politifolk. 2003, med Høyre i regjering, var et bunnår når det gjaldt opptaket til Politihøgskolen. Kun 235 studenter ble tatt opp. I år har denne rød-grønne regjeringen økt antallet til rekordhøye 432, altså en økning på nesten 200 fra 2003. Som kjent tar det tre år fra man starter til man er ferdig utdannet politimann. Vi sliter nå med en bemanningssituasjon i politiet på grunn av Høyres manglende politisatsing da de satt i regjering. Hvis antallet studenter hadde vært like høyt under Bondevik-regjeringen som under dagens regjering, hadde vi nå hatt 200 flere politifolk ute i gatene. Dessverre får virkningene av den rød-grønne satsingen på politiutdanning full effekt først fra 2009.




Når det gjelder driftsbudsjettene, har den rød-grønne regjeringen økt budsjettet med om lag 500 mill. kr siden vi tok over, inkludert framlagt forslag for neste år. Også her satser vi betydelig mer på politi enn det Bondevik II gjorde.




Ikke alt handler om personell eller penger heller. Vi kan også bidra til å styrke kriminalitetsbekjempelsen på andre måter. Vi kan gi politiet bedre verktøy til å oppklare kriminalitet, som vi nå gjør med DNA-satsing, vi kan forebygge kriminalitet bedre, som vi har startet på bl.a. ved å innføre politiråd, eller utvikle målparametre for forebyggende arbeid som politiet skal gjøre. Av avgjørende betydning er også den satsingen vi har hatt innen kriminalomsorgen, både på å fjerne soningskøen, som har generert kriminalitet, og på å styrke innholdet i soningen, slik at flere blir rehabilitert.




Det at Kommune-Norge igjen har levelige økonomiske rammer, bidrar til at de kan styrke velferdstilbudet og slik sett bidra til å forebygge kriminalitet.




Hva gjør vi så konkret i det videre arbeidet overfor politiet? Politidirektoratets arbeidsgruppe som skal se på bemanningsbehov i framtiden og hvordan man skal få rekruttert til de ulike tjenesteenhetene, vil være av stor betydning. Man skal også se på om man kan flytte flere oppgaver til distriktene for å gjøre disse mer attraktive å søke seg til. Et prøveprosjekt som skal i gang i nær framtid, om å få arbeidstakere til å stå lenger i arbeid, blir særs viktig for å avhjelpe situasjonen til det økte opptaket ved Politihøgskolen får effekt.




Som man skjønner, har vi satt i gang en rekke tiltak for å bøte på den mangelfulle satsingen til den forrige regjeringen. Jeg føler derfor at interpellanten her i dag faller stygt, idet hun prøver å sparke inn dører som den rød-grønne regjeringen for lengst har satt på vidt gap.




