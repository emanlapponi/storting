 Jeg takker statsråden for svaret, og det var for så vidt oppklarende. Jeg er glad for at statsråden også ser at de bevilgninger som lå i Stoltenberg-regjeringens budsjett, ville ha medført flere barnehageplasser, og sånn sett et tilbud til barna og de barnefamiliene som sliter med å få hverdagen sin til å henge sammen.


Da er det kanskje riktig å stille spørsmål til barne- og likestillingsministeren, som er opptatt av at man skal ha en aktiv familiepolitikk, om hvordan hun ser på situasjonen for de barna som nå ikke får plass i barnehage, og hvordan familiene opplever det for å få hverdagen sin til å henge sammen. Vi møter jo mange av dem nå i disse dager.


