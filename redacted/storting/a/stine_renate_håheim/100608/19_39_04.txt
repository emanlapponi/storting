 (ordfører for saken): Stortinget skal i dag behandle Prop. 116 L hvor regjeringen foreslår enkelte endringer i domstolloven for å sikre at domstolene har et tilstrekkelig antall meddommere og lekdommere til rådighet. I dag velges disse medlemmene av kommunen for fire år av gangen, og nye valg skal etter dagens regler ikke finne sted før høsten 2012. Etter endringer i domstolloven i 2007 er det nå stadig flere lekdommere som ber seg fritatt i enkeltsaker, i lengre perioder eller varig ved å bli slettet fra utvalget. Flere av høringsinstansene har pekt på at det nå er et reelt behov for flere medlemmer til utvalgene.


Det er derfor en samlet komité som støtter regjeringens forslag om en ny hjemmel, slik at domstolleder i løpet av valgperioden kan bestemme at det skal foretas ekstraordinære valg. Dette vil føre til et smidigere system som sørger for at domstolene får tilgang til de lekdommerne de måtte ha behov for, og komiteen støtter også de øvrige endringene som er foreslått i domstolloven.


Det foreslås i tillegg endringer i straffeloven 1902 § 139, som omhandler plikten til å avverge alvorlige straffbare forhold. I behandlingen av straffeloven 2005 ble avvergingsplikten skjerpet og utvidet, men som vi alle er kjent med, særlig etter forrige debatt, vil det ta noe tid før den nye straffeloven trer i kraft. Derfor er det allerede nå behov for å gjøre endringer i straffeloven 1902. 


Med dette lovforslaget styrker vi avvergingsplikten med øyeblikkelig virkning. I dag må man være sikker på at en alvorlig straffbar handling vil skje, for å ha plikt til å melde fra. Men med dette lovforslaget er det nok til å mene at det mest sannsynlig kommer til å bli begått alvorlige straffbare handlinger.


Særlig har debatten om vold mot og drap av barn vist oss at det haster. VGs oppslag om at 33 barn under 15 år er blitt drept eller mishandlet til døde i løpet av de siste ti årene, gir oss alle en grusom påminnelse om at vi alltid kan gjøre mer for å beskytte barn.


Så skal vi heller ikke glemme at det finnes store mørketall – barn som lever med omsorgssvikt i en hel barndom, barn som blir misbrukt av personer de har tillit til, eller kvinner og barn som blir mishandlet i sitt eget hjem.


Derfor er det viktig at vi nå utvider avvergingsplikten til å gjelde seksuelle handlinger mot barn, all vold i nære relasjoner og misbruk av overmaktsforhold.


Arbeidet med vold mot barn og vold i nære relasjoner har vært et av de viktigste satsingsområdene for denne regjeringen. De siste årene har vi gjort mye i kampen mot vold og overgrep. Straffene blir strengere, vi har etablert barnehus i alle regioner, og det er på plass familievoldskoordinatorer i alle politidistrikt med ansvar for vold i nære relasjoner og seksuelle overgrep.


Vi politikere kan og skal gjøre alt vi kan for å hindre at noen blir utsatt for vold og overgrep. Men som enkeltmennesker har vi også en plikt til å se de barna rundt oss, til å ta kontakt med barnevern, politi eller hjelpeapparat hvis vi er bekymret for at et barn kan være utsatt for vold, overgrep eller omsorgssvikt. Det er viktig at vi bryr oss, og det er viktig at vi varsler når vi er bekymret eller frykter at det skjer noe ulovlig.


Selv om denne regjeringen med bred støtte i Stortinget har satt i gang mange gode tiltak for å hjelpe barn, skal vi alltid huske at vi kan gjøre mer. Vi har alle et ansvar for at alle barn skal få en trygg barndom, og med dette lovforslaget styrker og skjerper vi avvergingsplikten – nettopp for å sørge for det.


