Det herskar ingen tvil om at læreboka er eit viktig verkemiddel i arbeidet med å utvikle ei opplæring med kvalitet. Slik sett skal læreboka sjølvsagt vere eit sentralt hjelpemiddel i undervisninga.




Når det gjeld Reform 94, var intensjonen bak innhaldsreforma at ein skulle kome bort frå den lærebokstyrte undervisninga. Likevel opplever me at læreboka framleis er det viktigaste grunnlaget for mange lærarar når dei skal utarbeide sine opplæringsopplegg. Slike opplegg stimulerer ikkje akkurat til kreativitet, verken fagleg eller pedagogisk. Derfor er det eit viktig spørsmål interpellanten tar opp.




Det er nå eingong slik at dei lokale forholda varierer frå landsdel til landsdel. Derfor må det nødvendigvis òg bli slik at dersom det er meininga at delar av opplæringa skal tilpassast lokale forhold, vil dette òg krevje bruk av andre bøker og læremiddel. Her kan det vere snakk om å bruke leksikon, aviser, skjønnlitteratur, bygdebøker, Internett, CD-rom, video osv.




Når det gjeld bruk av Internett, gjorde ALLFORSK ved NTNU i Trondheim ei interessant undersøking på oppdrag frå Nasjonalt læremiddelsenter. I denne undersøkinga kom det fram at mange lærarar framleis er negative eller usikre når det gjeld å bruke Internett i skuletimane. Berre 10 pst. av lærarane har til nå lukkast med å integrere ny datateknologi i opplæringa. Undersøkinga viser at lærarane ligg bak elevane, både i forhold til tilgang til PC og Internett og i forhold til interesse og evne til å bruke det nye mediet. Over halvparten av elevane i niande klasse bruker nå Internett i skulearbeidet, og om lag 80 pst. av desse meiner at dette er til god hjelp. Men for ordens skuld: Læreboka held stand i grunnskulen. Nesten alle elevar brukar bøker når dei gjer lekser. 




Denne undersøkinga er gjennomført blant 1 800 lærarar og 3 000 elevar i heile Noreg, slik at den er særs omfattande og skulle gje eit godt bilete av situasjonen.




Skulen si framste oppgåve blir å ta vare på vitelyst, undring, skapande verksemd og ettertanke. Me skal lære våre barn å takle det å lære på så mange ulike arenaer. Læring i skulen er ei førebuing til deltaking i arbeids- og samfunnsliv. Endringane og den nye teknologien elevane møter allereie før dei møter skuleporten, set større krav til kunnskapar i breidd og djupleik, større krav til kvalitet i læringsarbeid, lagarbeid og sjølvstende. Som framtidige arbeidstakarar vil alle møte IT-revolusjonen, og i ein arbeidssituasjon vil dei måtte ha høg grad av sjølvstende og samarbeidsevne. 




