 Eg tillèt meg å stille følgjande
spørsmål til finansministeren:

«I avgjerd den 21. juni
2001 vedtok Regjeringa ved Finansdepartementet at skatteetaten skulle vere
representert i Kviteseid med etatskontor. I brev av 7. mars 2002 har
Finansdepartementet gjort ei fornya vurdering og avgjort at etaten
skal vere representert i Kviteseid i eit kontor med etatsfunksjon eller
i eit offentleg servicekontor.

Kva er årsaka til denne endra
avgjerda?»

 Eg takkar for svaret.

Eg stiller meg undrande til denne snuoperasjonen
frå departementets side, og viser til den lange demokratiske prosessen
som førte fram til at Stortinget valde distriktsmodellen
da strukturen på likningsetaten blei lagd. Eg kan ikkje
sjå at det har kome nye moment i saka
som skulle tilseie eit endra vedtak i departementet. Dei
innvendingane som statsråden nå framførte,
har vore kjende, og regjeringa Stoltenberg vedtok
den endelege strukturen i fjor, da Kviteseid blei tildelt etatskontor.

Eg ser nå at direktoratet brukar argument
som at dei fleste innbyggjarane i Kviteseid finn få ulemper
med at likningskontoret nå i ein periode
har vore lokalisert i nabokommunen Seljord.
Mitt spørsmål til statsråden er: Er dette
berre synsing frå direktoratets side, eller byggjer dette
synet på ei reell undersøking?

 Eg takkar nok ein gong for svaret.

Eg skal prøve ein annan innfallsvinkel.
Eg ser òg at direktoratet har brukt argumentet at bustaden
til dei tilsette i etaten er eit argument i denne saka. Meiner statsråden
at dette skal vere eit kriterium som skal vektleggjast ved
omorganiseringar? Og vil statsråden vurdere denne saka
på ny og gå tilbake til det opphavlege vedtaket,
altså eit lokalkontor som tilnærma er likt dei
tidlegare likningskontora? Eller er det slik å forstå at saka
nå er endeleg avgjord?

