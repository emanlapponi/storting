 (ordførar for saka): I denne saka ber Regjeringa om Stortinget sitt samtykke til å melde Noreg inn i Unitet Nations World Tourism Organization, UNWTO. Ein slik medlemskap vil gje norske reiselivsaktørar tilgang til eit stort internasjonalt kompetansenettverk. 




Denne saka er ei klar oppfølging av den nasjonale strategien for reiselivsnæringa som Regjeringa presenterte i desember i fjor. Denne medlemskapen inneber m.a. at norske myndigheiter og reiselivsnæringa får oppdatert statistikk og analysar og dessutan regelmessige trend- og prognoserapportar.




Det er ingen tvil om at me treng høg kompetanse blant alle dei som jobbar i reiselivsnæringa. Men me har òg eit behov for kunnskap om næringa. Kompetanse er nemleg ein føresetnad for at norske bedrifter skal kunne utnytte dei moglegheitene som ligg i reiselivet. Medlemskapen i UNWTO vil medverke til å nå måla som Regjeringa har sett for reiselivsnæringa, nemleg auka verdiskaping og produktivitet, levedyktige distrikt gjennom fleire heilårsarbeidsplassar og, ikkje minst, berekraftig turisme. 




Det er kanskje på det siste området, det som gjeld berekraftig reiseliv, at det er særskilt behov for betre kunnskap. Dette er eit område som UNWTO har sterkt fokus og mykje kompetanse på. Denne organisasjonen har nemleg etablert eit stort nettverk av bedrifter og utdanningsinstitusjonar over heile verda som norske aktørar kan lære av. For både næringa og myndigheiter vil ein medlemskap vere viktig for utveksling av erfaringar og kunnskap. Heile nettverket består av 157 medlemsland. 




Eg går ut frå at Framstegspartiet sjølv vil argumentere for sitt eige mindretalsforslag, men eg vil frå mi side tilrå innstillinga. 




