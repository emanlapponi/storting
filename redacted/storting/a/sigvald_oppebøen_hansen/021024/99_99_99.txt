 Forslagsstillarane peiker på ei viktig problemstilling, altså auken i livsstilssjukdomar i befolkninga og behovet for samarbeid mellom skule og idrettslag for å gje alle elevar i grunnskulen moglegheit til å drive fysisk aktivitet.




Det er i barndomen og oppveksten at grunnlaget for ei god helse blir lagt, og her står sjølvsagt skulen i ei sentral stilling. Me har den siste tida fått eit bilete av dette gjennom fleire medieoppslag. I tillegg har Noregs Idrettsforbund uttalt at den oppveksande slekt kan bli ein generasjon i fysisk forfall. Bakgrunnen for denne påstanden er ei undersøking som Noregs Idrettsforbund og Noregs Olympiske Komite har utført.




Barn og unge rømmer frå idretten, og fleire foreldre enn nokon gong stiller seg likegyldige til barnas fysiske fostring. Dette er sterke ord, men likevel viktig å vere merksam på. I tillegg hevdar Noregs Idrettsforbund at barna blir late av å gå på skulefritidsordning. Dei meiner at dette kjem av manglande kompetanse hos dei tilsette, og at få av dei tilsette innanfor SFO veit kva som skal til for å stimulere barna til fysisk aktivitet. Dette er òg sterke ord. Samanliknar vi dette med Regjeringas kutt i tilskot til SFO for 2003, blir det endå meir dramatisk. Men det skal me sjølvsagt ikkje snakke om i dag!




Eg deler derfor forslagsstillaranes bekymring, og spørsmålet er kva me kan gjere med dette. Arbeidarpartiet meiner at dette er eit breitt og samansett problem som får følgjer for mange instansar. Me støttar som nemnt intensjonen i forslaget, men meiner at forslaget bør utgreiast vidare av Regjeringa, slik at me får utvikla ein modell som er så god som mogleg, for å betre den fysiske aktiviteten i befolkninga med skulen som verkemiddel. Me vil derfor avvente at Regjeringa kjem tilbake med m.a. meldinga om fysisk helse og vidare Kvalitetsutvalets innstilling.




Forslagsstillarane viser til Buskerud og til Bunkeflomodellen. Samarbeid mellom skule og idrett er ikkje ukjent i Noreg. Fleire kommunar driv slike samarbeidsprosjekt etter den svenske modellen. Og resultata i Sverige kan verke oppmuntrande. Skal dette setjast i verk sentralt i eit stort omfang, er det viktig at me får dokumentert denne effekten.




Det er òg viktig å hugse på når vi snakkar om samarbeid mellom idrettsbevegelsen og skulen, at idretten er basert på frivillig innsats. Det betyr at i tillegg til at slikt arbeid må skje på skulens premissar, må det òg skje på idrettens premissar. Dei må sjølve bestemme om dei ønskjer å vere med i denne typen arbeid.




Forslaget som ligg til behandling i dag, kan innebere ein stor grad av m.a. frikjøp av idrettsleiarar og -trenarar, som i stor grad utfører sine leiar- og trenaroppgåver på ettermiddagen og på kveldstid.




I ein slik samanheng er det òg viktig at departementet i det vidare arbeidet sørgjer for at idretten blir ein av premissleverandørane for utviklinga av modellen og korleis den skal gjennomførast.




