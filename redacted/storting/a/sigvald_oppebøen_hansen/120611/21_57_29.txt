 (ordførar for saka): Eg skal som saksordførar halde eit ganske kort innlegg.


Når det gjeld god flysikkerheit, er me alle opptekne av det. Eg trur at me alle går rundt i den trua at når me set oss inn i eit fly, vil me ikkje oppleve at nokon av pilotane har brukt rusmiddel like før dei skal frakte passasjerane til staden dei skal til.


Den 11. mai i år kunne me lese i VG Nett at ein full SAS-pilot blei suspendert i eitt år. Han blei teken i ein promillekontroll med 0,96 i promille nokre dagar tidlegare på Arlanda. Piloten, ein mann i 40-åra frå Sverige, blei teken i ein rutinekontroll.


Dette er ganske alvorleg, når me i tillegg veit at alle tilsette i SAS må halde seg heilt edrue i minst åtte timar før dei skal ut og fly. Derfor er eg glad for at regjeringa no tek grep og skjerper inn fleire føresegner i luftfartslova som vil bøte på dette.


Me må alle jobbe aktivt for å gjere luftfarten tryggare – så trygg som råd er. For å nemne t.d. eventuelt misbruk av rusmiddel vil luftfartslova no i hovudsak få like reglar som dei som finst i vegtrafikklova. Det må ein vel seie er på tide.


Det burde sjølvsagt vore slik at lovverket mot – og moglegheita for å oppdage – bruk av rusmiddel i tilknyting til luftfart skal vere minst like strengt som lovverket for transport og ferdsel på veg.


Når me no får vedteke desse endringane i luftfartslova, betyr det m.a. at politiet kan utføre stikkprøvekontroll av pilotar, av flygeleiarar og anna luftpersonell utan at det på førehand er mistanke om lovbrot. Det er bra.


Elles vil endringane i lova forbetre passasjerrettar, brot mot lufthamntenester, støy og terroranslag m.m. Når me no får meir målretta og effektive reaksjonar mot lufthamner og flyselskap som ikkje held seg til lova, vil det sikre likebehandling og medverke til å påskjøne dei aktørane som er seriøse i marknaden.


Men det aller viktigaste: Lovendringane vil auke sikkerheitsnivået innafor luftfarten.


Eg legg fram denne innstillinga no, og det er ein samrøystes komité som tilrår ho.


