 I næringspolitikken må det vere eit klart mål at fleire bedrifter tek i bruk næringsretta design som prosessverktøy i utviklinga av nye produkt og tenester. Det er det som bl.a. skapar innovasjon.




Design handlar om både kultur og næring. Det er viktig å ha forståing for verdien av design og merkevarebygging som ein konkurransefaktor. Design gjev resultat. Det skapar begeistring, og det gjev oss ein identitet. Designprodukta skil seg frå lågprisprodukt og blir dermed interessante òg i konkurransemarknaden.




Design blir i dag brukt innan svært mange område. Slik sett blir norsk design ein del av samfunnsutviklinga. Ei fersk undersøking, som òg statsråden viste til, viser at åtte av ti norske bedriftsleiarar meiner at bruk av design medverkar til betre lønsemd. Vidare viser undersøkinga at halvparten av bedriftene opplyser om at dei har auka bruken av design dei siste fire åra. Dette fortel meg at næringslivet vurderer næringsretta design som viktig, og som ein viktig konkurransefaktor.




Regjeringa erklærte i fjor at 2005 skulle vere Noregs offisielle designår. Da er det viktig at næringslivet veit å bruke design på ein rett måte, ikkje minst for å nytte designkompetansen til auka lønsemd. Dette har Regjeringa forstått. Derfor er også dette området nedfelt i Soria Moria-erklæringa som eit viktig område. Statsråden bekrefta òg viktigheita av dette gjennom innlegget sitt i dag.




God og funksjonell design skapar både begeistring og identitet, som sagt. I tillegg til at design gjev merksemd, er det òg slik at profesjonelle designprosessar skapar nye moglegheiter.




Eg har lyst til å trekkje fram møbelindustrien. Der blei det altså i 2003 etablert ei satsing på designprodukt, marknadsutvikling og teknologiutvikling, fordi ein såg ei negativ utvikling i bransjen; eksporten sokk etter å ha vore aukande på heile 1990-talet. Prosjektet er tenkt avslutta i 2006, og det er så langt eg kjenner til, ikkje teke stilling til enno om satsinga på dette området skal forlengjast. Så langt kan ein vel slå fast at dette prosjektet har vore positivt for møbelindustrien. Eg reknar med at departementet og statsråden i løpet av rimeleg kort tid avklarar om prosjektet skal halde fram.




Det er tverrpolitisk einigheit om at design er viktig, og det ønskjer me sjølvsagt å følgje opp vidare med gode politiske verkemiddel.




Ein kraftig auke i tilskotet til Designrådet på budsjettet for 2006 vitnar om at Norsk Designråd er eit viktig instrument for å ta i bruk meir næringsretta design i norsk næringsliv. Eg ser fram til den varsla designpakka som statsråden refererte til.




Me er gode i dette landet. Me skal vere optimistiske, men målsetjinga må heile tida vere at me skal bli enda betre.




