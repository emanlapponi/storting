 Riksrevisjonen skriv i sitt dokument at Innovasjon Norge har ein kompleks
                  organisasjon og forvaltar eit breitt spekter av ordningar som skal møte mange
                  behov, og vidare at dei ulike departementa sine krav og føringar til løyvingar
                  føreset god koordinering. 

Ja, det har Riksrevisjonen heilt rett i. Det er viktig at departementa følgjer opp
                  samordninga seg i mellom når det gjeld styringa av Innovasjon Norge. I 2010, når
                  fylka kjem inn på eigarsida i organisasjonen, vil det bli stilt ytterlegare krav
                  til samhandling og samarbeid mellom eigarane og oppdragsgjevarane, slik at
                  Innovasjon Norge kan tilby eit heilskapleg tilbod til bedrifter og gründerar i
                  Noreg. 

Som politikarar må me alle vere opptekne av at verkemiddelaktørar samarbeider nært
                  og har god oversikt over dei samla verkemidla. Innovasjon Norge har eit omfattande
                  kontornettverk både nasjonalt og internasjonalt. 

Innovasjon Norge skal med sin kompetanse og sitt nærvær regionalt, nasjonalt og
                  internasjonalt leggje til rette for god koordinering av innovasjonspolitikken og
                  næringspolitikken. Regjeringa varslar i St.meld. nr. 7 for 2008–2008, populært
                  kalla innovasjonsmeldinga, at dei vil setje i verk evaluering av Innovasjon Norge
                  for m.a. å få svar på om Innovasjon Norge sine verkemiddel er tilpassa kundane
                  sine behov. Dette er viktig for å setje verkemiddelapparatet betre i stand til å
                  møte framtidige behov i næringslivet. 

Internasjonalt nærvær, kontakt og samarbeid er viktig for eit innovativt norsk
                  næringsliv. Derfor må internasjonalisering vere ein vesentleg del av Innovasjon
                  Norge sitt arbeid. Det offentlege verkemiddelapparatet og utanrikstenesta
                  representerer ein ressurs for bedrifter som har eller ønskjer å ha eit
                  internasjonalt engasjement. Regjeringa er tydeleg på at Innovasjon Norge skal
                  bidra til auka internasjonalisering av norske bedrifter. Da er det sjølvsagt ein
                  tankekross at Riksrevisjonen sine undersøkingar peikar på at distriktskontora kan
                  ha manglande kompetanse knytt til eksport og internasjonalisering, og at
                  Innovasjon Norge sitt internasjonale arbeid i liten grad er integrert i selskapet
                  si verksemd. Men da er det også grunn til å leggje til at det har skjedd mykje
                  positivt i Innovasjon Norge sitt arbeid med internasjonalisering sidan oppstarten
                  for fem år sidan. Likevel er det vesentleg at organisasjonen styrkjer sitt arbeid
                  på dette området og sikrar endå betre samarbeid mellom kontora heime og ute. 

Innovasjon Norge sitt hovudmål er å fremje bedrifts- og samfunnsøkonomisk lønsam
                  næringsutvikling i heile landet og å utløyse dei næringsmessige moglegheitene til
                  ulike distrikt og regionar gjennom innovasjon, internasjonalisering og
                  profilering. 

I 2007 utgjorde Innovasjon Norge sine løyvingar i form av tilskot, lån eller
                  garantiar til saman 4,7 milliardar kr. Innovasjon Norge sitt arbeid blir
                  systematisk evaluert gjennom selskapet sine mål- og resultatstyringssystem, dei
                  årlege kundeeffektundersøkingane og jamlege evalueringar. Mitt håp og mi tru er at
                  dette evalueringsarbeidet har gjort at Innovasjon Norge allereie er i ferd med å
                  bli meir effektiv, meir kundevenleg og meir målretta enn det som Riksrevisjonen
                  sin rapport avdekkjer. 

Det er viktig ikkje å bruke innovasjonsomgrepet for snevert. For å utløyse
                  innovasjon og nyskaping krevst det eit breitt spekter av verkemiddel. Støtte til
                  omstillingsprosjekt, effektiviseringsarbeid, kompetansebygging og
                  nettverksaktivitetar kan vere grunnleggjande for å oppnå innovasjon. Det er slik
                  at Innovasjon Norge har ei viktig rolle å spele på alle desse områda. 

Eg vil òg nemne at Innovasjon Norge, SIVA og Norges forskningsråd har hatt ei
                  samarbeidsavtale for perioden 2005–2008, og partane vil inngå ei ny slik avtale
                  for perioden 2009–2013. Føremålet med avtalene er å skape eit meir heilskapleg
                  verkemiddelapparat på innovasjonsområdet. Det at mange framleis opplever
                  Innovasjon Norge som ein bank, og at enkelte distriktskontor meiner at dei har
                  fått for lite opplæring og oppdatering av sin kompetanse, er bekymringsfullt. Det
                  er òg grunn til å merke seg at undersøkinga òg tek opp spørsmålet om ikkje
                  Innovasjon Norge i større grad burde gje støtte til meir risikoutsette prosjekt. 

Regjeringas politikk er at fleire oppgåver og meir ansvar skal delegerast til
                  lokale og regionale nivå. Føremålet med fleire regionale oppgåver og større
                  regionalt ansvar i innovasjons- og næringspolitikken er å utnytte regionale
                  moglegheiter, fortrinn og satsingar på ein betre måte. For Innovasjon Norge
                  inneber regionaliseringa som tidlegare nemnt at fylkeskommunane kjem inn på
                  eigarsida av selskapet – med 49 pst.– med verknad frå og med 1. januar 2010. Den
                  nye eigarkonstellasjonen skal leggje til rette for betre samordning av
                  innovasjons- og næringspolitikken på regionalt og nasjonalt nivå. Felles mål er
                  ein føresetnad for at dette skal lukkast. 

Den varsla evalueringa som Regjeringa vil setje i verk i løpet av året, skal gje
                  svar på om dei måla som er sette for selskapet, blir oppnådde på ein god og
                  effektiv måte. Eit naturleg utgangspunkt er ei vurdering av Innovasjon Norge sine
                  tenester som har som siktemål å fremje innovasjon, internasjonalisering, regional
                  næringsutvikling og profilering av Noreg og norsk næringsliv internasjonalt. Det
                  må også vurderast om Innovasjon Norge sin tenesteportefølje er effektiv,
                  oversiktleg og tilgjengeleg for brukarane. Vidare må forholdet mellom dei ulike
                  sektorpolitiske ordningane vurderast. Riksrevisjonen sin rapport peikar på at det
                  er behov for betre samordning og styring, også av fagleg karakter, for å sikre
                  måloppnåing for selskapet. 

Regjeringa vil òg vurdere korleis dagens organisering av verkemidla varetek
                  behovet for medfinansiering av større regionale og nasjonale prosjekt. Evalueringa
                  vil danne grunnlaget for eventuelle endringar i prioritering og innretning av
                  selskapets verkemiddel. Dette kan vere nødvendig for å setje Innovasjon Norge i
                  stand til å møte behovet i morgondagens næringsliv. Da vil sjølvsagt dei
                  problemstillingane som Riksrevisjonen tek opp i sin rapport, vere viktige element.
               

