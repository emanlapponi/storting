 Som det går fram av komiteens innstilling, er det tilnærmingsvis full politisk einigheit om dei fiskeriavtalane Noreg har inngått med andre land for 2008, og fisket etter avtalane i 2006 og 2007. Eg vil likevel knyte enkelte merknader til komitéinnstillinga.


Heile 80 pst. av det norske fisket går føre seg på bestandar me deler med andre land. Dette krev, og vil krevje, samarbeid. I Nordsjøen forvaltar Noreg fiskeriressursane saman med EU. Derfor arbeider Noreg og EU saman for å halde oppe og vidareutvikle ei god fiskeriforvalting.


Samarbeidet med EU har gjeve gode resultat på mange område, m.a. i kampen mot ulovleg fiske. Samtidig står me overfor betydelege utfordringar i åra som kjem.


Situasjonen for enkelte av bestandane i Nordsjøen er ikkje slik me ønskjer. Det internasjonale rådet for havforskning – ICES – har igjen anbefalt å stoppe fiske etter torsk i Nordsjøen.


Bestandsituasjonen for torsk i Nordsjøen er framleis alvorleg, men det er likevel teikn som tyder på ein viss vekst i bestanden. Av totalkvoten har Noreg 17 pst., og EU har 83 pst. Einsidige forvaltningstiltak i norsk sone vil derfor ha liten effekt for torskebestanden i sin heilskap. Derfor er EUs utkastpolitikk svært viktig i framtidige forhandlingar. Utkast av fisk er ein alvorleg trussel mot ei berekraftig forvaltning.


Noreg har eit utkastforbod, mens denne utkastpraksisen er lovleg i EU-farvatn. I Noreg skal fisk som ein tek opp av havet, bringast på land. EU derimot har eit utkastpåbod. Påbodet inneber at den fisken ein EU-fiskar fangar, men som han ikkje har kvote for, eller som er under den lovlege minstestørrelsen, må kastast over bord.


I sommar blei eit utanlandsk fartøy observert mens det kasta ut store mengder fisk som var fanga i norsk økonomisk sone. Fisken blei kasta ut så snart fartøyet forlét norsk sone og gjekk inn i EU-sona. Hendinga blei dokumentert av Kystvakta. Berre ved dette tilfellet blei det sløst vekk meir enn 5 000 kg fisk.


Det er ikkje berre moralsk forkasteleg å sløse med mat på denne måten. Det er òg ressursmessig forkasteleg. Dessutan fører utkast til uregistrerte uttak, som i sin tur fører til eit dårlegare vitskapeleg grunnlag for våre felles forvaltningsvedtak.


Hendinga som eg akkurat har beskrive, er ulovleg i norske farvatn, men ikkje etter EUs regelverk. Noreg kan ikkje påtvinge utanlandske fartøy vår lovgjeving når dei oppheld seg utanfor vår jurisdiksjon. Men me kan setje vilkår for dei fartøya som vil fiske i norske farvatn. Me må derfor krevje at all fisk som blir teken i norske farvatn, må bli teken til land, uavhengig av kva slags hamn som nyttast. Eg forstår at Regjeringa no vil stille slike vilkår overfor alle som ønskjer lisens til å fiske i norske farvatn, med andre ord, ein vil miste lisensen dersom dette ikkje blir overhalde. Utkast er særleg eit problem for fellesbestandane i Nordsjøen.


Eg er derfor glad for at Regjeringa i komande forhandlingar med høg røst vil hevde Noregs syn på EUs utkastpåbod. Mykje tyder på at denne innsatsen etter kvart òg vil gjere inntrykk i EU.


Framleis satsing på kontrollarbeidet er ein nøkkel for framtidig forvaltning og eit betre uttaksmønster både i Nordsjøen og i Skagerrak.


