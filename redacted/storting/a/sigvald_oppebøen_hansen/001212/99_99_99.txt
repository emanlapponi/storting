 

(ordførar for saka): 

I dag skal Stortinget ta stilling til departementets framlegg om å justere løyvingane for inneverande år. Det er gjort framlegg om justeringar på i alt 58 kapittel.




Komiteen sitt fleirtal, alle unntatt Framstegspartiet, sluttar seg til løyvingsendringane.




Eit anna fleirtal, medlemene frå Framstegspartiet, Høgre og sentrumspartia, viser i merknaden sin til at Stortinget i juni i år vedtok ei presisering av lovteksten når det gjaldt søknader om godkjenning etter privatskulelova § 3a og 3b, og viser konkret til søknaden frå Oasen Barneskule i Songdalen. Etter avslag i departementet er denne saka til klagehandsaming, og fleirtalet føreset at handsaminga av klagesaka blir fullført omgåande. 




Det kan vere grunn til å stille spørsmål om denne saka er relevant for innhaldet i denne proposisjonen, men når merknaden først er tatt inn i innstillinga, unngår ein ikkje ein debatt omkring dette temaet. Til denne saka er det å seie at dei læremidla som ACE-skulane nyttar i dag, vart oversende frå departementet til Likestillingsombodet for vurdering. Likestillingsombodet konkluderte med at desse læremidla var i strid med prinsippet om likestilling mellom kjønna og dermed eit brot på likestillingslova.




Eg er kjend med at ACE Norge har anka denne saka inn for Klagenemnda for likestilling. Og eg finn det litt underleg at fleirtalet nå ber om at klagesaka omgåande skal bli fullført, sjølv om Klagenemnda for likestilling ennå ikkje har tatt stilling til om desse læremidla bryt med dagens likestillingslov.




Eit anna område det er grunn til å fokusere på, er kap. 228, som gjeld kvalitetsutvikling i grunnskulen. Konkret handlar dette om forsøk og utviklingsarbeid med alternativ tildeling av timar på ungdomssteget. Det kan vere ting som tyder på at dette tiltaket har vore dårleg kjent, eller at diverse uheldige omstende har gjort sitt til at avklaringa i revidert budsjett kom litt for seint til at kommunane fekk dette inn i planlegginga si for hausten 2000.




Fleirtalet er kjent med at departementet og Statens utdanningskontor nå er i dialog med kommunane om slike viktige forsøk. 




Eg reknar med at dei andre partia vil gjere greie for merknadene sine seinare i debatten, og eg vil rå Stortinget til å gjere vedtak i tråd med innstillinga. 




(ordførar for saka): 

Nå er det om lag seks månader sidan Odelstinget handsama endringar i opplæringslova, der ein m.a. vedtok at alle vaksne fødde før 1. januar 1978 skal ha rett til vidaregåande opplæring dersom dei ikkje har fullført slik opplæring tidlegare. Dette er ein positiv og viktig rett, som Arbeidarpartiet har kjempa for i mange år.




I Ot.prp. nr. 44 for 1999-2000, som var det dokumentet som låg til grunn for handsaminga av dette spørsmålet, gjorde Regjeringa det klart at når det gjaldt vidaregåande opplæring for vaksne, ville ikkje høyringsutkastet legge opp til endringar i høve til det som allereie følgde av dagens regelverk. Odelstinget hadde ingen merknader til dette.




Komiteen sitt fleirtal har vurdert Dokument nr. 8-forslaget frå representanten Rolf Reikvam om gratis skyss for vaksne ut frå omsynet til dei vaksne sjølve og omsynet til fylkeskommunane. Eg er samd i at likskapsprinsippet tilseier at også dei vaksne i særskilde løp burde få dekt sine reiseutgifter. Årsaka til at eit fleirtal ikkje vil tilrå dette nå, er m.a. uvisse omkring kostnadene. Reforma for dei vaksne starta i haust, og det er ennå for tidleg å seie kor mange som vil nytte seg av denne retten.




Komiteen har også undersøkt i departementet, gjennom eit skriftleg spørsmål, om det kan finnast tiltak i likningslova som tilseier at vaksne i særskilde løp kan føre opp pendlarfrådrag på sjølvmeldinga for den distansen som går med til og frå utdanningsstaden. Finansdepartementet svarar at slikt frådrag for utgifter ikkje er mogleg med det regelverket vi har i dag.




Fleirtalet i komiteen er som sagt ikkje avvisande til framlegget om utvida rett til dekking av skuleskyss, men vil vente til ein har fått litt meir røynsler med denne retten.




På denne bakgrunn vil fleirtalet tilrå å avvise dokumentframlegget.




 Representanten Inge Lønning reiser her ei problemstilling som etter mi meining er avklart for ei tid sidan. Stortinget har ved fleire høve fått uttale seg i høve til problemstillinga rundt etter- og vidareutdanningsreforma òg på dette punktet. 




I handlingsplanen for kompetansereforma som er utarbeidd i fellesskap av alle samarbeidande partar, er alle einige i at målet er å tilpasse opplæringstilboda betre til vaksne sine behov, m.a. ved opne og fleksible opplæringsformer. Det har Stortinget òg slutta seg til – ja, til og med å ta i bruk arbeidsplassen som læringsarena. I tillegg skal det leggast til rette for menneske med svært så ulike føresetnader. Eg kan nemne lese- og skrivevanskar, arbeidsledige, funksjonshemma, språklege minoritetar m.m. 




Da komiteen behandla budsjettet for inneverande år, understreka ein einstemmig komite at det var viktig at institusjonar og organisasjonar tok sitt ansvar for å sikre at reforma skulle bli ein realitet, først og fremst for dei gruppene som ikkje tidlegare har hatt tilgang til etter- og vidareutdanning. 




Vidare peika komiteen på at dei nye utdanningsgruppene på mange område ville ha behov for heilt andre undervisningsformer enn dei tradisjonelle. Fleirtalet var veldig tydelege på at studieforbunda hadde ei viktig rolle i reforma, og minte om at studieforbunda mista sin eksamensrett i vidaregåande opplæring i 1997 da alle gamle fagplanar for tidlegare § 20-kurs blei trekte tilbake som følgje av Reform 94. 




I den samanhengen sa fleirtalet at Regjeringa blei bedt om å innføre avgrensa eksamensrett i ein overgangsperiode for studieforbund og fjernundervisningsinstitusjonar som driv opplæring på vidaregåande skule sitt nivå. 




Slik eg forstår lovfestinga av vaksne sin rett til vidaregåande opplæring, er det ingen tvil om at det er fylkeskommunen som fullt og heilt er ansvarleg for opplæringa. Men dei står fritt til å nytte ulike arrangørar. Det ventar eg òg at dei gjer, slik at reforma sine intensjonar om tilpassa opplæringstilbod skal bli innfridde. 




Det seier seg sjølv at opplæringstilbodet må vere organisert slik at det er eit forsvarleg grunnlag for å sette standpunktkarakter for dei som ønskjer det. Mi tolking av dette er at det heller ikkje er noka avgrensing av eksisterande privatistordning. 




