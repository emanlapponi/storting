 Endringane i allmennaksjelova og aksjelova som me i dag behandlar, er i utgangspunktet ei sak på bakgrunn av eit EU-direktiv.


I all hovudsak dreier dette seg om forenklingar i dokumentasjons- og rapporteringskrav for selskap som er i fusjons- eller fisjonsprosessar.


Me er kjende med at aksjeselskapsforma er den mest brukte foretaksforma her i landet. Så dette er nok eit godt grep i regjeringa sin forenklingspolitikk og som i neste omgang gjer det endå meir lønsamt å drifte bedrifter i Noreg.


Så er eg veldig glad for at det er tverrpolitisk einigheit om forståinga av § 13-9 i aksjelova, nemleg at eit selskap som ikkje har tilsette, ikkje må lage ein eigen rapport om betydinga for dei tilsette dersom alle aksjeeigarar i selskapet har samtykt i at det ikkje skal lagast rapport om sjølve fusjonen etter aksjelova § 13-9.


Dette har heller aldri vore meininga frå regjeringa si side, men eg finn likevel grunn til å klargjere dette, slik òg saksordføraren gjorde, i og med at dette var litt uklart i starten av behandlinga av denne proposisjonen. Denne presiseringa er derfor i tråd med innspel som komiteen har fått frå Næringslivets Hovedorganisasjon, NHO.


Selskap som har tilsette, skal sjølvsagt i sin fusjonsrapport alltid gjere greie for fusjonens betyding for dei tilsette.


Til slutt: Dette er ei sak som gjeld både gode saksbehandlingsreglar og ikkje minst ei forenkling av dokumentasjons- og rapporteringskrav for aksjeselskapa. Det siste var ikkje Noreg forplikta til etter direktivet, men regjeringa følgjer på denne måte opp Soria Moria II-erklæringa, der forenkling for næringslivet er eitt av dei mange viktige punkta.


