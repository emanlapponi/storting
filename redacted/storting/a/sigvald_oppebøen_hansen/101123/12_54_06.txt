 Eg vil starte med å gje ros til saksordføraren for eit godt samarbeid, som har ført til ei samrøystes og felles innstilling til proposisjonen.


Denne saka handlar om endringar i pantelova, men òg om mindre endringar i luftfartslova og inkassolova. Når det gjeld pantelova, er det omdiskutert om det ved pantsetjing av eit enkelt krav der skyldnaren og panthavaren er same person, er mogleg å etablere rettsvern og dermed om det gjeld ein alminneleg tilgang til å pantsetje kravet.


Dagens lovendring opnar for at kredittinstitusjonane får tilgang til å etablere og avtale panterett i eigne kundars innskot på konto. Dermed får me no ei avklaring i lova som altså ofte har vore litt vanskeleg å tolke.


Eg er kjend med at Lovavdelinga i Justisdepartementet òg har vurdert dette spørsmålet og konkludert med tvil når det gjeld forholdet mellom reglane om pant i enkle krav og motrekningsforbotet i finansavtalelova § 29 første ledd – dette er vanskelege område. No skulle denne tvilen ikkje lenger vere til stades. No får me klare og tydelege reglar.


Når det gjeld høyringsinstansane, som det har vore veldig mange av, har det vore ulike syn på denne endringa og presiseringa i lova. Enkelte ser ikkje behov for denne endringa, medan andre høyringsinstansar helsar denne lovendringa velkomen av gode og praktiske årsaker.


Forbrukarane blir betre tekne vare på, og slik me ser dette, er det heilt nødvendig å få ei klar juridisk avklaring på denne tvilen.


