 Interpellanten har satt viktige sider av industripolitikken på dagsordenen her i dag, og jeg må si jeg er veldig fornøyd med den redegjørelsen nærings- og handelsministeren nettopp har gitt.




Jeg har lyst til å benytte denne debatten til å fokusere noe mer på det som nå skjer i deler av – en må vel kunne si – vår modne industri, smelteverksindustrien. Jeg synes det er behov for, og den fortjener det, en sterkere offentlig og politisk interesse. Denne delen av industrien vår har i årtier skaffet landet valutainntekter og bidratt sterkt til å bygge velferden.




Det er så visst ingen solgangsindustri. Tvert imot – den har utviklet seg, og er i dag teknologisk og kompetansemessig verdensledende. Det har vært en tendens til at denne delen av industrien ikke har vært betraktet som omstillingsdyktig og framtidsrettet. Men det er den.




Jeg har lyst til å bruke et eksempel fra Orkla Exolon i Orkdal kommune, et lysende eksempel på omstilling av et silisiumkarbidverk til nye produkter – produkter som er vesentlige i solcelleproduksjonen, og som går til eksport. Bedriften har de siste årene gjennomført et omfattende energispareprogram i samarbeid med Enova, og i dag gjennomføres en omfattende utbygging av nye lokaler for at selskapet skal kunne realisere et prosjekt for et nytt miljøprodukt som gir 30–40 nye arbeidsplasser ved bedriften i Orkdal. Et moment i det hele er at selskapet er heleid amerikansk. Amerikanerne finner det i hvert fall riktig å investere for framtida i kompetanse- og teknologimiljøet på Orkanger, med nærhet til NTNU- og Sintef-miljøet, for å skape miljøprodukter for det globale markedet.




Jeg blir både inspirert og imponert over hva disse kompetansemiljøene får til, og jeg ser fram til næringskomiteens besøk på bedriften i september. Den store utfordringen vi står overfor som politikere i denne sammenhengen, er å sikre denne og alle andre bedrifter i regionen tilgang på kraft til en akseptabel pris. Det må løses. En eventuell kraftkrise i regionen er egentlig politikerskapt, og den må og skal løses med politiske virkemidler.




