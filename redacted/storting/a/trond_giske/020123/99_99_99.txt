 Jeg har følgende spørsmål
til kultur- og kirkeministeren:

«Under behandlingen av kulturbudsjettet
for 2002 var forskriften for Fond for utøvende kunstnere oppe
til debatt. Flertallet ga klare føringer for hva forskriftene
måtte ta hensyn til vedrørende styresammensettingen.
21. desember sendte Kulturdepartementet ut nye forskrifter som ikke
tar hensyn til komiteens klare anbefaling om at utøverrepresentasjon
skulle styrkes vesentlig.

Vil statsråden trekke tilbake forskriftene
og sikre at Stortingets intensjoner
blir tatt til følge?»

 Det er mulig at prosentregning kan vise
en forholdsvis stor økning, men det er slik at en økning
i antall personer i et styre kommer i enheter på én
og én, så det er faktisk ikke mulig å få en
mindre økning i utøverrepresentasjonen
enn den kulturministeren fikk i forbindelse med utøvelsen
av fondet.

Vi var kjent med de forskriftene som var sendt
ut på høring. Vi var kjent med at forslaget gikk
ut på å utvide med én. Det var nettopp
derfor en enstemmig komite i budsjettinnstillingen på side
89 skriver at det er «viktig at utøvernes representasjon
i fondet utvides vesentlig». Det var nettopp
for å gi en beskjed til kulturministeren om at man måtte
utvide det mer enn det som det lå an til i høringen.
Det er faktisk en enstemmig komite som har gått inn for
det.

I svaret sier kulturministeren nå at
hun mener at hun har oppfylt dette. Det er helt klart
at det var ikke det som lå i det vi sa i denne
merknaden, og mitt spørsmål til kulturministeren
er da: Ser hun på enstemmige komitemerknader fra kulturkomiteen
som en rent veiledende praksis, eller synes hun de bør være
bindende for den beslutning og virksomhet som kulturministeren gjør
i sitt embete?

 Det er direkte feil det kulturministeren sier.
Vi hadde en spesifikk diskusjon i komiteen, hvor jeg også spurte
representanter fra kulturministerens eget parti om kulturministerens
parti da skjønte at ordet «vesentlig» innebar
mer enn én, som det var lagt opp til i høringen,
og fikk til svar at det gjorde det.

Ett parti i komiteen hadde
spesifikk beskrivelse av hvordan fondsstyret skulle sammensettes.
Vi fant på det tidspunktet ikke grunn til å gå inn
i en så detaljert beskrivelse, nettopp fordi
vi hadde hatt en høringsprosess på gang, og vi
fant sammen med regjeringspartiene en annen løsning.

Når kulturministeren så ser
helt bort fra det vi har hatt av politisk prosess i komiteen, ser
jeg ikke bort fra at det blir nødvendig å ta
opp saken på nytt, og, med de flertallskonstellasjonene
som er i komiteen, rett og slett vedta i Stortinget hvordan fondet
bør se ut, for å sørge for at vi får
den bredden som dette fondet skal ha, for å sørge for
at utøverrepresentasjonen blir sterk nok fra ulike miljøer,
ulike genrer, slik at utøverne selv har hånd om
det.

Mitt spørsmål er også hvorfor
kulturministeren ikke har fulgt opp det vi har sagt om
innstillingsrett. I et brev til organisasjonene skriver kulturministeren
at det neppe lar seg gjennomføre i praksis. En enstemmig
komite sa også der at organisasjonene måtte
få innstillingsrett, slik at organisasjonene foreslår,
utpeker og innstiller de medlemmene som skal sitte i fondsstyret.
Heller ikke her har kulturministeren fulgt opp.

