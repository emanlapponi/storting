 Det er en viktig sak interpellanten tar opp. Ulike spill er til glede for mange i Norge. Det er ikke få som sitter og ser på Lotto-trekningen, som følger med på fotballrunden, eller som putter noen kroner på en automat når de kommer forbi en. De er stort sett til glede og stort sett også til stor berikelse for mange organisasjoner, idrettslag og de store sammenslutningene som driver med humanitært arbeid og andre typer virksomhet som er nyttige for samfunnet.




De gir inntekter, store inntekter, og her er det helt avgjørende at vi klarer å holde spilleinntektene på norske hender, særlig i forhold til Lotto og fotballtippingen. Vi ser hvordan store internasjonale aktører også prøver seg på det norske markedet, aktører som overhodet ikke har noen deling med veldedige organisasjoner. Vi har et reklameforbud som vi bør opprettholde. Vi bør også så langt som mulig se på nettspillene, på betalingsordninger osv., om det finnes måter som kan beskytte våre spill, og kanalisere de pengene som skal brukes på spill, inn i systemer hvor frivillige organisasjoner nyter godt av dem.




Men så er det slik at i likhet med alkohol, som også kan være til glede i noen tilfeller, blir det store problemer for enkelte. Det er enkelte som ikke klarer å styre sin spilling, særlig på automater, med tragiske følger både for dem selv, for familien og for privatøkonomien, og dette skaper sosiale problemer. Derfor er det viktig å ha et regelverk.




Vi støtter Regjeringens omlegging til at Norsk Tipping skal ta over spillemarkedet også når det gjelder automater, og vel å merke ikke fordi, som det hevdes av enkelte, vi skal kontrollere pengestrømmene eller få mer overskudd – det kunne vi lett ha fått til også for de private aktørene – men fordi vi ønsker å ha direkte innflytelse og kontroll med hva slags type spill som brukes, hvor mange spill som settes ut, slik at vi lett kan gripe inn dersom det er noe som vi mener er uheldig. Vi ønsker offentlig styring. Det er motivet, ikke pengene. Derfor mener jeg også at det ikke skulle være grunnlag for noen EØS- og ESA-inngripen i den typen virkemiddel.




Det er selvsagt også viktig å ha hjelp og støtte til dem som likevel får problemer. Det er bra at statsråden varslet at man ønsker å ha et behandlingstilbud opp å gå i alle fylker innen forholdsvis rimelig tid. Det er slik at jo tidligere man kommer inn og får gitt hjelp, jo færre kommer ut i økonomiske problemer og får den type følger.




Så er det et siste, lite problem – det er ikke lite – som jeg håper statsråden kan rydde opp i, og jeg håper at hun mot slutten av interpellasjonsdebatten gjør det. Det gjelder automatene på norske skip som går i utenlandstrafikk. Her vil det norske regelverket gjelde, med ganske dramatiske konsekvenser for inntekten til disse båtene. Konsekvensen av det kan bli at man flagger ut istedenfor å redusere spillevirksomheten. Derfor mener vi fra Arbeiderpartiets side at man må finne gode løsninger for disse skipene, slik at ikke resultatet blir akkurat like mye spilling, men at båtene får andre flagg enn det norske.




Eirin Faldet hadde her overtatt presidentplassen.




