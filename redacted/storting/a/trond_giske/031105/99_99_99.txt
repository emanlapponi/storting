 «Adresseavisen
i Trondheim skriver 21. oktober at forsvarsledelsen arbeider med
planer om å flytte Luftkrigsskolen fra Trondheim til Oslo
for deretter å slå skolen sammen med Krigsskolen
for Hæren.

Kan statsråden redegjøre
for om det finnes slike planer, og om en flytting motsatt vei, fra Oslo
til Trondheim, også utredes?»

 Jeg takker for svaret, som var forbilledlig
klart, synes jeg: at det ikke er ønskelig fra
forsvarsministerens side å flytte de eksisterende
krigsskolene.

Mitt spørsmål blir likevel
om statsråden i sitt arbeid vil legge til grunn den samme
overordnede målsettingen som bl.a. administrasjonsministeren
har presentert her i huset i forbindelse med statlig virksomhet,
et mål om desentralisering av arbeidsplasser, at man i
større grad kan flytte eksisterende virksomhet ut av det
sentrale østlandsområdet, og heller gå motsatt
vei i forhold til å bruke også Forsvaret
som et slikt desentraliseringsvirkemiddel.

 Statsråden viste i sitt første
svar også til mer generelle synspunkter rundt
en omstilling i Forsvaret, og dette går jo mye lenger enn bare
krigsskolene. Det går også mye videre
enn bare Nord-Norge. Vi har f.eks. Ørlandet flystasjon,
som betyr veldig mye for Distrikts-Midt-Norge, hvor det også hele
tiden ligger en frykt for å bli sentralisert til det sentrale østlandsområdet, Gardermoen eller
Rygge. Jeg lurer på om statsråden også vil
legge de samme holdningene til grunn i det spørsmålet
som hun har signalisert i svaret om krigsskolene.

