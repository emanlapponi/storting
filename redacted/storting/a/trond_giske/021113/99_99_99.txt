 Jeg vil gjerne stille følgende spørsmål
til kultur- og kirkeministeren:

«I tre år har NISO og Norsk
Folkehjelp drevet antirasismekampanjen «Gi rasisme
rødt kort». Dette har vært et viktig
arbeid for å få bukt med rasistiske ytringer knyttet til
idretten. Kampanjen har vært vellykket, og nå skal
den utvides. Den seneste tids hendelser på internasjonale
fotballarenaer, der fargede spillere har blitt trakassert, viser at
dette er et viktig arbeid.

Hva vil statsråden gjøre
for å sørge for at dette arbeidet fortsetter,
og sikre kampanjens videre drift?»

 Jeg takker kulturministeren for svaret.

Det er veldig positivt at det er tatt initiativ
til et møte mellom departementet og
dem som står bak denne antirasismekampanjen. Det er kanskje
først og fremst unge mennesker denne kampanjen
kan nå, men også andre generasjoner
har idrettsutøvere som viktige forbilder, og det de markerer,
kan bety mye i det holdningsskapende arbeidet.

Når det er sånn at alle
disse idrettsutøverne villig vekk stiller opp, bruker sitt
navn, bruker sin posisjon til å markere holdninger i et
så viktig arbeid, bør vi andre gjøre alt
vi kan for å bygge opp under det. Derfor er det positivt
at man skal ha et møte, men jeg skulle gjerne hatt noen
klarere signaler fra kulturministeren om at man faktisk vil ta tak
i dette, og at man på en eller annen måte sørger
for at den kampanjen får gå videre, for det er
utrolig mange som nås, med forholdsvis små midler.

 Jeg syns det blir klarere og klarere at ideen
bak prosjektet skal videreføres. Jeg tolker det dit hen
at vi på en eller annen måte
får en sånn kampanje også i
framtida. Selvsagt må man diskutere organiseringsform og
hvor pengene skal komme fra, men det viktigste
er at dette fortsetter.

Det er ikke bare ved å vise
de røde kortene at idrettsutøvere engasjerer
seg i antirasistisk holdningsarbeid. Idretten i seg selv er egentlig
et massivt holdningsskapende arbeid, også i forhold
til rasisme og den type holdninger, fordi man møtes,
man spiller sammen, man leker sammen. Vålerenga fotballklubb
har over 20 forskjellige nasjonaliteter som spiller på samme
lag. De driver ikke antirasistisk arbeid, de driver med
fotball, men effekten er den samme. Man får en respekt
og en holdning overfor hverandre som likeverdige,
og man lærer å samarbeide og å kjenne
hverandre. Så jeg håper virkelig at det blir satt
handling bak ordene, og at ikke bare ideen,
men hele prosjektet, videreføres.

