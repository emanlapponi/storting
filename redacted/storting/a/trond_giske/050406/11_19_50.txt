  Jeg takker for svaret.

Nå ble det sagt av statsråden
at hun skulle se på varige løsninger, dvs. muligens
endringer også i framtiden. Problemet
for disse linjene er jo at man lever nærmest fra halvår
til halvår. Nå er det første gang vi
i Stortinget får høre fra Regjeringen
at man ønsker å revurdere sitt syn på å kutte
tilskuddet fra høsten. Vi kjenner det fra media også, etter
at dette spørsmålet var fremmet. Men søknadsfristen
for disse skolene gikk ut 1. mars for veldig mange elever, og da
søknadsfristen gikk ut, var man i fylkene usikre
på om dette tilbudet i det hele tatt kom til å stå ved lag.
Og den type usikkerhet skaper problemer
og vansker ikke bare for dem som skal planlegge
hvilket skoletilbud man skal ha, men ikke minst for elevene
som skal planlegge hvilket studietilbud de skal søke
på. Så mitt spørsmål er: På hvilken måte
vil statsråden sørge for at man får den nødvendige
tryggheten, slik at man kan ha en langsiktig planlegging innenfor
dette området?

