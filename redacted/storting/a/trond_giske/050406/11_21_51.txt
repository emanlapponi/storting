 Da takker jeg for svaret, men jeg ble nesten
litt mindre beroliget nå enn jeg var etter
det første svaret, så jeg angrer meg
egentlig litt for at jeg stilte oppfølgingsspørsmål.
For nå snakker man igjen om landsdekkende linjer, man snakker
om fylkesoppgjør osv. Altså er man igjen inne
på tankegangen om at det øremerkede statstilskuddet
til landslinjene skal avvikles og inn i en fylkeskommunal
regi. Jeg skulle gjerne ha det bekreftet fra statsråden,
hvis det er riktig forstått.

Dette er ganske smale linjer, det
er ikke så veldig mange toppidrettsutøvere
vi har i Norge. Det er ikke mulig for hvert enkelt fylke å gi
dette tilbudet, og det er en veldig praktisk ordning. Det har også tilknytning
til den fylkeskommunale økonomien, som mange steder oppleves
som veldig trang. Vi vet f.eks. at de private toppidrettsgymnasene
har en solid og sikker inntektskilde
direkte fra staten. Og jeg har lyst til å spørre
statsråden om hun synes det er rimelig at det offentlige
tilbudet, som skal være gratis og tilgjengelig
for alle, skal være så mye dårligere
finansiert enn det private toppidrettsgymnastilbudet.

