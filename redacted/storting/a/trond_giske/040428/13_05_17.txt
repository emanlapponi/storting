 Jeg er helt enig i at også dette
selvsagt må ses i sammenheng med det store pensjonssystemet
vårt. Men det er ikke sånn når
Regjeringen ber om tilslutning til noe fra Stortinget og Stortinget
så i sine merknader gir ganske klare
føringer for at sånn skal det gjøres,
at Regjeringen selv kan finne ut at nei, vi vil ikke gjøre
det likevel – det er faktisk noe som er retningsgivende
for det arbeidet som skal gjøres.

Det viktigste spørsmålet
her er om ansatte som har sine ordninger i Statens Pensjonskasse,
og som så blir omstilt ved at organiseringen av virksomheten
blir annerledes, fortsatt skal kunne videreføre sin pensjonsordning i
Statens Pensjonskasse. Det er ikke et spørsmål
som nødvendigvis kan vente til den samlede pensjonsbehandlingen
er ferdig, i hvert fall ikke til alle endringene
i systemordningene er på plass.

Så jeg har to spørsmål:
Er statsråden prinsipielt enig i det målet Stortinget
har satt om at ansatte som blir omstilt, fortsatt skal kunne beholde
sin ordning i Statens Pensjonskasse? Og hvordan skal man sikre det,
hvis man skal vente til hele pensjonsreformen er gjennomført?

