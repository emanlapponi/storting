 Jeg har følgende spørsmål
til kultur- og kirkeministeren:

«Cinematekene i Bergen og Trondheim
er viktige kulturinstitusjoner for befolkningen, film- og TV-miljøet
og utdanningsinstitusjonene i sine regioner. De bidrar
til at film av historisk verdi blir presentert i sitt rette element,
og gjør at filminteresserte også utenfor Oslo
har tilgang til filmhistorien. Staten yter imidlertid ingen økonomisk
støtte til disse cinematekene, i motsetning til Cinemateket
i Oslo.

Hva vil statsråden gjøre
for å sikre driftsøkonomien til disse institusjonene?»

 Vår kulturpolitikk har minst to innretninger.
Det ene er å bidra til at kunst blir skapt. Det andre,
som er vel så viktig, er at kunst blir formidlet. For å bidra
til det gir vi statstilskudd til en rekke ulike kunstformer og formidling
av dem. Gallerier formidler billedkunsten, orkestre formidler musikkarven,
og teatre formidler teaterarven. Men filmkunsten er også en
kunstart, som i denne sammenhengen blir forholdsvis stemoderlig behandlet.
Det er slik at det bare er Oslo som får
statsstøtte. Det betyr at det i realiteten bare
er i Oslo staten bidrar til at filmhistorien blir vist.
Det synes jeg er forholdsvis dårlig. Statsråden sier
at Filminstituttet får vurdere det. Mitt spørsmål
blir da: Vil statsråden ta kontakt med Filminstituttet,
for å være en pådriver for
at også resten av landet kan ta del
i filmhistorien?

 Jeg takker statsråden for svaret. Jeg
synes det er positivt at hun varsler at hun kan ta dette opp med
Filminstituttet, dog uten pålegg.

Dette har ikke bare en
kunst- og kulturpolitisk side. Det har også en
distriktspolitisk side. Vi har regionsentre i andre deler
av landet som bør få tilgang til filmhistorien.
Det betyr mye for film- og TV-miljøet, men det betyr også veldig
mye for utdanningsmiljøet i disse byene når man
har medieutdanning, filmutdanning, filmhistorie og kunsthistorie – folk
bør absolutt få tilgang til denne filmarven.

Det er dyrt å vise historisk
film. Det krever spesielle framvisere, og det krever utdannede maskinister.
Derfor er det en ekstrakostnad forbundet med å vise
dette historiske materialet. Derfor er det viktig at vi fra overordnet kulturpolitisk
hold bidrar til at dette kan bli en realitet, og jeg håper
statsråden følger opp det i sin kontakt med Filminstituttet.

