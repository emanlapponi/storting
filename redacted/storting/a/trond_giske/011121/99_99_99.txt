  Jeg vil stille følgende spørsmål
til utdanningsministeren:

«Privatskoleloven krever at private
skoler med tilskudd skal være av minst like
god kvalitet som den offentlige skolen. Erfaringsmessig kan det
ta tid å forsikre seg om at kvaliteten på blant
annet læreplaner, lærekrefter og lokaler er god
nok. I tillegg skal lokalsamfunnet uttale seg, blant annet fordi
nyetableringer kan ramme grendeskoler. Nå varsler departementet
at behandlingen skal ta tre–fire måneder.

Vil statsråden med dette svekke lovens
krav om kvalitet eller lokalsamfunnets rett til medbestemmelse?»

  Jeg takker for svaret.

I Dagsavisen 12. november fremmes det påstand
om at regjeringen Stoltenberg skal ha trenert 40 privatskolesøknader,
de skal visstnok ha blitt liggende i en skuff. Statsråd
Lilletun i den foregående regjeringen
sa i Stortinget at de i gjennomsnitt brukte ett år på privatskolesøknader.
Under regjeringen Stoltenberg ble privatskolesøknadene
i gjennomsnitt behandlet en god del raskere.

Mitt spørsmål til statsråden
er: Hvordan får hun en raskere saksbehandlingstid til å rime
med en trenering av privatskolesøknader, og har hun noen
dokumentasjon på disse påstandene som statssekretæren
kommer med, om at politisk ledelse skal ha trenert privatskolesøknader
i Utdanningsdepartementet?

  Jeg er glad for svaret og presiseringen fra
statsråden. Jeg tror praksisen og behandlingen, slik statsråden
har redegjort for, vil ligge an til å bli ganske
lik den forrige regjeringens. Men det gjenstår
et spørsmål, og det er problemstillingen: Skal
skolene ha kvalitetskontrollen før man får det
nye statstilskuddet, eller skal man gi statstilskudd ut
fra en rekke forutsetninger om kvaliteten og så få en
kontroll i ettertid? En ettertidskontroll kan være like
byråkratisk og like tidkrevende og like
kostnadskrevende som en
kvalitetskontroll på forhånd, og kan i tillegg,
hvis man ikke har hatt en god nok kontroll fra begynnelsen
av, utsette elever for skoler med dårlig kvalitet. Mitt
spørsmål er: Vil statsråden i forbindelse
med nye skoler forsikre seg på forhånd om at f.eks. likestillingsloven
er opprettholdt, og at kvaliteten på undervisningsmateriell
og læreplaner er tilsvarende som i den offentlige skolen, eller
vil hun overlate det til forutsetninger og deretter kontroll i ettertid?

