 Vi ønsker å tro at barn vokser opp under harmoniske forhold hvor de er lykkelige og får dekket alle sine behov for omsorg. Dessverre er det ikke slik. Gjennom den økte oppmerksomheten på familievold er vi blitt klar over at mange barn utsettes for vold og overgrep, og at mange barn ikke minst er vitne til vold i hjemmet. Vi vet dessuten at den dokumenterte volden kun er toppen av isfjellet. Her finnes det dessverre store mørketall.




En landsomfattende undersøkelse fra 2005 forteller oss at nærmere 10 pst. av alle jenter over 15 år har vært utsatt for grov vold av sin nåværende eller tidligere kjæreste. Men denne volden rammer ikke bare voksne kvinner; et betydelig antall barn opplever overgrep mot mor. De ser, hører og opplever volden mot en nær omsorgsperson. Barn skal slippe å være vitne til vold og overgrep, det i seg sjøl er et overgrep også mot barnet.




Vi vet at 1 500 barn hvert år overnatter på landets krisesentre. Om lag halvparten av barna som var på krisesenter i 2006, var fem år eller yngre. Hva gjør det med et lite barnesinn å bli revet opp fra sin vanlige hverdag, flykte til et krisesenter og leve der i skjul?




Vi er også kjent med at veldig små barn blir utsatt for mishandling. Forskningsresultater fra Canada, USA og Storbritannia viser at opp mot en tredel av alle barn som behandles for alvorlige hodeskader, har fått disse som følge av mishandling, og det er spedbarn som er aller mest sårbare. Tall fra Ullevål sykehus viser at rundt 20 pst. av barna med alvorlige hodeskader var skadet som følge av mishandling.




Hva gjør vi for å bekjempe denne volden? Det er åpenbart at vi er blitt langt flinkere de senere årene. Tidligere ble vold og mishandling mot kvinner og barn sett på som husbråk når politiet rykket ut. I dag håndterer politiet dette på en helt annen måte. Hvert politidistrikt har nå familievoldskoordinatorer. Og for inneværende år blir denne ordningen styrket med 10 mill. kr for å sikre at alle har en familievoldskoordinator på heltid. Dessuten legges det opp til at de største politidistriktene nå skal etablere egne team.




Like før jul presenterte Regjeringen sin nye handlingsplan mot vold i nære relasjoner, som innebærer flere og mer omfattende tiltak for å bekjempe vold og overgrep.




Skal vi både kunne forebygge og hjelpe flere som er utsatt for vold og overgrep, er det åpenbart at det må settes inn mange og varierte tiltak. Alt fra helsestasjon og skole til barnevern, politi og rettsapparat må bli bedre i stand til å avdekke og hjelpe. Dessuten er det viktig, som interpellanten påpeker, at de ulike delene av hjelpeapparatet må bli flinkere til å samordne og koordinere.




Interpellanten framhever ett viktig tiltak for å bekjempe vold. Arbeiderpartiet er ikke negativ til dette, men vi er opptatt av at her må det gjøres veldig mange ting samtidig. Vi er bl.a. opptatt av å få på plass barnehus i alle regionene, at det etableres døgnåpen alarmtelefon for barn som er utsatt for overgrep, at overgrepsmottakene ved legevaktene styrkes, og at en får styrket kompetansen til lærere og førskolelærere for å kunne avdekke vold. Dessuten: Det aller viktigste er å bidra til å hindre at nye overgrep oppstår. Det forebyggende arbeidet må derfor forbedres. Holdningsendring er viktig her.




Vi erfarer dessverre at fremdeles foreligger det mange underlige og grumsete holdninger til overgrep mot barn. Pågripelsen av Lommemannen har vist at det fremdeles er mange grumsete holdninger knyttet til seksuelle overgrep mot barn. Det samme viste den debatten som gikk i media i fjor høst, hvor viktige samfunnsaktører mente at det skal være lov å slå barn.




Jeg må dessuten si meg enig med representanten Aspaker i at det var opprørende å høre på nyhetene i morges at vold mot barn blir ansett som mindre alvorlig enn vold mot voksne. Jeg er helt enig med representanten Aspaker i at straffutmålingen burde vært motsatt. Jeg håper at vi i forbindelse med ny spesiell straffelov vil ha mulighet til å komme tilbake til nettopp det spørsmålet til høsten, og at det da blir fulgt opp. For det er helt åpenbart at overgrep mot barn er noe av det mest alvorlige vi har i dette samfunnet, og det må bekjempes med alle midler.




