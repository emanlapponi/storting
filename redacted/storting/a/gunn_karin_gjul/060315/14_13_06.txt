 Jeg er glad for at statsråden tar
disse utfordringene og problemstillingene på alvor, og
at han nå setter i gang et arbeid for å se på NRKs
finansiering og sponsing. Det er åpenbart
at her testes det ut noen grenser i forhold til i hvor
stort omfang det er mulig å drive med sponsorvirksomhet
i NRK. Vi så et eksempel i forbindelse
med OL, hvor man også puttet inn sponsorplakater
i forbindelse med OL-sendingene. Og når man hørte
på NRK i radio, kunne man nesten tro at man hørte
på P4.

Vi ser også i siste undersøkelse
fra Statens institutt for forbruksforskning at folk flest begynner å bli
ganske lei av TV-reklame. Tre av fire sier
de er lut lei av TV-reklame. Og det gir noen utfordringer
til NRK i den forstand at dersom NRK i større og større
grad blir kommersiell, kan det medføre undergraving av
folks interesse for å betale lisensen. Derfor
vil jeg stille spørsmål til statsråden
om han gjør seg noen tanker om hvor grensen for
sponsing går, uavhengig av lovverket vårt.

