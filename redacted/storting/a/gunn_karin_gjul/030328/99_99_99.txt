 Interpellanten reiser særdeles viktige problemstillinger – av stor betydning, ikke minst for hardt rammede lokalsamfunn.




Stortingets vedtak av 13. juni 2001 innebar nedleggelse av forsvarsanlegg som i en del kommuner og lokalsamfunn var hjørnesteinsbedrifter. Disse forsvarsavhengige kommunene gis nå støtte til omstilling via midler fra Kommunal- og regionaldepartementet.




Samtidig har mange av disse kommunene erkjent at skal de lykkes i omstillingsprosessen, er de avhengige av å ta i bruk de nedlagte forsvarsanleggene til ny næringsaktivitet. Blant annet på det grunnlaget vedtok Stortingets flertall i forbindelse med forsvarsbudsjettet for 2003 at Regjeringen kan overdra eiendommer, bygg og anlegg til kommunene i forbindelse med utnyttelse til næringsutvikling. Denne overdragelsen skal skje vederlagsfritt eller til sterkt redusert vederlag. Stortinget la imidlertid som kriterium at dette kun skulle gjelde noen få sterkt belastede lokalsamfunn.




Problemet er at Forsvaret og Forsvarsbygg mener at det ikke finnes noen hardt belastede lokalsamfunn som kan få overdratt anleggene til en sterkt redusert pris. Mitt spørsmål blir da: Hva er det som skal til for at noen i det hele tatt kommer inn under den definisjonen?




Rissa kommune – nedleggelsen av Hysnes fort – mener jeg er en kommune som er et godt eksempel på et hardt belastet lokalsamfunn. Forsvaret forlot Hysnes helt i 2002. 70 arbeidsplasser forsvant, mens det for få år tilbake var 130 sysselsatt på Hysnes.




I tillegg har kommunen mistet arbeidsplasser ved Fosen Mek Verksteder. Fosen Mek hadde i 2001/2002 en topp i sysselsettingen på 1 300 personer. Den faste arbeidsstokken på 400 personer er i dag enten oppsagt eller permittert. I tillegg har det vært mange underleverandører knyttet til bedriften.




Sysselsettingen i landbruket er redusert fra 20 pst. til 16 pst. fra 1999 til 2002. Og andre bedrifter, bl.a. Cylinderservice, har nå gått til permitteringsvarsel. Det samme har Bøndernes Salgslag, som planlegger å legge ned sitt slakteri med 40 ansatte.




I sum dreier det seg altså om en reduksjon i sysselsatte på 500 personer i denne kommunen. Det tilsvarer 20 pst. av de sysselsatte i Rissa kommune, og dette har skjedd i løpet av bare fire-fem år.




Befolkningsnedgangen som dette medfører, rammer en allerede hardt presset kommuneøkonomi. Kommunen venter nedgang i rammeoverføringene på 2 mill. kr.




Dette må vel være et eksempel på «et sterkt belastet lokalsamfunn». Jeg er ganske overbevist om at det var slike tilfeller forsvarskomiteen hadde i tankene da vedtaket ble fattet i forbindelse med budsjettet i fjor høst.




