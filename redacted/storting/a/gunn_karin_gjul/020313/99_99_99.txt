 Jeg tillater meg å stille et spørsmål
til justisministeren:

«Etter de nye reglene om
særreaksjoner er det ikke mulig å idømme
særreaksjonen «tvungent psykisk helsevern» for
lovbrudd som ikke kan utsette andres liv eller helse
for fare. Stortinget vedtok 11. juni 2001 følgende: «Stortinget
ber Regjeringen vurdere en endring i straffeloven, slik
at utilregnelige lovbrytere som begår klart samfunnsskadelig
kriminalitet i større grad enn i dag skal kunne idømmes
tvungent psykisk helsevern eller tvungen omsorg.»

Hvordan vil statsråden følge
opp dette vedtaket?»

 Takk.

Jeg er enig med statsråden i at man
skal legge til grunn det grunnleggende juridiske prinsippet om at
utilregnelige fanger er straffrie. Men samtidig er jeg uenig med
statsråden i at det ikke er en endring
i praksisen. Faktisk mener jeg at det skrivet som kom
fra Riksadvokaten, viser at det er store endringer. I rundskriv
nr. 4/2001 poengterer Riksadvokaten at den viktigste
endringen i ordningen i forhold til nyere praksis er at det etter de
nye reglene ikke er mulig å idømme særreaksjoner
for lovbrudd som ikke kan utsette andres liv, helse eller
frihet for fare, og at det faktisk er en forskjell i forhold til den
gamle sikringsordningen. Vi har nå også en
sak fra Stavanger byrett som viser det samme.

Mitt spørsmål til statsråden
er om han er enig med Riksadvokaten i at det ikke er akseptabelt
at enkelte lovbrytere oppfattes å ha en fribillett til å kunne begå omfattende eller
plagsomme lovbrudd.

 Jeg takker statsråden for svaret,
og er blitt mer beroliget av at han vil følge nøye
med i denne saken, slik at vi unngår at det i enkelte tilfeller blir
oppfattet som at man har en fribillett.

Denne nye sikringsordningen trådte
jo i kraft 1. januar, og jeg har lyst til å stille statsråden
spørsmål om hvordan den fungerer generelt, for
vi vet jo at det har gått mange år fra Stortinget
første gang behandlet en ordning med forvaring og fram
til den nå trer i kraft, nettopp fordi man har
vært usikker på om psykiatrien var i stand til å ta imot
dem som ville komme inn under ordningen med tvungent psykisk helsevern.

Mitt spørsmål til statsråden
er om han har inntrykk av at denne ordningen fungerer, at man har
et godt tilbud, bl.a. til fanger som er på ordningen med
tvungent psykisk helsevern.

