 Først vil jeg takke interpellanten for at han reiser en prinsipielt veldig viktig debatt om ytringsfrihet og demokrati og den norske befolknings mulighet til å delta i den offentlige debatten. 




Jeg må si at etter å ha lest interpellasjonen var jeg ikke helt klok på i hvilken retning denne debatten skulle gå, men nå skjønner jeg jo at det blir en mer tradisjonell mediedebatt ut av det. La meg likevel få lov til å komme med noe som kanskje ligger litt på sidelinjen, men som jeg mener er viktig, og det er den teknologiske utviklingen som utfordrer media og mediepolitikken i særdeleshet, noe også statsråden nå avsluttet med. 




Vi vet at ikke minst Internett blir like mye sett på som tv i dag. Vi ser også at avisene blir utfordret av nettet. Vi kan kanskje se for oss i framtiden at vi istedenfor å sitte og lese papirutgaven, kommer til å sitte med en digital avis – en digital avis som vi laster ned, og som vi ikke trenger å få i postkassen vår om morgenen, men får direkte lastet ned på skjermen. Vi trenger ikke å sitte hjemme i vår egen stue for å motta den avisen. Vi kan være på en flyplass i London eller i helt andre deler av verden og likevel motta den digitale avisen vår. Så mulighetene og utfordringene på dette området kommer til å være betydelige de kommende årene. 




Lånke nevnte at vi som politikere har et ansvar for å sørge for at vi har ytringsfrihet, og at vi har en god offentlig debatt. La meg da nevne partienes rolle for å sikre den offentlige debatten. For jeg mener at vi ikke minst gjennom utformingen av partiprogrammene våre kan invitere velgerne, befolkningen, til å være med og skape ny politikk, og være med og bidra til den politiske ytringen. I forbindelse med utformingen av Arbeiderpartiets program for neste stortingsperiode har vi prøvd å bidra til dette. Vi har bl.a. invitert til debatt gjennom bruk av nettet. Vi har hatt samråd med masse lag og organisasjoner, reist land og strand rundt, og det har altså resultert i at vi fikk inn over 8 000 forslag til Arbeiderpartiets program. Så det har ikke bare vært menige, vanlige partimedlemmer som har fått lov til å bidra her, men folk land og strand rundt. 




Så ser vi at nettet nå gjør at informasjonsflyten definitivt er bedre enn noen gang. Og vi ser at en nå er i starten med sosiale medier, som en også mener vil være et veldig viktig bidrag med tanke på ytringsfrihet og muligheten for den vanlige borger til å delta i debatten og komme med sine ytringer og bli hørt. I løpet av våren har vi jo sett at alle de politiske partiene har begynt å engasjere seg sterkt i de sosiale mediene. Vi ser at både blogg, Facebook, Twitter, Orego og You Tube nå er i ferd med å bli ganske sentrale i forhold til hvordan befolkningen deltar på disse flatene, men også at de politiske partiene nå på en helt annen måte kommuniserer med velgerne på den måten. 




Det som er litt interessant, er jo at det gjør at det kommer opp nye aktører. Vi opplever at 18-åringer som ellers aldri ville ha blitt lyttet til og hørt på i det norske samfunnet, plutselig i løpet av en dag kan bli en viktig enkeltaktør. Vi så jo nettopp bare for noen dager siden hvordan en 18-åring plutselig fikk en veldig sentral betydning. Det var 18-åringen Even Sandvold, som gjorde det grepet at han fikk Warner Musics irritasjon over seg, og ble kalt for en «drittunge» på Twitter av Warner Music, og det høstet global irritasjon. Det gjorde at Even Sandvold, som hadde ytret som sin mening at han syntes det var vanskelig å kjøpe plater lovlig på iTunes, fikk veldig stor offentlig oppmerksomhet og gjennom det nettsamfunnet plutselig var kjent verden over fordi han hadde irritert Warner Music, men også fordi han høstet veldig mye sympati. 




Noen av de mest populære bloggene og det at vi nå har fått et helt annet nettsamfunn, andre sosiale medier, gjør at nye mennesker, nye befolkningsgrupper, har muligheter til å bli hørt på en helt annen måte. Jeg tror vi også er nødt til å ta inn over oss i den offentlige debatten om mediepolitikk framover at også sosiale medier kommer til å bli en viktig del av det. Fremdeles har man veldig mange barnesykdommer, men jeg tror at det er viktig at vi som politikere tar det på alvor og bidrar til at dette blir en viktig del av den offentlige debatten framover. 




