 Jeg har et spørsmål til justisministeren:

«Ifølge Halden
Arbeiderblad skal det nå utredes om byggingen av nytt fengsel
i Halden skal tilbys private investorer i stedet for at
staten skal eie og bygge selv. En slik ny utredning
vil forsinke prosjektet med opptil ett og et halvt år,
ifølge den nevnte avisen.

Mener statsråden det er
forsvarlig å reversere byggeplanene for å få inn
private aktører når dette prosjektet er helt avgjørende
for å kunne redusere de lange soningskøene?»

 Jeg takker statsråden for svaret og
vil gi uttrykk for at jeg synes det er betryggende at statsråden ønsker å opprettholde
tidsplanen for bygging av fengslet i Halden. Det mener
jeg er veldig viktig, fordi fengslet i Halden er av en
slik størrelse at det vil ha stor betydning for om vi skal
klare å løse de problemene vi har med
soningskøer.

Men når vi er inne på dette
med soningskøer, ønsker jeg igjen å utfordre
statsråden. Vi hadde bl.a. et ganske grufullt
eksempel i Trondheim nå like
før påske, der en voldsdømt begikk en
ny voldtekt mens han ventet på soningsplass. Dette er noe
som folk flest mener er helt uakseptabelt, og som på en måte
er et politisk ansvar som vi er nødt til å ta.
Jeg ønsker igjen å utfordre
statsråden og spørre om han vil komme tilbake
med en mer systematisk kartlegging av behovet for nye soningsplasser,
og hvilken plan han har for utbygging av ny soningskapasitet. Hvis
vi skal greie å få bort soningskøene,
er det helt nødvendig at vi får et bedre
system på dette enn vi har i dag.

 Jeg er glad for at statsråden signaliserer
at han allerede i revidert nasjonalbudsjett vil komme tilbake med
en mer systematisk oppfølging, slik at vi greier å få ned
soningskøene. Den situasjonen vi er i i dag, er helt uakseptabel.
Arbeiderpartiet vil gjerne være med
i en dialog og et fruktbart samarbeid, slik at vi løser dette.

Men tilbake til dette med bygging og eierforhold
når det gjelder private fengsler: Jeg ønsker
her å utfordre statsråden
litt, for jeg lurer på om dette er en rent ideologisk ting
der Fremskrittspartiet har presset
regjeringspartiene. Jeg har nemlig problemer
med å se at det kan være noen
kostnadseffektivitet knyttet til det at private skal eie fengsler.
Tross alt skal de ha avkastning på de investeringene de
gjør, og jeg kan vanskelig se at det
kan være noe billigere at private bygger og eier
enn at staten gjør det sjøl.

