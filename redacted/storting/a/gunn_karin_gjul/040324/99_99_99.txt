 Jeg vil tillate meg å stille følgende
spørsmål til justisministeren:

«En undersøkelse av henlagte
voldtekter i Sverige på 1990-tallet, utført
av Christian Diesen ved Universitetet i Stockholm, viser at av 100
anmeldte voldtekter ender kun fem med påtale. Undersøkelsen
konkluderer blant annet med at mangel på penger, kunnskap
og holdninger hos politiet er utslagsgivende
for henleggelser.

Tror statsråden at dette også kan være noen
av årsakene til henleggelser av voldtektssaker i Norge?»

 Jeg takker statsråden for svaret.

Jeg er glad for at statsråden tar
så alvorlig på det som må sies å være
en av de verste krenkelsene en kvinne kan bli utsatt for.
Men jeg mener at det fortsatt er en jobb å gjøre.
For når vi har en så stor henleggelsesprosent
som vi fremdeles har, til tross for at det er satt i gang en rekke tiltak,
så sender vi ut et uheldig signal i det norske
samfunn. Vi sender ut et signal til voldsovergriperen om at det
er ingen risiko for at han blir straffet, og vi sender ut et signal
til alle de kvinnene som går og er utrygge, om
at man på dette området har liten og ingen rettssikkerhet. Derfor
mener jeg at man fremdeles har en jobb å gjøre, og
jeg kunne godt tenke meg at statsråden kunne si litt mer
om hva han ønsker å sette i gang for å få opp
oppdagelsesrisikoen på dette området.

 Jeg takker igjen statsråden for svaret.

Jeg er veldig enig med ham i at dette virkelig
er et sammensatt spørsmål, og at det ikke
minst for den kvinnen som blir utsatt for handlingen, er veldig
viktig at både politi og samfunnet for øvrig
handler raskt og ryddig på dette området.

Det du nevner, er bl.a. hvilke andre
sider av samfunnet som bør bidra. Og ikke minst
i forhold til den bistand som politiet trenger,
er det viktig at man får regionale voldtektsmottak,
slik at man har muligheten til å sikre bevis, og at kvinner
med en gang gjerningen er gjort, har muligheten til å få sikret
bevisene.

Et annet spørsmål som er
blitt reist den senere tida, er dette med behov for bistandsadvokat
på et tidligere tidspunkt, som kan hjelpe kvinnen på et
tidlig stadium til å sikre en god etterforskning.
Jeg vil derfor spørre statsråden om han ønsker å ta
initiativ til slike nye tiltak, både det å få på plass
skikkelige voldtektsmottak i hver region og det å vurdere
bruken av bistandsadvokat.

