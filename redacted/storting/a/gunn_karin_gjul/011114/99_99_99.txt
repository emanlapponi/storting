  Jeg tillater meg å stille følgende
spørsmål til justisminister Dørum:

«Mange kvinner som har brutt ut fra
voldelige samliv opplever at mannen fortsetter å utøve
vold og fremsette trusler. Straffeprosessloven
har en regel om besøksforbud for gjerningsmannen.
Denne blir imidlertid i mange tilfeller forstått slik at
den ikke hjemler besøksforbud i eget hjem. Stoltenberg-regjeringen
foreslo en ny presisering i loven som gir adgang til å nedlegge
besøksforbud i eget hjem.

Vil statsråden følge opp
dette lovforslaget?»

  Jeg takker statsråden for svaret.
Jeg er godt fornøyd med at han ønsker å følge
opp dette lovforslaget som ble presentert av Stoltenberg-regjeringen.
Jeg har stor forståelse for at man er nødt til å vente
til høringsrunden er over før man tar endelig
stilling, men jeg opplever dette svaret som veldig positivt.

Problemet er jo ikke
at dagens lovverk ikke hjemler besøksforbud i
eget hjem. Problemet er at det oppfattes annerledes
i mange tilfeller. Derfor er det viktig at vi får presisert
lovgivningen, slik at vi ikke opplever flere tilfeller
som dem vi har hatt i den senere tid, der politiet ikke
velger å bruke denne hjemmelen.

Jeg er også glad for at
statsråden nevner dette med faste politikontakter som kan
håndtere disse spørsmålene overfor voldsutsatte
kvinner, at han mener at det er behov for en holdningsendring
i politiet når det gjelder spørsmål
om kvinner og vold, og at det også er behov for å øke
bevisstheten om dette.

Jeg har lyst til å stille statsråden
spørsmål om han i den sammenheng også ønsker å ta
et initiativ til å utarbeide kriterier
for hva som skal gjøres overfor trusselutsatte kvinner
i forbindelse med politiets håndtering.

  Jeg takker igjen for et veldig godt svar fra
statsråden. Jeg er svært glad for at han er så tydelig
og klar på disse spørsmålene, og for
at han vil følge opp. Vi vet jo at dette er et stort samfunnsproblem. Vi
vet at siden 1995 er 50 kvinner blitt drept av sine partnere,
at det daglig er hundretusen kvinner som utsettes for vold fra sine
samboere, og at det normale er at de fleste kvinner som blir utsatt
for vold, flytter ut av sitt eget hjem. Det er en svært
uheldig situasjon at det faktisk er kvinnen som flytter
ut, i stedet for den mannen som utøver vold.

Men så finnes det også en
annen side ved dette problemet. Det er at når
mannen nå kan komme i en situasjon hvor han må flytte
fra eget hjem, og han på en måte mister både
sin familie og sitt hjem, er det også en fare
for at han utøver ytterligere vold.

Min utfordring overfor
statsråden er: Har han gjort seg noen tanker
om hvordan man skal følge opp disse voldsmennene? Hvordan
skal man forebygge at de begår ytterligere vold? Og hvordan
skal man forebygge at menn i det hele tatt begår
vold overfor sine partnere?

