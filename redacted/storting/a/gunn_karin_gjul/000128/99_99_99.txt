 Flertallet i Stortinget fastsatte i 1997 et mål om å ha levedyktige bestander av de fire store rovdyrartene i Norge. 




På det tidspunktet rovdyrmeldinga ble behandlet, var situasjonen for den sørskandinaviske ulvebestanden alvorlig. Bestanden ble klassifisert som direkte truet, dvs. en ikke levedyktig bestand.




Jeg vil gi interpellanten rett i at vesentlige ting har skjedd på disse tre årene, bestanden av ulv har tatt seg opp betydelig. Det kan nå synes som den sørskandinaviske ulvestammen har eksplodert de siste årene. Det er nok ikke tilfellet. Fremdeles er ulven et sjeldent individ i de skandinaviske skogene, og fremdeles har vi litt igjen før de målene som Stortinget satte for bestandene, om å få etablert åtte–ti familiegrupper, er oppfylt.




Hvor sårbar ulven som art er, har vi fått demonstrert ved den utviklinga som har skjedd i Sverige det siste året. For et år sia var over 70 pst. av bestanden på svensk side. I dag er det motsatt. To av de svenske ulvefamiliene har gått i oppløsning, og er forsvunnet. 




Ulven har fått stor oppmerksomhet i media det siste året. Jeg tror at vi etter fjorårets beitesesong for sau må innrømme at jervens herjinger i Dovrefjell-området har hatt et mange ganger større skadeomfang enn ulvens, og at skader gjort av ulv, til sammenligning er beskjedne. Det skyldes i hovedsak to forhold: Gjennom omfattende forebyggende tiltak i Stor-Elvdal har Direktoratet for naturforvaltning og miljøvernministeren lyktes i å hindre den store ulvemassakren. Arbeiderpartiet er veldig fornøyd med den innsatsen som har vært gjort for å beskytte de store mengder med sau som går på beite i dette området. Samtidig vil vi understreke at før neste års beitesesong må vi ha på plass en forvaltningsplan for ulv. Og jeg er glad for at statsråden nå signaliserer dette.




Vi er avhengig av å få på plass en soneringsplan og en forvaltningsplan, sånn at vi har virkemidler til å styre ulven vekk fra de mest sauetette områdene i Hedmark. Vi erkjenner at vi ikke er i stand til å håndtere ulv overalt, og med en soneringsplan og en forvaltningsplan kan miljøvernmyndighetene være mer operative når det gjelder å forebygge potensielle konflikter mellom sau og ulv.




Det jobbes nå med endringer i viltloven som gjør det mulig å ta ut ulv før det blir gjort vesentlig skade. Arbeiderpartiet mener dette er en nødvendig lovendring for å hindre at ulv etablerer seg i områder der de ville gjøre svært stor skade.




Menneskets forhold til ulv har gjennom alle tider vært preget av frykt. Den redselen for ulven som nå uttrykkes f.eks. i Østfold, må vi ta på alvor. Arbeiderpartiet mener at omfattende informasjon og kunnskap om ulven er viktig å gi befolkningen i disse områdene, og vi er derfor veldig fornøyd med at miljøvernministeren setter i gang en omfattende informasjonskampanje.




