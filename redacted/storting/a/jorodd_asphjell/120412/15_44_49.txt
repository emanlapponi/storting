 Først vil jeg si at det er et viktig, men også et følsomt tema interpellanten tar opp i sin interpellasjon til statsråden. At vi i Norge har ulik praksis for hvordan omsorgslønn praktiseres, er både uholdbart og uetisk og svekker rettssikkerheten til de menneskene som har omfattende omsorgsbehov, og ikke minst til deres pårørende. 




Jeg er derfor glad for at statsråden allerede har startet en gjennomgang av de ulike ordningene vi har, for å komme fram til nye forslag som kan gi en mer helhetlig løsning enn den vi har i dag. Dette er bl.a. gjort ved å nedsette Kaasa-utvalget, som statsråden var inne på, som har levert en enstemmig utredning som gir et godt grunnlag for å arbeide videre med disse viktige spørsmålene for dem som har dette omsorgsbehovet. Denne utredningen er ute på en bred høring fram til 15. august. Da vil høringsinstansene komme med innspill til de forslagene som er skissert, og som vil være viktige for regjeringens videre arbeid med det som skal legges fram. 




Det vil derfor være feil på dette tidspunktet å konkludere på de spørsmålene og de forslagene som er reist i utredningen, før høringssvarene er kommet inn. Derfor er det bra at statsråden sier hun vil komme tilbake til Stortinget med de løsninger regjeringen velger. Det er løsninger som vil ha økonomiske konsekvenser både for brukere og, ikke minst, for kommuner. 




Det er viktig i et velferdssamfunn som Norge at vi har ordninger som gjør det mulig å kombinere arbeid med omsorg for både barn, pleietrengende voksne og eldre. Dette må selvsagt kombineres med regjeringens offensive politikk med hensyn til at vi skal bygge ut omsorgstjenestene med flere heldøgns omsorgsplasser og flere stillinger, men ikke minst med hensyn til det som både interpellanten og statsråden var inne på: å øke kompetansen blant dem i kommunen som arbeider med dem som har de ulike behovene. 




Jeg synes Kaasa-utvalget anbefaler en spennende modell, som innebærer en utvidet pleiepengeordning, ny omsorgsstønad og lovfestet pårørendestøtte. Samtidig har utvalget lagt vekt på at omsorgsmottaker skal ha forsvarlige tjenester, og det er viktig at det er omsorgsmottakeren som skal stå i sentrum for disse tilbudene. Pårørende som yter omfattende omsorg, skal ha en forsvarlig totalsituasjon og mulighet til å delta i arbeidslivet. Også der handler det om likestilling i forhold til andre i samfunnet. Det å prioritere ressurser til dem som har størst behov, er også viktig, og ikke minst er det viktig å forenkle byråkratiet, som også statsråden var inne på. 




Jeg er glad for at statsråden har tatt initiativ til at Statens helsetilsyn nå har hatt denne grundige gjennomgangen av ordningen, og at helse- og omsorgsministeren og arbeidsministeren har arbeidet tett sammen om denne saken, slik at vi kan få et helhetlig resultat som kan løse mange av de problemstillingene vi i dag ser. 




Dette samspillet framover må skje mellom kommunene, lokale Nav-kontorer og ikke minst pårørende og alle de ansatte som jobber med disse utfordringene. 




Framtidens omsorgstjenester er det som er viktig for oss alle, uansett hvor vi bor i landet. Det handler om offentlige ytelser, det handler om frivillige organisasjoner, det handler om private tilbud, og ikke minst handler det om pårørende som gjør en viktig oppgave for mange brukere som skulle hatt et tilbud i den offentlige helsetjenesten. 




Jeg ser fram til at denne saken kommer tilbake til Stortinget etter den høringsrunden som da vil ha vært. 




