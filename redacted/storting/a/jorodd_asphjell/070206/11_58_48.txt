 At pasientjournaler kommer på avveier, er et kjent problem – om det er elektroniske pasientjournaler, om det er pasientjournaler i papirform, eller hva det er. Mange regjeringer og statsråder har hatt muligheten til å gjøre noe med dette problemet. Derfor er jeg glad for at statsråd Sylvia Brustad har tatt tak i problemet og ser på hvordan en skal løse dette allerede i inneværende år.




På tross av at det finnes strenge regler for hvordan pasientopplysninger skal oppbevares og brukes, skjer det stadig brudd på de forskriftene som foreligger i dag. Hvorfor skal vi ha slike opplysninger oppbevart? Det er jo for at helsepersonell skal kunne gi en raskest mulig og best mulig diagnose og behandling av pasienter som kommer til behandling ved de enkelte institusjonene. Balansegangen mellom personvern på den ene siden og behovet for god behandling på den andre siden er vanskelig.




Statsråden varsler at det allerede i foretaksmøtet i 2007 vil bli stilt krav om at helseforetakene forserer utfasingen av gammel teknologi som ikke fyller dagens behov og krav. Jeg tror det er viktig at en ikke bare gjør det, men også at de ulike helseforetakene investerer og utvikler kanskje felles systemer, at det ikke blir en konkurranse mellom de enkelte foretak om hvem som er flinkest, men at en i fellesskap bruker den forskningen, den teknologien og den kunnskapen som foreligger, til å finne fram til best mulige løsninger. Det er viktig, slik som statsråden påpeker, at det må logges hvem som er inne i de enkelte pasientjournalene, for å se om de faktisk har noe der å gjøre. For det er ikke nok bare med strenge regler og krav; en må også kunne kontrollere hvem som er inne, og hvorfor de er inne. Har de behov for å gå inn på de enkelte journalene, eller er det andre ting de er ute etter med hensyn til å skaffe seg pasientinformasjon? Derfor tror jeg det må stilles krav om disse jevnlige kontrollene, uansett hvilken helseinstitusjon det er snakk om.




Som jeg sa, er avveininger mellom personvern og viktige og nødvendige helseopplysninger vanskelig. Istedenfor å begrense slik informasjon er det viktig at en iverksetter tiltak for å bedre sikkerheten rundt all pasientinformasjon, gjennom bl.a. det som statsråden påpeker i sitt svar, bedre informasjon til helsepersonell, utvikling av nye og bedre tekniske løsninger og å ha kontrollsystemer gjennom logging av dem som har vært inne på de enkelte journalene.




Det er viktig at vi har løsninger som gir pasienten trygghet om personvern i forhold til de opplysninger som blir oppbevart, og hvem som skaffer seg den informasjonen. Samtidig må pasienten ha trygghet for at de opplysningene helsepersonell har, også gir den enkelte pasienten en god behandling for de sykdommene som en har til enhver tid.




