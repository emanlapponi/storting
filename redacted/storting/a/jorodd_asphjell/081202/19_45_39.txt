 Jeg synes interpellanten reiser et viktig spørsmål på et viktig område innenfor helsevesenet. Avtalespesialistene er og skal være en viktig ressurs innenfor spesialisthelsetjenesten i Norge. Det har statsråden sagt, og det har vært gjentatt av flere. Det er viktig at man ser dette tilbudet samlet sett i helsevesenet. Private og offentlige helsetilbud skal utfylle hverandre på en god måte, og må ikke være konkurrenter i forhold til det tilbudet som skal gis, verken økonomisk, faglig eller med hensyn til pasienter. 




Avtalespesialistene er også viktige med tanke på å gi et godt faglig tilbud over hele landet. Derfor må man sørge for at tjenesten ikke blir konsentrert til de største byområdene, hvor det bor tettest med folk, men at avstanden til spesialistene blir overkommelig også for dem som bor ute i distriktene. For det handler om tilgjengelighet på dette området for å kunne gi et godt helsetilbud til alle. 




Jeg ser at det reises et spørsmål om forhandlingsansvaret for takstsystemet til avtalespesialister, og at det skal flyttes fra staten til de regionale helseforetakene. Jeg tror det er viktig at statsråden følger dette nøye, slik at man ikke opplever å få høyere takster i enkelte regioner, som gjør at avtalespesialister naturlig nok søker seg til de områdene hvor takstsystemet er best. Man bør følge en slik utvikling nøye, slik at man får en god spredning av det faglige tilbudet. 




Samtidig er det viktig at RHF-ene har det fulle og hele ansvaret i spesialisthelsetjenesten. Derfor er dette også et viktig grep med tanke på det – både økonomisk og organisatorisk i hver enkelt region. 




At flere pasienter står i helsekø, kan tolkes på forskjellige måter, men det er viktig at den kapasiteten som er der, utnyttes best mulig. Det kan tolkes som at det bevilges enda mindre penger enn i dag – eller bevilges det mer penger enn før? Er det færre leger, sykepleiere og avtalespesialister i dag enn før? Investeres det mindre i helsevesenet i dag enn før? Behandles det færre pasienter i dag enn før? Dette kan vi sikkert ha en polemikk rundt, men jeg tror at det er det motsatte som skjer, at vi har en økning i bevilgninger både til drift og investeringer, har flere fagpersoner, og at det behandles flere pasienter. Samtidig er det flere som står i kø. Det betyr kanskje at tilbudet er blitt større og bedre, og at det er flere som etterspør tilbudet. Men et viktig moment er selvsagt hvor lenge man står i kø – ikke hvor mange som står i kø, men hvor lang tid man står i kø. Man har sett at på det området går det i ulike retninger. Det må man ta inn over seg. 




Jeg ser også at det er ulike meninger om hvordan man skal måle ventetid. Derfor var det godt å høre at statsråden i sitt innlegg nevnte at det i Helsedirektoratet skal iverksettes et arbeid som skal komme i gang på nyåret, for å sørge for at det iallfall ikke er ulike meninger, verken innen spesialisthelsetjenesten eller blant avtalespesialister på dette området. Jeg er glad for at statsråden understreker at han vil videreutvikle dette med avtalespesialistene som en effektiv og viktig del av spesialisthelsetjenestetilbudet i Norge. 




Det er derfor viktig å få til en god samhandling for å få til dette. Om dette er viktig innen regionale helseforetak, i kommunen og i staten, så er det også viktig å få til en god samhandling mellom fagprofesjoner. Det er viktig å få til en god samhandling mellom enkeltmennesker for at man skal nå målet med å ta ut denne effektiviteten best mulig. Hvert år bevilges det mer penger til helsevesenet. Er det bare å bruke mer penger som er målet, og som er målestokken på om vi har nådd det vi har ønsket? Nei. Det handler om hvor mange som kan få et tilbud og et godt tilbud for de midlene vi bruker til stadighet. Derfor tror jeg samhandling på dette området er en viktig bit. 




