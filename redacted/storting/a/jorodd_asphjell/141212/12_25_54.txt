 Arbeiderpartiet slutter seg til det saksordføreren framførte når det gjelder de sakene vi slutter oss til her. Vi synes det er gode forslag som vil forenkle arbeidet.


Men til det som saksordføreren var inne på helt til slutt, knyttet til den saken vi ønsker å utsette, altså endringen av veitrafikkloven § 43 b, har jeg lyst til å bemerke noe. Det er en sak som har vært kjent i ganske lang tid. Dette var et veldig stort tema på landsmøtet til Politiforbundet i 2012 i Molde, og vi har fått en rekke høringsuttalelser både fra Kripos, fra politiet og fra veimyndighetene knyttet til den endringen som var foreslått. Politiet har sagt klart og tydelig fra om at dette vil være med og vanskeliggjøre arbeidet deres, ikke minst det som er knyttet til politiets mulighet til søkertilgang til førerkort- og motorvognregister. Det er viktig når vi skal ha slike endringer som dette, at det ikke vanskeliggjør politiets arbeid, de må kunne utføre sin virksomhet på en god måte. Derfor har Arbeiderpartiet vært opptatt av at politiet fortsatt skal ha den samme løpende søkertilgangen til førerkort- og motorvognregisteret som de har hatt tidligere. For å få til det må det gjøres en enkel justering av lovforslaget, og helt i tråd med det politiet har spilt inn, kan dette gjøres ved enkelt å tilføye i den nye § 43 b i veitrafikkloven: «til politimessige formål hvor det foreligger tjenestemessig behov for tilgangen, slik dette er definert i politiregisterloven § 2 nr. 13.»


Jeg synes det er beklagelig at vi i helt siste time, når samferdselsministeren i to oppslag i VG sår tvil om anvendelsen av den nye loven, ser at det er ulikt resultat, og at det er media som skal styre om saken skal fremmes på en lovmessig god måte. Derfor vil Arbeiderpartiet be om at denne nye proposisjonen kommer raskt tilbake, slik at vi får avklart dette på en god måte, og at vi får fattet vedtak i nær framtid.


