 Jeg tror jeg vil begynne med å si at det er tverrpolitisk enighet om behovet for å satse mer på rusfeltet. Det er derfor vi er inne i en periode ikke bare med økonomisk opptrapping, men også med arbeid med konkrete tiltak som helse- og omsorgskomiteen i stor grad er samlet om, som etablering av rusakutt i Oslo. 




Når det er behov for større kapasitet, flere plasser, færre fristbrudd osv., er det viktig at det offentlige tar ansvar for å bygge opp, hindre fristbrudd osv. Fra mitt fylke er jeg kjent med at rus er et satsingsområde for Helse Bergen, som fra 1. januar i år har etablert en avdeling for rusmedisin som skal arbeide med bl.a. å rydde opp i fristbruddene og skape god samhandling mellom det offentlige helseforetaket, det private og kommunene. 




Samtidig er det jo et viktig tema som Laila Dåvøy tar opp, fordi det på et felt som rusfeltet, der det private utgjør en så stor andel av behandlingstilbudet som de gjør, også er helt nødvendig med god samhandling nettopp mellom det offentlige og det private for å bevare forutsigbarheten og langsiktigheten i det tilbudet som til enhver tid blir gitt. Det kan i og for seg delvis handle om at en må ha et profesjonelt forhold til institusjonene selv, men først og fremst handler det ikke om institusjonene som sådanne, men om tilbudet de gir, og det tilbudet som blir gitt til pasientene. Det handler om ikke å bygge ned tilbud før en har bygd opp noe som i alle fall er like godt, og om å ta vare på kompetanse osv. Det er mange private, ideelle organisasjoner som vi har et hjerte for, og som gir et veldig godt tilbud som må ivaretas. For eksempel er over 90 pst. av rusbehandlingsplassene i Bergensområdet private. Bergensklinikkene er en av landets største ideelle aktører innenfor rusfeltet. Den kompetansen som finnes i et så sterkt fagmiljø, må det offentlige selvfølgelig spille på lag med og ivareta. 




Når det gjelder kjøp av rusbehandlingsplasser i det private, mener jeg det som hovedregel er helt rett å skille mellom ideell og kommersiell virksomhet, og at en så langt som mulig prioriterer de ideelle innenfor det handlingsrommet unntaksbestemmelsene gir. Der vil jeg vise til det svaret som statsråden nettopp gav, som jeg synes var veldig godt. Så ser jeg at også interpellanten konsentrerer seg om «ideelle institusjoner», og jeg tolker det slik at vi langt på vei har en felles innfallsvinkel til det skillet. 




Arbeiderpartiet omtaler også dette temaet i sitt program for neste periode, 2009–2013, der det heter at vi, så langt det er mulig, vil unnta ideelle organisasjoner fra anbud innenfor barnevern og rusomsorg. 




