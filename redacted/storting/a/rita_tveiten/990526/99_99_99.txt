  «Ei gransking som vart presentert
i Skolefokus nr. 4 1999, syner at haldningane til nynorsk mellom
elevane heng saman med kvaliteten på opplæringa.
Elevar frå fleire kantar av landet har kravd betring av norskopplæringa
utan at det førebels har gjeve resultat. Det vert også peika
på at forskingsinnsatsen på dette feltet er svært
låg.

Har statsråden tenkt å gjera
noko som helst for å styrkja nynorsken i skulen?»

  At statsråden ikkje er samd i at
forskingsinnsatsen på dette feltet er låg,
overraskar meg. At han ikkje vil vera heilt samd i det, får
så vera, men at han ikkje er samd i det heile, trur eg
han er nøydd til å ta i seg att. For det er grunn
til å vera uroa når meir enn 30 pst. av
elevane som har nynorsk som hovudmål i grunn- og ungdomsskulen,
vel bokmål som hovudmål når dei tek til i
den vidaregåande skulen. Dei vel altså bort sitt
eige mål, og det skulle i seg sjølv få klokkene
til å ringa for statsråden.

Kva er årsaka til denne utviklinga?
Sjølv om nynorsk har vore jamstelt med bokmål
i over 100 år reint lovmessig, opplever me framleis kvar
haust at elevar som vel nynorsk, ikkje får bøkene
sine på nynorsk samstundes som bokmålselevane
får sine.

Det er heilt klart at lærarane sin
måte å formidla språkkunnskap på er
viktig. Når det gjeld fransk og engelsk, må dei
meistra det både munnleg og skriftleg. Det er ikkje tilfellet
når det gjeld nynorsk. Kva vil statsråden konkret
gjera for å retta på dette?

  Eg er særleg glad for det siste statsråden
var inne på, at når det gjeld elektroniske læremiddel,
vil dette verta fylgt opp. 

Det er eit paradoks at når norske
firma utviklar språkprogram som skal kunna omsetja kva
språk som helst, kan dei ikkje greia å få med
seg at nynorsk òg kan omsetjast. I Finland greier ein det – dei
seier at nynorsk kan dei godt ta med i si programpakke. Men her
i Noreg er det altså eit problem. Det viser kor alvorleg
dette er.

Det som uroar meg verkeleg sterkt, er eit oppslag
i vinter som stod i Dagens Næringsliv, trur eg det var,
det var iallfall ei Oslo-avis, om at finansfolk ikkje ville bruka nynorsk
fordi dei var redde for at dei skulle høyrast «bondsk» ut.
Eg skal ikkje kommentera det nærmare, men eg synest det
seier noko om kva ungdomar, som vert påverka til dei grader
av det media skriv, står overfor. Det er altså ikkje
godt nok å snakka og skriva nynorsk.

Eg vil vita litt meir om kva reint konkret
statsråden vil gjera. Korleis skal me få bukt
med dette?

