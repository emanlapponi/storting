  «Ulykkesrapportar syner at me har store
utfordringar innan tryggleiks- og beredskapsarbeid. Samordning av
opplæring og øving for ulikt personell er eit
av forbetringspunkta. Hordaland Sivilforsvarsleir på Espeland
skal brukast som eit fleiretatleg beredskapssenter der kompetanse
innan politi, helse, brannvern, sivilforsvar, akutt forureining
og generell krisehandtering får plass. Utgifter knytte
til etablering og drift av senteret vert dekte av leigeinntekter.

Kor raskt kan senteret realiserast?»

  Eg takkar justisministeren for svaret, og
for at ho er positiv til sjølve ideen om å laga
eit fleiretatleg beredskapssenter.

Eg har forståing for at det er nødvendig å sjå saka
i ein heilskap, men eg har bruk for å minna om at me har
hatt fleire stortingsmeldingar frå 1992 og fram til i dag – det er
så mange som fire – som eigenleg konkluderer på same
måten, at det er nødvendig med betre samordning og
samarbeid på tvers av etatsgrenser for å få til
ei effektiv krisehandtering. Derfor er det viktig no at det vert synt
evne til handling, og at me kan få dette til, slik at resultatet
gjer seg gjeldande i krisesituasjonar.

Spørsmålet mitt vert, som
ei oppfølging, korleis justisministeren ser på å la
eit fleiretatleg beredskapssenter på Vestlandet lokalisert
på Espeland kunna vera eit prøveprosjekt, i og
med at dei har kome såpass langt og klarlagt så mange
sider av saka.

