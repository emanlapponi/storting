 «Seinare tids
forskingsresultat syner at algegiftproblemet er på veg
til å bli løyst. Eit banebrytande prosjekt er
gjennomført i Lusterfjorden, på dugnadsbasis.
Ferskvatn frå kraftverket vert ført ned i fjorden
for å kvervla opp gunstige næringsemne frå lågare vasslag.
Slik vert veksten av gode algar stimulert og
blåskjela veks seg giftfrie. Resultata gjev grunn til optimisme.
Det trengst ytterlegare innsats også frå staten
for å verifisera og implementera resultata.

Kva vil statsråden bidra med?»

 Eg takkar for svaret.

Eg er glad for at fiskeriministeren er interessert
i dette saksfeltet, for det har vore veldig mange festtalar
om potensialet i fiskeri- og havbruksnæringa opp gjennom åra, der
nokon kvar av oss har teke del.

Skjelnæringa har vore spådd
ei lysande framtid. Men det er ingen tvil om at algegift er eit
av dei viktigaste problema som må løysast. Utan
ei løysing vil store delar av potensialet i næringa
ikkje verta nytta, for me har også eit spørsmål
om areal her. Det med berre å leita etter lommer
der det ikkje er algegift, vil vera ein svært
avgrensande faktor for skjelnæringa. Så problemet
med algegift må løysast. Løysinga kan òg
verta eit eksportprodukt, fordi det faktisk er mange område
i heile verda som har dette problemet.

Eg vil gjerne spørja fiskeriministeren
om Fiskeridepartementet kan medverka til eit vidare lyft,
slik dei faktisk gjorde i 2001.

 Det bekymrar meg at det kan sjå ut til
at festtalane vil halda fram.

Sjølvsagt har næringa først
og fremst bruk for utøvarar som verkeleg vil noko, og som
er svoltne på resultat. Dei har me mange av. Men forskingsinnsatsen
må intensiverast. Og sjølv om fondet er auka
monaleg, ser det ikkje ut til at det er nok.

Eg vil òg minna om at det er viktig å visa
potensielle investorar at fiskeriministeren som styresmakt verkeleg vil
mykje på dette området. For mykje pengar, også privat
kapital, er brent av, og då kan det verta vanskeleg å få investorar
til å gå laus på dette igjen dersom dei
ikkje ser at me vil nok på dette området.
Stortinget har tidlegare uttala at ein skal bruka massivt med pengar
på å løysa utfordringane for
skjelnæringa. Innsatsen har etter mi meining
ikkje stått i samsvar med ambisjonsnivået.
Så eg hadde ynskt meg ei litt meir offensiv haldning frå fiskeriministeren
si side når det gjeld dette prosjektet, som heilt klart
er innovativt.

