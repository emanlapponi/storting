  «Tipping og andre pengespel fungerer
i mange tilfelle som eit ekstra tilbod hjå mange lokale
handelsmenn. Kundane kombinerer gjerne sine daglegvareinnkjøp
med høve til å få utført ulike
former for tipping. Slik sett kan pengespeltilbodet verka konkurransevridande
butikkane imellom.

Kva kriterium ligg til grunn, og korleis vert
kommisjonærane plukka ut og fordelt frå Norsk
Tipping si side?»

  Det er kanskje merkeleg at ein som eigentleg
i stor grad er imot pengespel, tek opp ei slik problemstilling.
Men så lenge det faktisk er mange lokale nærbutikkar
som får store problem fordi at dei ikkje har høve
til å tilby kundane sine denne typen tenester, er det likevel
eit svært relevant spørsmål. 

Eg er derfor glad for at det er sett i verk
eit prosjekt som skal greia ut desse spørsmåla
og kartleggja effekten av innføring av spel som tilleggsfunksjon
for distriktsbutikkane. Det synest eg er positivt. Men eg synest òg
det er viktig å spørja seg korleis ein t.d. kan
utvikla ny teknologi som gjer det billigare og enklare å plassera
ut denne typen tenester på fleire plassar, slik at fleire
butikkar kan nyta godt av dette. Eg synest òg det bør
reisast spørsmål ved om det er rett at to butikkar
som ligg tett inntil kvarandre, begge skal ha eit slikt tilbod,
mens ein som ligg litt perifert i forhold til dei to butikkane,
ikkje har eit slikt tilbod.

 Eg forstår det slik at det eigentleg er
dei lokale regionsjefane som er krumtappen her. Og det kunne kanskje
vera på sin plass at kulturministeren tok ein prat med
Norsk Tipping om at dei i endå større grad har
i fokus dette med å ha ei fordeling i regionane som iallfall
fører med seg at ikkje to butikkar som ligg heilt kloss
på kvarandre, skal ha tilbodet, samstundes som det ligg
ein butikk i eit område som har ein viss befolkningskonsentrasjon,
ikkje kan tilby denne typen tenester. For det er faktisk – det
har eg fått vita både frå Veitastrond,
Feste handel i Glesnes i Hordaland og ikkje minst frå Klokkarvik
i Hordaland – eit stort problem. Folk står i fare
for å mista nærbutikktilbodet sitt, fordi folk
heller handlar hos dei som ligg meir i eit senter og kan tilby denne
typen tenester. 

  Eg vil gjerne stilla følgjande spørsmål
til fiskeriministeren:

«Norsk fiskeeksport kom opp i om lag
30 mrd. kroner i fjor og har potensial til å verta mangedobla.
Marknadstilgang er den faktoren som i stor grad kjem til å avgjera dette.
Gjennom den nye tingingsrunden har Noreg ein unik sjanse til å betra
marknadstilgangen for fisk og dermed leggja til rette for vidare
vekst i norsk fiskerinæring. Noreg manglar eigen fiskeriråd
ved WTO-delegasjonen i Genève.

Kva strategi har Regjeringa for å fronta
norske fiskeriinteresser fram mot neste WTO-runde?»

  Vesle Noreg er verdas største fiskeeksportør,
og ettersom vår eigen marknad er sterkt avgrensa, er me
heilt avhengige av marknadstilgang. Det byr på mange utfordringar.
Det er rekna ut at 1 000 tonn laks til bearbeidingsindustrien
gjev arbeid til 30 personar på heilårsbasis. I
dag dannar det meste av dette råstoffet grunnlaget for
arbeidsplassar utanom våre landegrenser, og det er altså tap
av verdiar for Noreg. Og kva er grunnen til dette? Jo, det er høge
tollmurar for vidareforedla produkt. Etter mi meining har me inga
tid å missa, og målet om å ha ein fiskeriråd
på plass i Genève i løpet av året
er etter mitt syn defensivt. Skal potensialet i norsk fiskerinæring
utløysast, må me vera tidleg oppe kvar einaste
dag nokon kvar av oss. Eg vil derfor stilla spørsmål til
fiskeriministeren: Korfor nøler han med å få fiskeriråden
på plass i Genève i ein fart?

 Eg er veldig glad for at fiskeriministeren
ikkje nøler, men når ein då skal ta sikte
på å få denne fiskeriråden på plass
i løpet av dette året, er det ein litt for vid
agenda, spør du meg. Og eg er ikkje i tvil om at Regjeringa
flaggar WTO-spørsmål når dei er ute og reiser.
Spørsmålet mitt er: I kva grad flaggar dei i fiskerispørsmål
når dei er ute og reiser? Japan er ein av dei nasjonane
som me verkeleg treng overbevisa med omsyn til våre strategiar,
så eg ynskjer fiskeriministeren lykke til.

