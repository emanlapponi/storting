 «11. januar 2000 hadde NRK eit fjernsynsprogram
om ulovleg fjørfeimport. Produsentane sin eigen samvirkeorganisasjon
Prior Norge vart uthengd som ein av syndebukkane. Dette må gjere
norske produsentar sinte, når vi veit at landbruket sjølv
betaler inn avgift av levert slakt til eit reguleringsfond. 

Eg veit at politiet er inne i bildet, men eg ønskjer statsrådens
svar på korleis vi som forbrukarar og produsentane kan
få ny tillit til norsk fjørfeproduksjon»

  Eg takkar statsråden for svaret.
Det høyrest trygt ut, men eg vil likevel følgje
opp med nokre synspunkt som forbrukar. For det eksemplet eg tok
fram, er berre toppen av eit isfjell. Smugling og ulovleg import går
føre seg i stor stil, og da blir det naturleg å spørje: Kvifor
er det slik? Er det f.eks. berre den auka kornprisen som vi fekk
i fjor, som er årsaka til at prisen på dei norske
matvarene blir så høg at vi finn denne marknaden? 

Slike eksempel som «Brennpunkt» tok
opp, der Godt Norsk-merkinga kom dårleg ut, gir heller
ikkje signal om å velje norsk. Sjølv om statsråden
nå sa at merkinga og kontrollen er god, vil det alltid
vere slik at ingen ting er så godt at det ikkje kan bli
gjort betre. Har statsråden dei verkemidla og kan gjere
dei grepa som i tilfelle er nødvendige?

  Eg takkar statsråden for svaret.
Men det er ikkje til å unngå at frustrasjonen
er stor i næringa også. Opplysninga om at eigen
samvirkeorganisasjon er med på å undergrave levebrødet
til bøndene, gjer dei opprørte. For den avgifta
som dei blir innkravde som norske produsentar til eit reguleringsfond,
gjer sitt til den dårlege lønsemda som landbruket
i snitt har. Det blir stor skilnad mellom dei gode formåla
og slik det verkar i praksis. 

Nå har eg registrert at Prior har
gått ut og sagt at dei avviser at dei har vore med på fusk,
og det er bra. Men likevel: Har statsråden verkemiddel
som kan nyttast for at slikt ikkje skal skje, og vil han i tilfelle
bruke dei?

