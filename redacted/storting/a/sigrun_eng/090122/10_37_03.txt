 Framstegspartiet og Arbeidarpartiet har heilt forskjellige syn på landbrukspolitikken. Derfor har vi heilt forskjellige ståstader i høve til det interpellanten tek opp her i dag. Svartmålinga frå representanten Kielland Asmyhr om konsekvensane av eigedomspolitikken kjenner eg meg ikkje att i. Heldigvis er ikkje alt så tungt og svart på landsbygda som nokre skal ha det til. 




Bøndene er på mange måtar forvaltarar av storsamfunnet sine verdiar, og på vegner av oss alle tek dei vare på kulturlandskapet, er viktige aktørar når det gjeld distriktspolitikken, og sist, men ikkje minst, er dei matprodusentar. 




Etter Arbeidarpartiet sitt syn er priskontroll eit verkemiddel som er viktig for å sikre dei verdiane fleirtalet i denne salen ynskjer å vareta, både innan landbrukspolitikken og i ein distriktspolitisk samanheng. 




Landbruksministeren svara slik i ein spørjetime i haust: 







«Det er etter min vurdering ikke forsvarlig å kombinere en sterk og aktiv landbrukspolitikk der samfunnet tar ansvar for inntektsmuligheter og rammevilkår, med en fri prissetting av eiendommer basert på en markedsliberalistisk tenkning. Priser på landbrukseiendommer må derfor vurderes i et langsiktig perspektiv, og ikke ut fra den enkelte generasjons forventninger.» 




Dette er eg heilt einig med landbruksministeren i. 




Vi har eit felles mål: Landbrukseigedomane skal nyttast til næringsverksemd, til produksjon av mat, og som bustad. Vi vil at bøndene skal kunne eige sine eigne produksjonsmiddel og den jorda dei tek i bruk. Vi må ikkje stille oss slik at det blir umogleg å gå inn i landbruket, men sikre ei rekruttering av aktive bønder og leggje til rette for eigarskap til landbrukseigedommar som gir grunnlag for både langsiktig og god ressursforvalting. Da kan ikkje prisnivået vere høgare enn det som reflekterer verdien av eigedommen sitt driftsgrunnlag og den verdi eigedommen har som bustad. Eit frislepp av prisreguleringa er derfor ingen god idé, etter Arbeidarpartiet sitt syn. Blir inngangsbilletten for dyr, trur eg mange vil vegre seg for å gå inn i næringa, og færre vil sjå seg i stand til å overta. Resultatet vil da bli færre bruk i drift. Arbeidarpartiet vil framleis stå for at landbrukseigedommar ikkje skal vere spekulasjonsobjekt i ein marknad. 




No er det ikkje slik at alt regelverk knytt til landbrukseigedommar er føremålstenleg og skal forsvarast for kvar pris, som òg landbruksministeren var inne på og signaliserte gjennomgang av. Det er på gang eit arbeid i departementet med å forenkle og tydeleggjere viktige delar av landbrukslovgjevinga. Reglane vil bli meir målretta, meir treffsikre og lettare å forstå og handheve, men det er òg eit poeng at prisane ikkje skal haldast kunstig låge. Prisveksten på landbrukseigedommar har auka monaleg dei siste åra. Det varierer sterkt frå kommune til kommune, og det avspeglar kor mangslunge landet vårt er. 




Alt i alt meiner vi i Arbeidarpartiet at dagens prisregulering fungerer bra, og at praksis til ein viss grad følgjer prisutviklinga elles i samfunnet. Slik bør det òg vere i framtida. 




