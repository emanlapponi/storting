 Eg tillèt meg å stille følgjande spørsmål
til samferdselsministeren:

«Frivillige organisasjonar, som til
dømes Røde Kors hjelpekorps, utgjer
ein viktig del av redningsberedskapen i fjellet. Intern kommunikasjon
er i så måte ein nødvendig
reiskap. For dette krev Post- og teletilsynet ei avgift på 350
000 kr pr. år. Berre i Buskerud utgjer dette 90 000 kr.

Meiner statsråden det er rett at organisasjonar
basert på frivillig arbeid skal betale avgift til staten
for å få utføre eit viktig beredskapsarbeid
for folk flest?»

 Eg takkar statsråden for svaret.

Eg har høyrt om den forenklinga
som er på gang, men eg ynskjer likevel å følgje
opp med nokre fleire spørsmål.

Vi har så vidt avslutta FNs frivilligheitsår, året
som skulle gi frivillig arbeid meir merksemd. Hjelpekorpsa baserer
seg berre på frivillige, ikkje-lønte personar,
der investeringar i scooterar, kjelkar og anna utstyr
krev både loddsal, bingo, kakelotteri og tigging. Det verkar lite
motiverande fyrst å gi tilskott, som organisasjonane får,
for så å ta det tilbake. Det blir å gi
med ei hand og ta med den andre. Kunne statsråden tenkje
seg å medverke til løysingar på andre
måtar? Forstår statsråden frustrasjonen
blant dei i hjelpekorpsa som ofte med livet som innsats
blir utkalla uansett vêr og føre? Det er ikkje
akkurat på solskinsdagar behovet for deira hjelp er størst.

 Eg takkar for svaret på nytt. Eg kunne
tenkje meg å gi statsråden ei handsrekking frå Arbeidarpartiet
si side når det gjeld litt nytenking. Vi er for vår
del i tenkjeboksen med omsyn til bruken av tippemidlane. Vi ser
ting i tida som tilseier at ein må stimulere til
meir fysisk fostring, inklusiv friluftsliv. Større aktivitet
skaper behov for at dei som stiller opp når vi treng dei,
altså hjelpekorpsa og andre liknande
organisasjonar, må få behalde tilskota sine utan
at Post- og teletilsynet skal ta så høge
avgifter at bruken av linja kan bli borte, altså at ein
set organisasjonen og bruken av telekommunikasjon tilbake. Det vil
på ein måte vere å setje
dette i revers. Spleis og dugnad var det ein annan Venstre-statsråd
som hadde som sitt salsargument i Bondevik I-regjeringa,
og folk beit på. Kunne statsråden tenkje seg å kompensere
for desse utgiftene?

