 I spørsmål knyttet til offentlig sektor kommer ofte skillelinjene mellom høyrepartiene og de rød-grønne partiene tydelig fram. Allerede i utgangspunktet i spørsmål knyttet til størrelsen på offentlig sektor, ser vi klare forskjeller. Arbeiderpartiet ønsker en sterk offentlig sektor som løser velferdsoppgavene gjennom et spleiselag over skatteseddelen. Høyre gjør seg ofte til talsmann for lavere skatt og mer bruk av anbud, konkurranseutsetting og privatisering, enten det gjelder eldreomsorg, skole eller veibygging. Fremskrittspartiet ble sågar stiftet som et parti for sterk nedsettelse av skatter, avgifter og offentlig inngrep.




Interpellanten er misfornøyd med at Regjeringens fornyingsstrategi ikke inneholder noen konkrete målbare kriterier for suksess. Vårt mål er at offentlig sektor skal gi innbyggerne gode tjenester, valgfrihet og medråderett. Tjenestene i offentlig sektor skal utvikles til det beste for innbyggerne. Offentlig sektor skal være i stand til å ta vare på hensynet til kvalitet, tilgjengelighet, rettferdighet og økonomisk effektivitet.




Aktiv dialog og brukerundersøkelser skal sørge for at de tjenestene det offentlige tilbyr, blir tilpasset behovet for den enkelte og utvikles sammen med brukerne. Grunnen til at f.eks. kommunene har ansvaret for velferdstjenestene, er vår tiltro til at de er best i stand til å tilpasse behovet etter nærmiljøet. Derfor er vårt grunnlag for fornying av offentlig sektor mer lokal frihet og mindre detaljstyring.




Stortinget har tidligere behandlet et forslag fra bl.a. interpellanten Høie som hadde som målsetting å få til bedre åpningstider i offentlig sektor. Flertallet var den gang som nå opptatt av at offentlig sektor skulle yte gode tjenester, og at det skulle være god tilgjengelighet. Åpningstidene måtte tilpasses dagens arbeids- og familieliv. Her var det ingen uenighet. Flertallet var derimot klare på at det ville være galt om Stortinget fastsatte åpningstider som skulle gjelde for hele landet, rett og slett fordi åpningstidsbehovene varierer fra sektor til sektor og for ulike deler av landet, slik statsråden nettopp redegjorde klart for.




