 Først vil jeg takke statsråden for et grundig og godt svar på interpellasjonen.




Spørsmålene representanten Jensen stiller, er om embetsverket lever sitt eget liv, om det tar seg til rette på tvers av gjeldende politikk, og om dette er et demokratisk problem. Vi som er stortingsrepresentanter, forventer selvsagt at embetsverket stiller seg lojalt til den sittende regjering, uansett politisk farge.




Jeg støtter statsrådens beskrivelse av embetsverkets rolle både som rådgivere for og utøvere av politikken til Regjeringen. Statsråden må alltid kunne stole på at hun får en nøytral og faglig vurdering av den aktuelle situasjonen, selv om det kan komme råd som ikke alltid går i den retningen som den politiske ledelsen ønsker. Samtidig må det være helt klart at når en avgjørelse er tatt, skal den følges opp i tråd med intensjonen til den politiske ledelse. Ingen i embetsverket skal overprøve en beslutning som er tatt av den politiske ledelsen i departementet.




Statsråden har rett i at embetsverket har lang tradisjon i å håndtere dette i Norge, og at dette i høyeste grad gjelder departementene. Det er likevel betryggende at denne problemstillingen følges nøye opp, slik statsråden beskriver i sitt innlegg. Det må likevel understrekes at det er meget sjelden embetsmenn går over grensen, slik at det er nødvendig å bruke straffeloven. Vi har også, som statsråden beskriver, en rekke reaksjoner før en går til det skrittet. Samtidig er det viktig at stillingsvernet som embetsverket i staten har, er sterkt. Vi må for all del unngå at embetsmenn kan presses til å bli statsrådenes politiske medarbeidere.




Representanten Jensen viser til UDI-saken. Men jeg vil si at UDI-saken viser nettopp at uregelmessighet blir oppdaget. Vi i Arbeiderpartiet vil delta videre i debatten om temaet, og vi føler oss helt trygge på at statsråden vil følge dette opp på en betryggende måte.




