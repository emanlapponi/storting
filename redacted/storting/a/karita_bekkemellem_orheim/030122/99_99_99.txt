 Jeg vil få stille følgende
spørsmål til helseministeren:

«Gjennom flere sterke oppslag i mediene
den siste tiden har vi sett at vi fortsatt har et altfor dårlig
tilbud til pasienter som lider av alvorlige spiseforstyrrelser.
Påstander om alvorlig svikt i behandlingsopplegget overfor denne
pasientgruppen har også blitt kjent.

Vil statsråden innføre spesialavdelinger
for denne pasientgruppen, øke den nasjonale behandlingskapasiteten og
ta initiativ for at vi skal få mer
kunnskap om en lidelse som er den hyppigste dødsårsaken
blant unge kvinner?»

 Jeg vil takke statsråden
for et svar som jeg oppfatter som veldig positivt, at det er en
politisk vilje hos helseministeren til å ta
tak i de omfattende problemene som er knyttet til spiseforstyrrelser,
tror jeg ikke det kan herske noen
tvil om. Men det er kanskje også viktig at den
politiske ledelsen i departementet av og til presser litt på i
forhold til embetsverket og profesjonene når det gjelder å sette
dette høyere på dagsordenen.

Vi hadde en interpellasjonsdebatt i Stortinget
i 1998 som omtalte nettopp dette feltet. Den gangen hadde
Modum Bad 14 behandlingsplasser. I dag har de noen og tretti.
De har vel i dag best kompetanse på dette feltet i Norge,
men fortsatt ser vi at Modum Bad ikke tar inn pasienter
som har veldig lav kroppsvekt. De flyter ofte i systemet
vårt og blir en kasteball mellom de ulike avdelingene.

Mitt konkrete spørsmål er:
Vil helseministeren vurdere å innføre egne
spesialavdelinger, som de har gjort i Sverige med godt
resultat? Klarer vi også å få på plass
en sterkere koordinering av offentlige
etater som psykiatri, helsevesen, fylkeskommuner og kommuner, tror
jeg vi har oppnådd mye. Men det viktigste
er å ha en politisk vilje til å presse gjennom
konkrete tiltak for denne pasientgruppen.

 Jeg har bare lyst til å si
at det vi har sett i løpet av de siste årene,
er at behandlingstilbudet til denne gruppen har blitt lagt ned enkelte
steder i landet, bl.a. i Tromsø og i Oslo. Derfor er det
viktig at helseministeren følger nøye
med. Jeg ser at det er veldig mye på gang i forhold til
denne pasientgruppen, men i mellomtiden får vi hele
tiden beskrivelser av situasjoner som jeg tror gjør sterkt
inntrykk på oss alle, og som vi ikke vil oppleve
i dagens Helse-Norge.

Vi vet at dette er en gruppe som mange ganger ikke klarer å stå oppreist
og kjempe for sine rettigheter. Pårørende
er også ofte berørt på en
slik måte at de ikke har krefter til å stå på i
kampen om ressursene. Neste gang vi debatterer dette temaet i Stortinget,
håper jeg at det har skjedd noe konkret i forhold
til behandlingsplasser. Vi må ha flere behandlingsplasser,
og jeg håper også at statsråden
kan være åpen for alternative behandlingsformer – det
har vi på mange andre områder
i dag. Jeg tror ikke det finnes et fasitsvar
på hvorfor mennesker får denne lidelsen. Derfor
er det viktig å være ydmyk i forhold til
behandlingsmåte og trekke bredt på de ulike miljøene vi
har i dag.

