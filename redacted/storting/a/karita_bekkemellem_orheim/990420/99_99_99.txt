 Den kampen som har vært ført i Norge for kvinners rett til deltakelse og innflytelse i samfunnet, har gitt mange gode resultater og har gjort at Norge har vært et foregangsland i likestillingsarbeidet.




I dag vet vi at det store flertallet av kvinner er yrkesaktive, og vi ser at flertallet av studentene ved universitetene og høyskolene er kvinner. Og det er ingen tvil om at uten kvinners innflytelse i de politiske fora, hadde ikke velferdssamfunnet hatt den form og det innhold som det har i dag. Det er viktig at kvinners verdivalg også kommer til uttrykk i offentlige etater og i det private næringsliv.




Vi møter i dag ofte påstander om at vi har oppnådd full likestilling. Siden 1960-tallet har det skjedd radikale endringer i menns og kvinners rettigheter og muligheter. Men samtidig må vi være klar over at det oppstår nye problemer, og at vi fortsatt bærer med oss deler av det tradisjonelle kjønnsrollemønsteret. 




Som flere har vært inne på, og som også interpellanten tar opp i dag, er det en meget viktig problemstilling hvordan vi kan komme lenger i rekrutteringen til topplederstillinger i den offentlige sektor. For hvordan har det offentliges og statens ansvar vært for å klare målsettingen om at innen 2001 skal 30 pst. av ledende stillinger i staten være besatt av kvinner? Som statsråden sier, har vi hatt en stagnasjon i utviklingen, og det er svært beklagelig. Vi er nødt til å få konkrete tiltak, som må bestå av positive virkemidler som er med og stimulerer kvinner til å søke den type arbeid. På landsbasis ser vi at kvinneandelen blant ledere er 27 pst., men i toppsjiktet utgjør kvinner kun 10 pst. i det offentlige og 3 pst. i privat sektor. 




Kvinnelige ledere befinner seg hovedsakelig på arbeidsleder- og mellomledernivå, og som ledere for andre kvinner. Det er ingen tvil om at kjønn har betydning for karrieren. Kvinner, enten de er ufaglærte eller høyt utdannet, befinner seg oftere enn menn i yrker hvor karrieremuligheten er begrenset og lederjobbene er få.




Antall kvinner med de kvalifikasjoner som f.eks. næringslivet ønsker, er betraktelig høyere enn antall kvinner i lederstillinger. Det er slik at kvinner oppnår like gode eksamensresultater som menn, men næringslivet og også toppnivået i offentlig forvaltning mister de mest kunnskapsrike og kompetente kvinnene. Det er ikke snakk om tvang, slik representanten Per Sandberg sa, men om hvilke reelle muligheter kvinnene har i dag.




I næringslivet letes det etter nye ledere på et for snevert område, og jeg tror det er mye av det samme som skjer i den offentlige forvaltningen. Det største problemet i dag er at mange kvinner mangler selvtillit og motivasjon for å søke en krevende lederjobb. Én ting er å ha den formelle utdannelsen i orden, noe annet er å tro at en vil mestre en krevende lederjobb.




