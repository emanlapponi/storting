 Jeg vil få stille følgende
spørsmål til fiskeriministeren:

«Havforskningsinstituttet PINRO i
Murmansk slår fast i nye rapporter at store verdier tilsvarende
2 pst. av oppfisket kvantum kastes over bord av russiske fiskere. Det
slås fast at også norske fiskere
kaster store verdier. Utfordringene i fiskerinæringa er
store, med konkurser og en økende arbeidsledighet. En større
grad av utnyttelse av den totale kvoten ville bidratt positivt.
For eksempel Island har en utnyttelsesgrad på torsken
på 95 pst.

Hva vil statsråden gjøre
med denne problematikken?»

 Jeg vil takke for statsrådens grundige
svar.

Forrige spørsmål
viste også at utfordringene langs hele
kysten vår er veldig store. Det er konkurser og nedleggelser
som kommer i fokus.

Jeg har lyst til å høre
veldig klart fra statsråden om han kan bekrefte de opplysningene
som går fram av mitt spørsmål, at det
er en faktisk dumping som skjer. Selv om vi i dag har
klare bestemmelser og forbud – vi har lovreguleringer på det – er
vi nødt til, hvis dette foregår i stor skala, å gå inn
i problemstillingene på en ny måte og se
på andre typer virkemidler for å stoppe
det. Jeg synes at det blir feil hvis vi hviler oss på gjeldende
lov og ikke er villige til å gå inn
og se på disse store utfordringene på en ny måte.
Vi ser at det er en del andre land som tenker nytt i forhold
til å kunne utnytte en større del av fisken.

Jeg har også lyst til å spørre
statsråden når det gjelder maskevidde, om det
er slik at statsråden også vil kunne endre
på en del av de bestemmelsene som foreligger
nå, slik at vi faktisk kan ta i bruk også mindre
fisk.

 For en gangs skyld tror jeg at fiskeriministeren
og jeg er veldig enige om det som handler om mulighetene for hele
Kyst-Norge. Men samtidig må vi også fokusere
på det som er negativt, på en konstruktiv måte,
og når vi får den type kunnskap, synes
jeg at en er nødt til å gå inn i det
på en seriøs måte, når en ser
det som skjer langs hele kysten. Jeg synes at statsråden
er litt defensiv i forhold til det som går på våre
muligheter med hensyn til Russland, selv om vi har utvalg som skal
håndtere det. Politisk press, det at en er pådriver
og har et sterkt engasjement, kan også føre
fram på tvers av landegrensene. Jeg vil oppfordre
statsråden så sterkt jeg kan til å ta
opp disse problemstillingene i kraft av sin posisjon og ikke
delegere dette nedover i systemet.

Når det gjelder spørsmålet
om maskevidde, handler dette om hvordan vi kan utnytte en større
del av fangsten vår enn hva vi faktisk klarer i dag. Når
det er andre land som har klart (presidenten klubber)
dette på en god måte, må vår
holdning og tilnærming være at vi skal
makte det samme. Da er spørsmålet – jeg
skal avslutte – til statsråden: Hva er hans ambisjon, eller
hvordan tenker han å ta tak i denne utfordringen i tiden
som kommer?

