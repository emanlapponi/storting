  Jeg vil få stille følgende
spørsmål til barne- og familieministeren:

«I sommer vedtok landsmøtet
i Det Vestlandske Indremisjonsforbund at kvinner skulle
nektes å sitte som medlemmer av organisasjonens styre.

Hva mener statsråden om dette kvinnediskriminerende
vedtaket?»

  Jeg vil takke statsråden for svaret,
og jeg må begynne med å si at jeg ikke tror det
er uinteressant hva statsråden mener i denne saken. Vi
har i dag en likestillingslov, og den har som kjent unntak for indre
forhold i trossamfunn. Men den likestillingsloven vi har
i dag, handler nettopp om å fremme likestilling mellom
kjønnene, og da særlig med sikte på å bedre
kvinners stilling. Dette mener jeg – og det håper jeg
også likestillingsministeren mener – burde gjelde
for kristne organisasjoner. Jeg mener at det å ha like
muligheter i dag, om det gjelder utdanning, arbeid, kulturell eller
faglig utvikling, burde være en selvfølge. Jeg
håper også at de kristne organisasjonene etterlever
likestillingsloven på en helt annen måte enn vi
har sett. 

Vi så i sommer sterke reaksjoner fra
svært mange kvinner som var aktive i kristne organisasjoner,
på nettopp dette vedtaket som da ble fattet i Det Vestlandske Indremisjonsforbunds
møte. Det mange mente, var jo at dette vedtaket var sterkt
diskriminerende. 

