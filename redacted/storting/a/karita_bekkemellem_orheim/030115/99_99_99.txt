 Jeg vil få stille følgende
spørsmål til arbeids- og administrasjonsministeren:

«Turnusarbeidere i helsesektoren
må arbeide to timer mer pr. uke enn skiftarbeidere. Likestillingsombudet konkluderte
allerede i 1996 med at arbeidsmiljøloven § 46
nr. 3 og 4 faktisk virker slik at det ene kjønn på en urimelig
måte stilles dårligere enn det andre, og at forskjellsbehandlingen
derfor anses å være i strid med likestillingsloven.
Lovendring er nødvendig for å rette
opp denne diskrimineringen.

På hvilken måte
vil Regjeringen sikre at denne diskrimineringen opphører?»

 Jeg vil takke statsråden
for svaret. Jeg tolker det siste han sa, som veldig positivt, nemlig
at det arbeidet som Arbeidslivslovutvalget nå holder på med,
helt klart vil bety at det i framtiden ikke
vil legges opp til en slik type diskriminering.

Én ting er forhistorien, men jeg mener
at samtlige partier har et klart ansvar for at likestillingen
skjer på en ordentlig måte. Vi vet at det handler
om store grupper kvinner som sliter, som har jobber med arbeidstid
som er vanskelig. Derfor mener vi også at
de er nødt til å få det samme vernet
som andre arbeidere får.

Men jeg vil igjen utfordre
statsråden helt konkret: Er det slik at mandatet til Arbeidslivslovutvalget
sikrer at dette temaet vil være i fokus, og at
det vil være en del av det grunnlaget som statsråden
vil ta stilling til?

 Det vil være slik noen
ganger at partene i arbeidslivet kanskje ikke
følger opp det som er intensjonen med loven. Hvis vi da
mener det er nødvendig med klare lovendringer
for å følge opp det vi alle har intensjon
om, håper jeg at Regjeringen og statsråden vil være
villig til det.

Etter det jeg er kjent med, skal
det ha kommet en delinnstilling før
jul fra Arbeidslivslovutvalget. Var dette temaet da berørt, eller
er det noe som vil komme senere fra utvalgets side?

