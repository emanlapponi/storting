 Jeg vil takke statsråden for svaret.

Det har vært flere medieoppslag
den siste tiden om norske barns problemer
under familieopphold i Spania. Vi har sett det på skolesiden,
men vi har også sett flere eksempler
på et sviktende barnevern som ikke kan gå inn og
hjelpe disse barna. Når staten bruker penger til etablering
av skoler i utlandet for norske elever, er det viktig
at de får den hjelpen og den tilrettelagte undervisningen som
er forventet.

Og når vi ser de økte
problemene ved disse konkrete skolene, håper jeg at fylkesmannen
har de nødvendige ressursene til å føre
et tilstrekkelig tilsyn. Jeg føler at statsråden
gjennom sitt svar mener det er viktig at disse skolene
følger opp de intensjonene som er trukket opp for driften
av dem. Men jeg synes også det er viktig at fylkesmannen
er i stand til å føre et offensivt tilsyn, for dette
handler faktisk om å gi disse barna et forsvarlig og godt
tilbud. Hvis vi ikke klarer det, vet vi at vi får
problemene igjen på andre områder
senere.

