 Jeg vil få stille følgende
spørsmål til statsministeren:

«Gjennom media er Stortinget blitt
kjent med at statsministeren ønsker å bevilge
4,5 mill. kr til en type verdikommisjon i skolen. Statsministeren
oppgir som årsak til sitt verdiprosjekt at vi er vitne
til en forvitring i det norske samfunnet hva gjelder moral
og anstendighet.

Kan statsministeren utdype hvorfor nettopp
Kristent Pedagogisk Forbund skal være ansvarlig,
og hva slags verdier verdiprosjektet skal fokusere på?»

  Statsministeren mener nok at den
beste – kanskje ikke den mest suverene,
men den beste – til å formidle de riktige
verdiene til våre barn og unge er nettopp
denne organisasjonen, siden han selv har gått oppsiktsvekkende høyt
på banen i denne saken. Alle som har vært
i regjering, vet at det er et påtrengende behov for at
partiets organisasjon kjenner seg igjen i den politikken som blir
utøvd av den sittende regjering. Jeg vil spørre
statsministeren om dette ikke, hvis han skal være
helt ærlig, smaker mer av indremedisin til sine egne
enn et prosjekt som er liv laga for den norske skolen.
Og hvorfor har ikke lærerorganisasjonene, med sin
kompetanse og alle de behovene for ressurser vi ser, fått
disse pengene for å bruke dem til en type
verdidebatt i den norske skolen?

