  Jeg vil takke statsråden for svaret.

Det er ingen tvil om at etter framleggelsen
av stortingsmeldingen har det kommet mange reaksjoner
fra hele landet, som har gått i begge retninger. Noen
har vært positive, mens andre har vært
negative. Utgangspunktet for en del av reaksjonene har vært
at en frykter at dette faget vil få en redusert status,
og at hele kulturdelen av faget vil komme til å bli
mye mindre enn hva den har vært fram til nå.

Jeg føler at det svaret som statsråden
gir, er veldig klart. Hun slår veldig klart fast at nynorsk
skal ha sin rettmessige plass i det norske samfunnet,
og da nytter det på et vis ikke å begynne
med en type nedbygging nå ved å fjerne
eksamen. Dette bryter også med det vi har hørt
i mange andre sammenhenger, at hvis det er slik at kompetansen
er for dårlig, og at vi ikke greier å prestere
godt nok, blir det feil å fjerne alle former
for prøver. Eksamen har i hvert fall så langt
vært en god indikasjon, noe jeg har følt Høyre
har vært veldig opptatt av tidligere. Men jeg tolker statsrådens
svar dit hen at hun ønsker at nynorsken
skal ha sin rettmessige plass, og at dette ikke vil bety
en nedbygging på sikt.

