 Jeg vil få stille følgende
spørsmål til barne- og familieministeren:

«Statsråden har flere ganger
uttalt at ved innføring av kontantstøtteordningen
så vil det være viktig for Regjeringen at foreldrene
faktisk er hjemme med barna sine når de tar ut kontantstøtte.
Hvis ikke ordningen førte til mer tid mellom foreldre og
barn, ville Regjeringen se på dette på nytt.

Har Regjeringen nå endret oppfatning,
slik at det ikke er mer tid mellom foreldre og barn som er det avgjørende for
Regjeringa i denne saka?»

  Bakgrunnen for spørsmålet
er uttalelser statsråden har kommet med til diverse aviser
den siste tiden. Regjeringens hovedbegrunnelse for kontantstøtten
er etter min oppfatning på vikende front. Hovedbegrunnelsen
har vært å sikre småbarnsfamiliene mer
tid til å være hjemme sammen med barna, og at
en på den måten kunne få en mindre stresset
hverdag både for ungene og for foreldrene. Vi har også hørt
at dette har vært et verdiargument fra Regjeringen. 

Synes virkelig barne- og familieministeren
at det er riktig å bruke flere milliarder kroner på en
ordning som kanskje vil vise seg å ikke gi mer tid mellom
foreldre og barn? Hvis det er slik at undersøkelser fra
Bodø og Akershus skulle være riktige, er det så mange
som 70 pst. som fortsetter i sitt arbeid. Og da er ikke dette en
ordning som gir mer tid, men der man får en gullkantet
sjekk fra det offentlige til å bruke på hva man
vil. Nå er det ikke mer tid og verdien av det, som er en
familiepolitisk ordning, som er det viktigste for Regjeringen, men
nettopp prinsippet om at en vilkårlig frihet skal gjelde.

   Jeg vil få stille følgende
spørsmål til nærings- og handelsministeren:

«Tenker statsråden å innføre
kontraheringstilskudd på fiskebåter og ferger
i forbindelse med revidert nasjonalbudsjett 1999 eller i budsjettet
for år 2000?»

  Jeg er klar over at vi har både EU-direktiv
og et EØS-regelverk å forholde oss til. 

Bakgrunnen for mitt spørsmål
var et utspill fra representanten Leif Helge Kongshaug fra Sponheims
eget parti om at verftsstøtteordningen også måtte
gjelde for fiskefartøy og ferger. Som kjent er deler av
vår fiskeflåte og fergeflåte av en svært
høy alder. I landets største fiskeri- og fergefylke,
Møre og Romsdal, har fergeflåten en gjennomsnittsalder
på 21 år. Videre er det en veldig stor underkapasitet
som skaper store problemer for trafikkavviklingen. Norske verft
har også gode og lange tradisjoner for bygging av ferger. 

Kongshaugs utspill har skapt store forventninger
i verftsindustrien, som nå som kjent opplever en stor ordretørke
og dermed store konsekvenser for sysselsettingen i bl.a. Møre
og Romsdal. Det er etter min oppfatning viktig at Regjeringen får
en rask avklaring, og statsråden har jo gitt sitt svar
på det i dag. Det verste som kan skje, er at industrien
ikke vet hva slags rammebetingelser den har å jobbe etter.
Derfor var utspillet til Kongshaug uheldig hvis det var slik at
dette ikke var Regjeringens ønskede politikk. 

