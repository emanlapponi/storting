 Jeg vil få stille følgende
spørsmål til barne- og familieministeren:

«Gjennom mediene
og henvendelser er jeg blitt gjort oppmerksom på Regjeringens
praksis i forbindelse med stebarnsadopsjon av barn som lever med
homofile/lesbiske foreldre. Vi vet at foreldrepar som har
vært sammen i hele svangerskapet og som har opplevd
det fantastiske øyeblikket å se sitt barn bli
født, får avslag på stebarnsadopsjon
med begrunnelse at de ikke er sterkt nok knyttet til barnet.

Er det statsrådens vilje at barn blir
fratatt juridiske rettigheter, og hva vil hun gjøre for å rydde
opp?»

 Da vil jeg takke statsråden for svaret.

Jeg vil starte med å si meg helt enig
i det statsråden legger vekt på, nemlig at vi
skal ha både en grundig og en konkret
behandling av hver enkelt søknad. Nå er det slik
at det har vært en del mediefokusering på mange
av disse sakene. Det har gjort sterkt inntrykk på flere
av oss. Uten at vi skal bruke tiden her i dag til å gå inn
på konkrete enkeltsaker, vet vi at det nå er nesten
et år siden Stortinget fattet sitt klare vedtak som handlet
om at barn som lever med homofile foreldre, skal få samme
juridiske og økonomiske rammer som barn som vokser opp med
heterofile foreldre.

Vi har nå ventet i mange måneder.
Tidligere sa statsråden – jeg tror det var i sommer – at
forskriftene ville være klare i løpet
av noen få uker. Derfor har jeg lyst til å spørre:
Hvorfor har ikke forskriftene kommet på plass? Er årsaken
at Kristelig Folkeparti eller Regjeringen
er motstandere av vedtaket som Stortinget fattet? Eller
er det konkrete problemer med utarbeidelsen
av forskriftene i departementet?

 Dette er på mange måter et
stykke nybrottsarbeid. Men vi vet også at dette
er et veldig følsomt spørsmål for dem
som er oppe i situasjonen. Selv om det ikke
ligger lange utredninger i departementet om dette, mener
jeg at det er viktig at vi får handlekraft
bak de vedtakene Stortinget fatter, og at det er – jeg
har lyst til å bruke uttrykket – nesten
skandaløst at vi i slike følsomme saker ikke
kan få retningslinjene på plass, slik at det skapes
ro og trygghet hos dem som skal søke om stebarnsadopsjon.

En del av begrunnelsen som er gitt, er nemlig
at en av foreldrene ikke har hatt nær nok tilknytning
til barnet sitt. Men når man da har fulgt hele
svangerskapet, og man har vært til stede i barnets liv
i flere år, er det vanskelig å forstå at
dette ikke skal være nærhet
til barnet. Jeg forstår at det i mange tilfeller kan være
vanskelig å utarbeide forskrifter,
men jeg vil håpe at vi i denne konkrete saken kan
få retningslinjene på plass omgående.

