 Jeg vil takke statsråden for et grundig
svar om et tema som opptar veldig mange. Det er ikke
noe rart, for dette handler om å beskytte barna våre
mot et mye sterkere kjøpepress i framtiden. Vi har sett
at det har vært et veldig bredt engasjement fra flere instanser,
og det synes jeg er meget prisverdig.

Situasjonen er den at det er noen
arenaer som vi mener skal være reklamefrie
for ungene våre. Jeg synes det på mange måter
blir en fallitterklæring
for velferdssamfunnet vårt hvis vi med all den kunnskapen
vi har i dag, ikke klarer å beskytte de minste
barna våre mot reklame i skolebøkene.
En kan godt si at en veileder vil være et hjelpemiddel,
men allikevel vil dette være et uforpliktende
verktøy for kommunene. Det er problemstillingen i dag.

Selv om jeg på et vis forstår
den prinsipielle tilnærmingen som statsråden prøver å ta
til det, med at det er skolen som skal ha ansvaret, er dette helt
uforenelig med at vi skal ha styring. Vi vet at kommuneøkonomien
er så dårlig at mange ikke har noe valg
i dag.

