  Jeg vil få stille følgende
spørsmål til helseministeren:

«Norsk Pro Vita har fått
statsstøtte til å gjennomføre en antiabortkampanje
med et innhold som er mer egnet til å skremme/skade
unge jenter enn til å gi dem konstruktiv informasjon om
abort. En del av kampanjens innhold er filmen «Eclipse
of Reason», «an award winning documentary about
women and life 

&

 death in the womb». 

Kan statsråden forsvare å gi
statsstøtte til denne type kampanjer, og mener han at denne
kampanjen «er en god anledning til å sette god
Kristelig Folkeparti-politikk ut i livet»?»

  Jeg vil takke statsråden for svaret. 

Jeg synes statsrådens svar er litt
motstridende. Vi ser i dag at antiabortorganisasjonen Pro Vita ønsker å kjøre
en offensiv skremselspropagandakampanje rettet mot norsk ungdom
mer for å skremme og skape dårlig samvittighet enn
for å komme med konstruktiv informasjon og forebygge uønskede
svangerskap. 

Bør ikke statsråden føle
et klart ansvar for å stoppe kampanjen? Jeg kan ikke forstå at
helseministeren kan sitte stille og se på at en slik form
for snikmoralisering skjer fra ytterliggående, reaksjonære
krefter som vil ta alle virkemidler i bruk for å fremme
sitt abortsyn. Og jeg vil gjenta spørsmålet fra
representanten Stolt-Nielsen: Vil statsråden nekte at denne
filmen skal vises i den videregående skolen? 

 Jeg takker statsråden for svaret.

På nyhetene i dag ble vi gjort kjent
med en dom fra USA der ekstreme antiabortorganisasjoner måtte
fjerne sitt blodige og ekstreme materiell fra Internett. Og jeg
må spørre statsråden om hvordan han kan
forsvare å gi noen som helst støtte til Pro Vita.
Om det er kun 27 000 kr til nærradiostasjon, gir
det et signal fra departementets side som jeg mener er uheldig,
for det betyr at Pro Vita får formidlet sitt budskap rundt
om til landets ungdom. Derfor mener jeg at statsråden,
hvis han tar avstand fra denne kampanjen og fra Pro Vita som organisasjon,
også burde ta klar avstand fra å gi dem økonomisk
støtte, uansett hvor lite beløpet var.

  Jeg vil få stille følgende
spørsmål til helseministeren:

«I filmen «Eclipse of Reason» som
Norsk Pro Vita bruker i sin informasjonskampanje, ser vi hvordan
aborterte fostre blir behandlet av helsepersonell i USA. I brosjyremateriell
som Norsk Pro Vita står bak, fremsettes blant annet påstander
om at hvert tredje aborterte foster allikevel blir født
levende, at moren kan være vitne til fostrets dødskamp,
og at fostrets skrik vil kunne bli hørt. 

Hvordan behandles aborterte fostre ved norske
sykehus?»

  Først en kommentar til statsrådens
siste svar til meg i stad.  Jeg mener ikke at statsråden
kan forsvare dommen fra USA, men mitt poeng med å vise
til den var nettopp at Pro Vitas film, som jeg har sett, er en svært
blodig fremstilling som aldri burde blitt vist.  Og hvis helseministeren
hadde sett filmen selv, hadde han skjønt mitt poeng, for
dette er en meget, meget blodig fremstilling av hva en abort er.
 I Pro Vitas film blir fosteret regelrett lemlestet, og vi ser en
abort av et foster som er 24 uker.

Jeg har enda et spørsmål
til statsråden.  Når vi i dag har hørt
at statsråden tar avstand fra Pro Vita som organisasjon,
vil jeg spørre om det medfører riktighet at departementet ønsker
Pro Vita som høringsinstans for et abortregister om senaborter.
Medfører dette riktighet?  Og hva slags status og faglig
tyngde har Pro Vita med hensyn til å være en seriøs
høringsinstans for et slikt register?

   Jeg vil til slutt si at helseministeren har
et politisk ansvar for det som skjer på dette feltet, og
det er følsomt for de fleste.  Jeg mener statsråden
bør ta på alvor – spesielt i disse verdikommisjonstider – at
det her er en viss form for – det kan jeg ikke dy meg for å si – snikmoralisering
og en forferdeliggjørelse av abort som gjør belastningen
for de jentene som av ulike årsaker velger å ta
abort, langt større.  

Helt til slutt vil jeg be statsråden
svare på noe jeg hadde med i mitt hovedspørsmål,
men som han unngikk å svare på: Er det en medisinsk
riktig framstilling at hvert tredje foster blir født levende,
altså at fostret er levende etter et abortinngrep, og at
moren kan høre barnet skrike?  Medfører dette
riktighet?

