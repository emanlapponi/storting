  Jeg vil få stille følgende
spørsmål til barne- og familieministeren:

«I forbindelse med innføringen
av kontantstøtten hadde man en debatt om hvor godt forarbeidet
var til loven. Det ble etterlyst blant annet forskning og prøveprosjekter.
Statsråden mente da at dette ikke hadde noen betydning,
ettersom ordningen skulle evalueres og eventuelt endres ved utilsiktede
virkninger. 

Kan statsråden redegjøre
for når, og i hvilken form, en slik samlet evaluering vil
bli presentert for Stortinget?»

  Jeg vil takke statsråden
for svaret. 

Som kjent innførte Regjeringen kontantstøtteordningen
meget raskt og helt uten grundige forberedelser eller konsekvensutredninger.
Derfor har det også vært stilt svært
mange spørsmål fra ulike instanser om hva slags konsekvenser
denne ordningen vil få. Derfor er jeg opptatt av at Stortinget
ikke kan få presentert enkeltrapporter, men at vi er nødt
til å få en samlet og god evaluering av hva kontantstøtten
har ført til. Derfor synes jeg at oppslaget i Nationen
for noen dager siden var ganske oppsiktsvekkende. Jeg vil også si
at det er på grensen til politisk feighet når
Regjeringen ikke vil følge opp godt nok det som faktisk
også ligger som et punkt i kontantstøtteavtalen
mellom de fem partiene. 

Jeg synes det er grunn til å spørre
om Regjeringen faktisk er redd for å vite hva slags konsekvenser
kontantstøtten har fått for barn med spesielle
behov for tilbud eller hva slags konsekvenser det har fått
for tilgjengeligheten på arbeidskraft.

 Igjen takk for svaret. 

Ja, da får vi håpe – og
vi ønsker å ta statsråden på ordet – at
vi vil få en samlet og god gjennomgang til Stortinget.
Men så får vi også håpe at Regjeringen
tar konsekvensen av det evalueringen vil vise, slik at vi får
endringer i kontantstøtteordningen hvis det viser seg at
vi nå får en del utilsiktede virkninger, bl.a.
i forhold til barn med særlige behov, arbeidskraft, og
hvis ikke far tar ut kontantstøtte.

