  Tusen takk for svaret. Jeg synes
statsråden gav et positivt svar, og det virker også som
om statsråden tar dette problemet på alvor.
Jeg har lyst til å si at mitt spørsmål
omhandler dem som lider av en helt ekstrem form for overvekt, og
vi vet at de aller fleste er i uføretrygdkøen.
Vi vet at de ikke klarer å fungere på en
fullverdig måte i samfunnet, vi vet at mange
ligger med surstoff om natta, det er diabetes
2 – sykdomsbildet er altså meget alvorlig. Jeg
er helt enig med helseministeren i at å øremerke
bevilgninger til operasjoner i utlandet ikke er veien å gå, men
fram til nå har ikke denne pasientgruppen i Norge fått
tilstrekkelig hjelp. Nå får vi håpe
at statsråden får rett i at denne pasientgruppen
i løpet av høsten vil få en fullverdig
rett på lik linje med andre pasientgrupper, hvis
det er medisinsk begrunnet og anbefalt av en lege. Jeg har ikke
noe konkret spørsmål til statsråden,
men vil mer som en liten anbefaling be ham følge dette
tett og nøye opp, for dette er personer som ikke
står først i køen når det
gjelder å presse på for sine interesser.

