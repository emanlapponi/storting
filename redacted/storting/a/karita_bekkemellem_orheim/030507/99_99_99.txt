 Jeg vil få stille følgende
spørsmål til helseministeren: «Fritt
sykehusvalg ble innført for å sikre pasientene
bedre rettigheter og det beste faglige tilbudet.
Vi har nå fått mange eksempler
på at operasjoner som burde blitt henvist til sykehus
med større kompetanse på området, er
blitt utført lokalt fordi pasienten ikke har
fått informasjon om bedre ekspertise ved andre
sykehus, spesielt i forbindelse med brystkreftoperasjoner.

Hva vil statsråden gjøre
for å sikre at pasienten får best mulig grunnlag å ta
avgjørelsen på?»

 Jeg vil få takke statsråden
for et meget grundig svar.

Jeg er veldig glad for det svaret som statsråden
gir, for vi skal huske på at dette er pasienter som har
krav på en respektfull behandling og riktig og nødvendig
informasjon. Dette handler om kvinner som har fått en meget
alvorlig diagnose, og mange ganger vet vi at det er få muligheter
til å kjempe imot et system som oppleves som mektig. Derfor
er det også viktig at statsråden bruker
den makten han nå har gjennom den nye organiseringen av Sykehus-Norge,
til å passe på at pasientene får nødvendig
informasjon. Hvis ikke vil jo de viktige intensjonene som
vi hadde med fritt sykehusvalg, sakte, men sikkert bli undergravd.
Jeg er derfor glad for det svaret statsråden gav.

Men helt konkret har jeg lyst til å utfordre
statsråden på følgende: Er statsråden
villig til å sende ut presiseringer til landets sykehus,
når vi nå har blitt kjent med disse eksemplene?
Vi har kunnskapen, og da handler det også om at vi er nødt
til å bruke makten vår til å sørge
for at dette ikke skjer flere ganger.

 Jeg vil igjen takke og er glad for det statsråden
sier. Jeg er kjent med at vi vil komme til å få nye
kvalitetssikringer som gjør at vi i framtiden
kanskje vil komme til å unngå dette.

Men jeg håper at statsråden
i tiden som kommer, vil fokusere sterkt på kvinnehelse.
Jeg føler altfor mange ganger at det som handler om barn
og kvinner i helsevesenet, blir nedprioritert. Jeg vet at statsråden
har hatt et engasjement når det gjelder dette, men jeg
vil invitere ham til å fokusere sterkt på det,
ha en klar holdning overfor den sterke profesjonen som legene representerer,
med hensyn til hva som skal prioriteres. Og skjer det at en kvinne
får en behandling som hun ikke trenger, er det
ett tilfelle for mye. Jeg håper at statsråden
vil være vaktbikkje i forhold til det.

