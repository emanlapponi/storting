  Jeg vil få stille følgende
spørsmål til finansministeren: 

«Finansministeren har uttalt at kontantstøtten
kan bidra til å redusere arbeidsstyrken i Norge og dermed
skape problemer for privat og offentlig sektor. 

Hvilke tiltak har statsråden tenkt å iverksette
for å motvirke denne utviklingen på kort og lang
sikt?»

  Jeg vil takke finansministeren for svaret.
Jeg deler finansministerens bekymring over at veksten i arbeidsstyrken
ser ut til å ha stagnert. Det er jo et meget urovekkende
signal for vår framtidige velferdsstat. Bare for å opprettholde
dagens nivå på omsorgstjenestene vet vi at det
er behov for flere tusen nye arbeidstakere. I romjulen offentliggjorde Norsk
Sykepleierforbund en statistikk som viste at i underkant av 3 000
sykepleiere forlot yrket i fjor for å benytte seg av kontantstøtteordningen.
Jeg regner med at statsråden er enig med meg i at framtidens
politikk må gjøre det mer attraktivt å arbeide,
og at de reformene vi iverksetter, må ha et helhetsperspektiv
i seg i forhold til utviklingen på andre samfunnsområder.

Jeg vil derfor spørre finansministeren
hva han ser for seg av endringer i kontantstøtteordningen,
slik at det blir mulig å stimulere til økt sysselsetting
i framtiden.

