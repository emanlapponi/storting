 Jeg skal få stille følgende
spørsmål til statsråden:

«Å sikre dagens og fremtidens toppidrettsutøvere
muligheten til å kunne kombinere toppidrettsutvikling/karriere
med utdanning og studier ved høgskoler og universiteter
har vært et tverrpolitisk mål. Det er grunn til å tro
at vi ikke har nådd målsettingen som
var nedfelt i St.meld. nr. 41 for 1991-92 om å kunne kombinere
idrettskarrieren med utdanning rettet mot fremtidig yrke.

Hvordan kan statsråden, i samarbeid
med idretten, bidra med tilrettelegging for at målet kan
oppnås?»

 Jeg vil takke statsråden for svaret.
Det er helt riktig som statsråden sier, at det er en del
læresteder som er fleksible og gir et tilpasset opplegg
for våre toppidrettsutøvere. Ett eksempel
er Høgskolen i Lillehammer, som har gjort en utmerket jobb
i så måte. Men tilbakemeldingene jeg har fått
fra ulike miljøer, også fra Olympiatoppen,
er at dette er veldig tilfeldig og ikke godt nok ivaretatt,
og at det er helt avhengig av ledelsen ved den enkelte utdanningsinstitusjon.
Mitt håp er at statsråden kunne bruke
en del av sitt pågangsmot til å ta et initiativ
overfor utdanningsorganisasjonene, gjerne i samarbeid
med Olympiatoppen, for å sette dette på dagsordenen,
og at vi fikk en helhetlig nasjonal politikk
på det, for jeg føler at dette er et område som
vi ikke har tatt nok tak i. Kvalitetsreformen har jo helt
klart mulighet til individuell tilpasning, men jeg synes at de tilbakemeldingene
jeg har fått i disse månedene, tilsier at vi bør
løfte dette feltet på en litt annen måte
enn hva vi har gjort de siste årene.

 Det er ingen tvil om at mer individuelt tilpassede
muligheter ved den enkelte institusjon vil kunne medføre
at toppidrettsutøvere får
hjelp til å komme gjennom et utdanningsløp. Men samtidig
vil det være ganske tilfeldig. Og når
vi vet at en del av våre toppidrettsutøvere
bruker så mye som 50 timer på hard fysisk trening
i løpet av en uke, sier det seg selv at behovet
for et fleksibelt studieløp er helt avgjørende
for å kunne lykkes med både utdanning
og det å være en toppidrettsutøver.

Jeg hadde ønsket at statsråden også kunne
vurdere om det var mulig å se på studiefinansieringen
og mer fleksibilitet på det området. Jeg vet jo,
som statsråden sier i sitt svar, at det også vil
måtte omfatte andre grupper, men jeg synes ikke
at det er en forklaring god nok til at vi ikke skal gå inn
i og se på dette problemet. For det er vel ingenting som
klarer å få fram mer engasjement og entusiasme
i de tusen norske hjem enn hva nettopp sporten
og idretten gjør. Jeg hadde ønsket at
vi som politikere hadde hatt en mer klar politikk på dette
feltet enn det vi har hatt. Den kritikken går selvfølgelig også til
tidligere regjeringer.

