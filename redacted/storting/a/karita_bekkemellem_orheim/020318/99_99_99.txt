 Interpellanten tar utgangspunkt i det uoppgjorte økonomiske forholdet mellom staten og fylkeskommunene etter statens overtakelse av sykehusene, hvor det er et akkumulert underskudd knyttet til sykehusdriften fra tidligere år. Man er bekymret for at et sluttoppgjør til ugunst for fylkeskommunene vil føre til at dette går ut over tilbudet og oppgavene knyttet til videregående opplæring, eller – mer direkte sagt – at ungdoms rett til en god videregående opplæring vil komme til å bli skadelidende. Det er en bekymring jeg deler.




Jeg viser i denne sammenheng til et forslag fra bl.a. Arbeiderpartiet som ligger til behandling i Stortinget, hvor dette forholdet er tatt opp. Kanskje burde dette spørsmålet vært adressert til en annen fagstatsråd, men jeg går ut fra at statsråd Clemet er opptatt av å sikre et best mulig økonomisk grunnlag for å ivareta de store oppgavene knyttet til den videregående opplæringen. Jeg håper i hvert fall ikke Høyres holdning til fylkeskommunene vil føre til at ungdom i den videregående opplæringen blir taperne.




Etter min oppfatning har fylkeskommunene løst og løser oppgavene innenfor videregående opplæring på en god måte. Men det ligger helt klart store utfordringer i utviklingen av tilbudet framover, både med hensyn til kapasitet og utstyrs- og innholdssiden. Et eksempel er situasjonen for Akershus fylke. Fylket har en spesielt sterk befolkningsvekst i aldersgruppen 16-19 år i perioden fram til 2010. Her er det planer for dekning av et behov som vil bety 4 600 elevplasser, naturlig nok med store konsekvenser både for investerings- og driftsmidler.




Vi må heller ikke glemme tilretteleggingen for voksnes rett til videregående opplæring. De gjenværende oppgavene i fylkeskommunene, hvor videregående opplæring utgjør det største området, må ikke rammes på grunn av underskudd knyttet til tidligere drift av sykehusene når disse nå er overtatt av staten. Jeg går ut fra at en statsråd med ansvar for utdanning vil ha dette utgangspunktet når Regjeringen tar sin beslutning.




Vi er alle tjent med et videregående opplæringstilbud som ivaretar kapasitetsbehov og innholdskvalitet til beste for samfunnets behov og den enkelte elevs mulighet til å nå sine mål.




Og helt til slutt, som et lite apropos: Vi ser nå Høyres og Regjeringens iver når det gjelder frislipp av privatskoler. Der kan jeg si veldig tydelig og klart at Arbeiderpartiet vil gå imot alle forsøk på å uthule eller svekke det offentlige ansvaret for å legge til rette for og drive det videregående opplæringstilbudet. Det er avgjørende for å sikre prinsippet om lik rett til utdanning i dette landet.




 Det er et viktig tema som interpellanten her tar opp. En verdidiskusjon som omhandler våre barn og unge, innbefatter svært mange ulike problemstillinger. Vi vet at samfunnet vårt hele tiden er i endring, og det gjør sitt til at vi som foreldre og lærerne må fange opp og ta tak i de problemstillingene som til enhver tid er gjeldende.




Det å ha generelle diskusjoner om verdier mener jeg er relativt enkelt, og det innbefatter da også en veldig stor grad av enighet. Den krevende politiske øvelsen og uenigheten kommer når vi skal begynne å være konkrete om innholdet i verdibegrepet.




Vi vet at skolen vår de senere årene har fått stadig nye oppgaver og problemstillinger som vi som politikere og samfunn mener det er viktig at skolen tar et ansvar for.




Vi har i den senere tiden fått skremmende tall på omfanget av mobbing i den norske skolen. At svært mange elever mobber hverandre, er selvfølgelig uakseptabelt. Men når vi også ser at lærere mobber sine elever, ja da er vi vitne til en grov uforstand.




Jeg tror det første skritt er å begynne å ta mobbing på alvor – at vi som foreldre og lærere må ta et større ansvar i fellesskap. Planer er vel og bra, men jeg tror dette handler om nærhet og om fellesskap. Vi må ha tydelige voksne som er til stede hos våre barn gjennom hele skoledagen. Det vil i seg selv ha en preventiv virkning. Så må vi også få til, slik statsråden var inne på, en tettere dialog mellom foreldre og lærere når vanskelige situasjoner oppstår. Og så må vi som foreldre bli flinkere til å ta kontakt direkte med hverandre når ulike situasjoner oppstår.




Jeg har lagt merke til at statsråden har hatt et positivt engasjement rundt disse problemstillingene, og håper at hun vektlegger og viderefører det i sitt videre arbeid framover.




Så litt om det andre temaet som interpellanten tar opp, det mer generelle i skolens verdiformidling. Vi hørte at representanten var opptatt av anerkjennelse av menneskeverdet, og det kan vi være veldig enige i. Men vi kan ikke si det og i det neste øyeblikk diskriminere.




Er Kristelig Folkeparti og representanten Lyngstad villig til å sette menneskeverdet høyest – uten forbehold? Ja, vi hører at det blir hevdet at det er noe forutsigbart og rituelt over spørsmålene som har kommet om det verdiprosjektet som nå skal inn i den norske skolen. Nei, det er ikke noe rituelt over det, men det er en oppriktig bekymring og faktisk en uenighet om hva som er anerkjennelse av menneskeverdet, og hva den norske skolen skal fokusere på i en verdidebatt.




Vi vet at norsk ungdoms problemer og utfordringer er mange og sammensatte, og slett ikke ensartede. Mange sliter med forholdet til sin egen kropp og seksualitet. Derfor har jeg til slutt et veldig konkret spørsmål til statsråden. Kristelig Folkepartis holdninger kjenner vi når det gjelder dette temaet, men jeg har lyst til å spørre statsråden om hun mener at et verdiprosjekt i regi av Kristent Pedagogisk Forbund er akseptabelt, hvis det ikke legitimerer homofil atferd.




