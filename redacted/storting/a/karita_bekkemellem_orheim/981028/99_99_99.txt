 «Raufoss ASA fusjonerer i disse dager
med Celsius AB i Sverige og Patria Industrier Oy i Finland til selskapet
Nammo. Det nye selskapet vil bli en betydelig aktør når
det gjelder produksjon og salg av missiler, håndvåpenammunisjon,
artilleri og panservern. 

Mener statsråden at norske myndigheter
i fremtiden vil ha like god kontroll over våpensalg som
vi i dag har, og hvis fusjonen endelig er godkjent, hvordan vurderer statsråden
eventuell utflagging for deler av produksjonen ved en slik fusjon?»

  Jeg vil takke statsråden for svaret. 

Han sier at det ikke er tale om fusjon mellom
disse tre selskapene, men bedriftene mener selv at dette er en fusjonering,
noe de også har uttalt gjennom pressemeldinger og presentasjonsmateriell
om det nye Nammo. De sier helt klart at de ønsker et enhetlig
selskap. Situasjonen for Nammo vil være at Raufoss får
45 pst. og de to utenlandske selskapene 55 pst. 

Jeg finner det oppsiktsvekkende at statsråden
godkjenner en slik etablering og igangsetting av en fusjonsprosess
som dette uten at Stortinget er blitt orientert. Det dreier seg
om statens eierskap i forsvarsindustrien, hvor forsvars- og sikkerhetspolitiske
forhold må tas med, og hvor Stortinget burde vært
orientert. Næringsministeren sier at han har forholdt seg
til de alminnelige bestemmelsene i aksjeloven, men dette er ingen
ordinær næringsvirksomhet.

Jeg vil spørre statsråden
om han i det hele tatt har vurdert om en slik orientering burde
vært gitt før han godkjente igangsetting av en
fusjonsprosess som klart har til hensikt å føre
aksjemajoriteten i forsvarsdivisjonen over på utenlandske
hender.

  Stortinget har tidligere fastsatt klare restriksjoner
i forhold til at kontrollen av militær produksjon ikke
må svekkes som følge av aksjekjøp fra
private og utenlandske interesser. Selv om dette er en del av Raufoss
ASA, er det fortsatt en del av og en endring i den strukturen vi
har i dag. 

Stortinget har også fastsatt klare
restriksjoner i forhold til utenlandske selskapers eierandeler i
Raufoss ASA i henhold til konsesjonsbestemmelsene om en begrensning
på inntil en femtedel for enkeltaksjonærer og en
tredjedel samlet. Endelig godkjenning av Celsius’ og Patrias
overtakelse av eierandeler overstiger helt klart en tredjedel samlet. 

Jeg vil derfor spørre statsråden
om han har tenkt å fortsette denne fusjonsprosessen ved å gi
den endelige godkjenningen etter ervervsloven uten å ta
saken opp til behandling i Stortinget.

