 Jeg vil stille følgende spørsmål
til statsministeren:

«Over hele landet får
vi meldinger om at bedrifter må legges ned, med det resultat
at hundrevis av mennesker mister sine arbeidsplasser. Møre
og Romsdal har blitt hardt rammet. Eksempler
på dette er Glamox og Moxy Trucks, som til sammen utgjør
flere hundre arbeidsplasser. Dette betyr nedbygging av
norsk industri.

Hva gjør Regjeringen for å forhindre
denne alvorlige utviklingen?»

 Jeg vil takke statsministeren for svaret.

Situasjonen i vårt hjemfylke, Møre
og Romsdal, er særdeles vanskelig. Den er også et
bilde på hva hele industrien vår står oppe
i. Industrisysselsettingen har på ett år sunket
med hele 40 pst. Dette handler om vanlige folks
hverdag, muligheten til å ha en lønn å leve
av og å kunne klare forpliktelsene sine.

Jeg har lyst til å si at etter å ha
hørt statsråd Victor D. Norman her i dag, synes
jeg dette handler om å stille statsministeren ett konkret
spørsmål: Er denne Regjeringen interessert
i å bruke staten aktivt i forhold til næringspolitikken?
Det mange av hans mannlige fagstatsråder sier, er at vi ikke
kan pøse penger ut i offentlig virksomhet. Men
vi har gode erfaringer med at i noen ekstreme
situasjoner må staten gå aktivt inn (presidenten klubber).

Mener statsministeren, som sin næringsminister,
at den tradisjonelle industriarbeidsplassen er gått ut
på dato, og at vi nå skal sitte og toe våre
hender og vente på at endringer skal skje?

 Jeg har lyst til å si at siden 1997
er statsministeren den personen i Norge som har hatt mest
makt til å gjøre noe med sysselsettingssituasjonen.
Og det er grenser for hvor mange ganger Bondevik og hans
regjering kan støtte seg på det Arbeiderpartiet
har gjort. Jeg vil be statsministeren også være
litt oppmerksom på det!

Så helt konkret: Det er prisverdig
det som har skjedd med verftsstøtten. Men i vårt
fylke handler det om at det kun er én kommune som kan nyttiggjøre
seg denne verftsstøtten.

Når en ser på den totale
innsatsen fra Regjeringens side, er det, hvis jeg ikke
husker helt feil, 700 mill. kr i kutt på ulike
tiltak til distrikts- og næringsutvikling. Jeg har i vår
lokalavis tatt til orde for en stor industripolitisk
dugnad, der alle aktørene og alle partiene
kunne sette seg ned sammen, men har sett lite svar på det.
Nå vil jeg gjerne ha et klart svar på dette: Kunne
statsministeren være interessert
i å gå inn i et mye tettere samarbeid
for å få til en tiltakspakke for sysselsettingen?

 Til en åpenbar misforståelse!

