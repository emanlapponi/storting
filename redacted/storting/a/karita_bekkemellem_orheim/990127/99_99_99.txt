  Jeg vil få stille følgende
spørsmål til den fungerende justisministeren:

«Vil statsråden foreslå endringer
i regelverket slik at kvinner som kommer i en voldtektssituasjon,
kan bruke de forsvarsmidler hun i denne truende situasjonen finner nødvendig,
som for eksempel å skremme/true voldtektsmannen
med at hun har hiv-virus, eller gå til fysiske motangrep?»

  Jeg er glad for at statsråden i sitt
svar slår fast at en kvinne skal ha rett til å gjøre
det som er nødvendig for å forsvare seg mot vold. Jeg
ser også at det kan være problemer med å kommentere
den konkrete dommen fra Oslo Byrett. Men jeg har lyst til å si
at voldtekt er en svært alvorlig forbrytelse som rammer
svært mange kvinner. Voldtekt er et alvorlig voldsovergrep
som fornedrer kvinner på den verst tenkelige måten.
I en slik situasjon har kvinner få forsvarsmidler. Jeg
synes det er grunn til å spørre statsråden
om det er hensynet til offeret eller hensynet til overgriperen som er
det viktige.

Jeg kan ikke dy meg, men må spørre
den fungerende justisministeren om ikke den såkalte hiv-dommen
i Oslo er å sende et signal ut fra den instansen i vårt
samfunn som skal si hva som er rett og galt. Det er i dag store mørketall
når det gjelder voldtekt. Voldtekt rammer svært
mange, og vi vet at det dessverre er få forhold som blir
anmeldt i dag. To av tre anmeldelser blir henlagt. Kun 15 pst.
av alle anmeldelsene ender med domfellelse. En rettssak skal være
en oppreisning til offeret, og den omdiskuterte dommen kan jeg ikke
med respekt å melde se er en oppreisning til offeret. Dommen
kan ikke sette standard for den framtidige rettspraksis vi skal
ha i Norge i denne typen saker. 

