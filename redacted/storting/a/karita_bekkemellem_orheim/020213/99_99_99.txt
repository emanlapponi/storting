 Jeg vil få stille følgende
spørsmål til utdannings- og forskningsministeren:

«I Stavanger Aftenblad
4. februar 2002 sier statsråden at
kvinnelige lærere er for lite interessert
i realfag. Hun sier videre at overvekten av kvinnelige
lærere hemmer barn sin interesse for realfag.

Hva mener statsråden med
dette?»

  Jeg vil takke statsråden for svaret,
og jeg er veldig glad for at statsråden har gått
bort fra det intervjuet hun gav i Stavanger Aftenblad,
som nok gjorde at det var flere enn jeg som kvakk i stolen da vi
leste det. Reaksjonen fra lærerorganisasjonene lot heller ikke
vente på seg. «Umotiverte lærarar» og «dårlege
haldningar» var uttrykk som statsråden brukte
om en yrkesgruppe som er meget, meget hardt presset slik situasjonen
er i dag.

Jeg er helt enig med statsråden i
at det å heve kvaliteten og gi de ansatte muligheten
til etterutdanning og til kompetanseheving er helt nødvendig.
Men jeg tror det er viktig at vi nå ikke går
fullstendig i klinsj med en yrkesgruppe som faktisk fortjener noe
helt annet. Derfor er jeg veldig glad for det svaret som statsråden
nå gir, som er noe helt annet enn det som kommer til uttrykk
i Stavanger Aftenblad.

En av de konkrete tingene som statsråden
der viser til, er at hun nå ønsker «tøffe
og omfattande tiltak». Da synes jeg det er på tide å utfordre
statsråden på det: Hva kan Stortinget forvente
av tøffe og konkrete tiltak fra Regjeringen?

 Det skal jeg med glede gjøre. Først
har jeg lyst til å si at når en begynner å studere
de uttalelsene som er gitt i dette intervjuet
fra statsråden, framstår de som ganske
sterke og oppsiktsvekkende. Jeg kan referere et par av dem. Hun
hevder at

«mykje
av årsaka til norsk ungdom si sviktande interesse
for realfag ligg i dårlege haldningar hjå lærarane,
og meiner det er grunn til å ropa eit varsku.

– Me kjem inn i ein vond sirkel: Umotiverte
lærarar som ikkje viser interesse for
faget dei underviser i, greier ikkje å engasjera
elevane.»

Så til det konkrete spørsmålet
som statsråden ikke forstod. Hun sier
i det samme intervjuet: «Utdanningsministeren varslar tøffe
og omfattande tiltak for å heva kvaliteten på norske
lærarar, særleg innan realfag.»

Da forventer jeg at vi nå kommer til
et punkt der vi begynner å konkretisere. Én ting er å beskrive
problemene – vi kan være enig i at det
selvfølgelig er behov for å få inn gode
rollemodeller både i barnehagen og i skolen, og at vi naturligvis
trenger personer av begge kjønn. Men jeg synes at tonen
i det intervjuet som statsråden gav,
bidrog mer til å stille spørsmål enn
til å komme med konstruktive løsninger. Som sagt
lot heller ikke reaksjonene vente på seg – vi
så at Hjetland kalte hele intervjuet
og utspillet «tøvete». Derfor synes jeg
det er grunn til å gi statsråden muligheten til å kommentere
og utdype dette og komme med sine konkrete tiltak.

