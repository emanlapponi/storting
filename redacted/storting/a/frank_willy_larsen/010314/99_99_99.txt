 «I forbindelse med handlingsplan mot
kjønnslemlestelse ble det slått fast det ansvaret
helsepersonell har for å varsle dersom det oppdages at
jenter er omskåret. Det finnes flere yrkesgrupper som kommer
i kontakt med personer på en slik måte at omskjæring
kan oppdages, f.eks. tollere i forbindelse med kroppsvisitasjon. 

Har tollere per i dag pålegg om å varsle
slike tilfeller, og hvis ikke, hva vil statsråden gjøre
for at en slik rapportering skjer?» 

  Jeg takker statsråden for et grundig
og gjennomtenkt svar. Jeg oppfatter det vel også dit hen
at statsråden støtter meg når det gjelder
intensjonen i spørsmålet mitt, nemlig at dersom
noe oppdages under en kontroll, så skal det rapporteres.

Når statsråden uttrykker
støtte til innholdet i spørsmålet mitt,
slik det nå ble gjort, kan man forestille seg at det kan
komme tips til f. eks. Tollvesenet om at jenter er på vei
ut av landet eller er på vei tilbake fra utlandet hvor dette
inngrepet er blitt foretatt. Mener statsråden at mistanke
om omskjæring kan være årsak til en kontroll?

  Jeg har ingen illusjoner om at det finnes
enkle løsninger på et så følsomt
og vanskelig spørsmål som dette. Det kan til og
med hende, som statsråden sier, at problemstillingen er
marginal. Men poenget er selvfølgelig at ett tilfelle er
ett tilfelle for mye. Det jeg har ønsket å belyse
med dette spørsmålet, er rett og slett at et samfunn
er nødt til å ta i bruk alle de virkemidlene man
rår over, for å få stoppet denne praksisen. Jeg
tror at det vi ser ut til å komme fram til nå,
vil ha sterke allmennpreventive virkninger.

