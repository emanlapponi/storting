  Jeg vil gjerne få stille følgende spørsmål
til kirke-, utdannings- og forskningsministeren:

«Øket nasjonal og internasjonal konkurranse
om penger så vel som personale krever at våre
universiteter settes i stand til å takle omstillinger. 

Vil statsråden legge fram en egen
omstillingspakke for universitetene?»

  Jeg har en viss forståelse for at når
man snakker om flere hundre millioner kroner, må det ses
i sammenheng med budsjettet. Men jeg opplevde nok at statsråden
i sitt svar var negativ til at man skulle ha en egen omstillingspakke
for universitetene og at han for så vidt var fornøyd
med de tiltakene som var satt i verk. Nå er jo en del av
de tiltakene som er satt i verk, for så vidt positive ting
som vi også støtter. Men vi opplever at situasjonen
er ganske dramatisk ved universitetene og for den saks skyld også ved
høyskolene. Det sitter veldig mange eldre personer i høye
stillinger, personer som vil gå ut i pensjon ganske raskt.
Vi ser at fagprofilen endrer seg veldig kjapt, og at de ikke greier å henge
med. Det er de private aktørene på markedet som
overtar dette, og det kan virke som at det vi kan kalle den intellektuelle
infrastrukturen som vi har brukt milliarder på å bygge
opp, nå til en viss grad er i ferd med å forringes.
Vi mener at dette haster, at man er nødt til å fremme
forslag om egne tiltak for å sikre at man får
i gang den omstillingen ved universitetene som er absolutt nødvendig. 

  Jeg er for så vidt glad for at statsråden
nyanserer, og ikke går helt imot å komme med en
slik egen pakke. Det er klart at vi også er opptatt av
at man skal se hele sektoren i sammenheng. Der er det ingen uenighet.
Det er et komplekst og stort område, og det er fornuftig å se
på flere ting samtidig for å få den rette
retningen på dette, men vi mener også at det er
veldig mange tog som nå går for universitetene
og høyskolene våre. Når vi får
stadig mye mer oppdragsforskning, og etter- og videreutdanningsreformen
etter hvert kommer, og flere og flere voksne etterspør
mer tilpassede kurs som er mer tilrettelagt for den enkelte, vil
det være nær sagt en katastrofe hvis den intellektuelle
infrastrukturen som vi har bygd opp rundt disse universitetene og
høyskolene, skulle forvitre til fordel for at det er de
mer private kjekke og greie løsninger som tar den biten.
Derfor vil jeg igjen stresse at dette er noe som det haster at man
kommer i gang med, og at institusjonene våre ikke må stivne
enda mer i strukturene enn hva de har gjort til nå.

