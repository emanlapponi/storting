  Jeg tillater meg å stille følgende spørsmål
til kirke-, utdannings- og forskningsministeren:

«Etter at departementet har godkjent
Guds Menighets søknad om støtte til privatskole
på Ørsnes i Vågan, har Barneombudet uttalt seg
skeptisk til skolen. FNs barnekonvensjon slår fast at barn
har rett til å søke, motta og utbre informasjon
og ideer av ethvert slag. Dette vil bli hindret når barna
ikke får kontakt med det øvrige miljøet.

Hvordan vil statsråden sikre barnas
rettigheter og sørge for at det blir ført kontroll
med virksomheten til menigheten?»

 Det er mulig at jeg er kreativ når det
gjelder å finne nye måter å stille spørsmål
på. Men poenget er at det skjer veldig mye i denne saken,
det har vært et veldig stort lokalt engasjement, og det
nye er altså at Barneombudet har uttalt seg skeptisk til
dette.

Det er for så vidt greit at man skriver
at skolen skal hente impulser og stimulans fra det øvrige
miljøet og fra samarbeidet med organisasjoner og institusjoner.
Problemet er at det ikke skjer, fordi de barna vi snakker om her, ikke
får lov til å være med i organisasjoner
og institusjoner utenfor menigheten. Jeg er glad for at statsråden
vil trekke godkjenningen tilbake hvis det viser seg at dette ikke
skjer.

Jeg vil få lov til å understreke
at selv om man er veldig for foreldreretten og synes at den er hellig,
som statssekretæren sa i en avis i Nordland tidligere,
så er det lov til å ta andre hensyn. Privatskoleloven åpner
for at man kan ta andre overordnede hensyn. Hvis statsråden
mener at totaltilbudet blir utilfredsstillende, så har
han myndighet og makt til å si nei. Jeg vil oppfordre ham
til å se på denne saken en gang til.

