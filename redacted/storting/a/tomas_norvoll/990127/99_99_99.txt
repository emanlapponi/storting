 Jeg tillater meg å stille følgende spørsmål
til kirke-, utdannings- og forskningsministeren, som nå får
en mulighet til å komme tilbake til sin mer naturlige rolle:

«Departementet har godkjent søknaden
fra Guds Menighet om å få opprette en privat grunnskole
på Ørsnes i Vågan. Vågan kommune har
enstemmig påklagd avgjørelsen, blant annet på grunn
av at medlemmene er totalt underlagt lederens meninger, og det er
kun den øverste prest som har offentlig uttalerett.

Mener ikke statsråden at dette er
betenkelig, og må ikke lokale prioriteringer tillegges
vekt?»

 Jeg takker for svaret og er glad for at statsråden
vil gå grundig gjennom saken igjen, men jeg må si
at jeg har en viss forståelse for at det er begrenset hvor
grundig han kan gå inn i saken her i spørretimen.

Jeg må likevel få lov til å si
at ved at man har fattet beslutning om å godkjenne denne
skolen, bidrar man til å splitte en bygd i Lofoten. Jeg
er for så vidt enig i at dette er et prinsipielt spørsmål,
men prinsippet som er viktig for meg, er at skolen skal være
en møteplass, og at den skal bidra til å fremme
toleranse og forståelse på tvers av forskjellige
grupper. Dette bidrar man ikke til ved å la menigheten
få en egen skole, og på den måten isolere
seg enda mer fra samfunnet enn til nå. Jeg registrerer
at statsråden understreker at det skal stimuleres til samarbeid
og dialog i lokalsamfunnet, og jeg håper at dette vil bli
fulgt nøye opp. Tross alt er det hovedgrunnen til at Vågan kommune
har anket dette vedtaket inn for departementet.

