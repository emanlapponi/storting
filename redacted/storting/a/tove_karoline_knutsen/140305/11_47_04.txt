 Jeg står her og kjenner at jeg ikke har fått svar på spørsmålet mitt, fordi dette er noe vi blir møtt med når vi reiser rundt: Er det virkelig sånn at det er behandlerne disse 255 mill. kr ekstra skal gå til – altså de private behandlerne – og at det ikke skal være pasienten og pasientens behov som bestemmer hvor man skal sette inn innsatsen og disse ekstra pengene?


I de rød-grønne partienes merknader sa vi at vi var enig i øremerkinga av disse pengene til rus og psykiatri, men at vi ønsket at det var pasientens behov for behandling som måtte komme først, og at det var de sykeste pasientene som måtte få hjelp i spesialisthelsetjenesten. Dette ville regjeringspartiene ikke slutte seg til. Kan statsråden bekrefte at det de rød-grønne partiene sa, er det som skal gjelde som rettesnor for helseforetakene?


