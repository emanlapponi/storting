Jeg vil takke statsråd Trond Giske for svaret, og jeg er spesielt glad for at han nevnte Hamsun-senteret på Hamarøy. Nå har jeg selvfølgelig forståelse for at statsråden ikke kan forskuttere budsjettprosesser, men hans omtale av muligheter for statlig medvirkning til en snarlig realisering av senteret er både positiv og – jeg vil også si – løfterik. Et Hamsun-senter som kan være ferdig i 2009, vil selvfølgelig ha veldig stor betydning for de mange jubileumsarrangementene som naturlig nok vil finne sted nettopp på Hamarøy.




Jeg er også tilfreds med at Nasjonalbiblioteket får en koordinerende rolle i jubileumsplanlegginga, og at det prosjektforumet som er oppretta, har representasjon fra de viktige Hamsun-kommunene, i tillegg til, selvfølgelig, også andre aktører. Jeg går ut fra at den innretninga man har valgt på prosjektforumet, betyr at de miljøene som sterkest har ivaretatt den store Hamsun-interessen og Hamsun-engasjementet – som Hamarøy, Grimstad og Lom – vil danne tyngdepunktet for Hamsun-jubileet. Vi har ikke spesielt rike tradisjoner her til lands for å tenke at de store nasjonale begivenhetene kan knyttes opp til miljøene utenfor hovedstaden, men denne gangen har man altså god grunn til å bryte med den nokså tradisjonelle måten vi vanligvis innretter oss på i slike sammenhenger. Da blir det selvfølgelig også viktig å se til at man økonomisk følger opp dette.




Jeg merka meg at statsråden brakte inn det internasjonale perspektivet. Og det er viktig. I den forbindelse ønsker jeg å peke på at Universitetet i Tromsø over år har arbeidet med å bygge et internasjonalt nettverk av Hamsun-forskere. Universitetet er det eneste i Norge som har en egen forskergruppe som jobber spesielt med Knut Hamsun. Disse står sentralt bl.a. i arbeidet med det internasjonale Hamsun-seminaret som arrangeres annethvert år på Hamarøy. Universitetet i Tromsø har også stått bak flere Hamsun-markeringer i større europeiske byer. Takka være denne innsatsen har det gjennom flere år vært avholdt Hamsun-dager internasjonalt – i Madrid, Paris, Brussel, København og Hamburg, for å nevne noen.




Jeg mener at det derfor er naturlig at spesielt Universitetet i Tromsø blir en viktig samarbeidspartner i planlegginga og gjennomføringa av jubileet, ikke minst med tanke på den internasjonale forankringa som Hamsun-markeringa i 2009 naturlig nok må ha.




Anders Anundsen hadde her overtatt presidentplassen.




