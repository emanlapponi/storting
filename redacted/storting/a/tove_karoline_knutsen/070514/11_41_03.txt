Først en liten oppklaring i forbindelse med kommentarer fra representantene Olemic Thommessen og Karin S. Woldseth. Det er altså ikke noe særsyn at representanter fra regjeringspartiene bringer saker inn for egne statsråder i interpellasjons form. Det dreier seg ikke om at vi ikke er på talefot med statsrådene, eller at vi ikke kan ta opp saker i enerom eller i fraksjonsmøter. Det er fordi vi ønsker å bringe saker inn i Stortingets plenum for en breiere debatt. Jeg er glad for den debatten vi har hatt i dag. Jeg vil takke statsråd Trond Giske og de representantene som har deltatt, og som har bidratt til en god og konstruktiv debatt om Knut Hamsun-jubileet i 2009.




Debatten om Hamsun, hans betydning som kunstner, nasjonalt og internasjonalt, går sammen med debatten om hans åpenlyse holdning under krigen, og hans ideologiske ståsted både menneskelig og kunstnerisk. Det er på mange måter en vanskelig debatt, men den er ikke desto mindre viktig.




Det at vi tar hele denne kompliserte debatten i forbindelse med jubileet i 2009, betyr ikke at vi gjør kunstneren Hamsun mindre – tvert imot. Vi får en breiere innfallsvinkel til Hamsuns forfatterskap, og dermed mulighet for en dypere forståelse for hans storhet som kunstner. I tillegg gir det oss en mulighet til å løfte fram noen overordna perspektiver i forståelsen av forholdet mellom kunsten, kunstneren og samfunnet. Det er et perspektiv som i høyeste grad er framtidsretta.




Så er det også viktig, som statsråden sa, at jubileet får en internasjonal forankring, og at vi tar i bruk det internasjonale nettverket som allerede er etablert her til lands, ikke minst gjennom det arbeidet som gjøres ved Universitetet i Tromsø.




Det er å håpe at debatten om den innretninga som skal være på jubileet i 2009, og som skal markere Knut Hamsuns fødsel, etter hvert kan gå i mange av offentlighetens rom. Så blir det sjølsagt viktig for oss i Stortinget å ha en god dialog med Kultur- og kirkedepartementet om hvilke økonomiske rammer dette jubileet skal ha, og hvor mye staten skal bidra med. Det er helt klart at staten må ha et overordna ansvar for et slikt jubileum som dette, sjøl om det selvfølgelig både er naturlig og tenkelig at man i tillegg henter finansiering fra flere kilder som et supplement.




