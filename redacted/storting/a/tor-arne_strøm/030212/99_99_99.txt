 Jeg har følgende spørsmål
til samferdselsministeren:

«Det har hele tiden vært
en forutsetning at E12/tunnel Umskaret skulle bygges for
midlene som ble bevilget som kompensasjon for at enkelte bransjer
fikk forhøyet arbeidsgiveravgift
som følge av krav fra EU. Dette gikk spesielt
ut over Fundia og Rautaruukki i Rana. Etter en ny gjennomgang
av prosjektet er kostnadene økt med 30 mill. kr.
Statsråden har uttalt at prosjektet skal gjennomføres.

Hvordan har statsråden tenkt å fullfinansiere
prosjektet slik at det kan gjennomføres som planlagt uten
forsinkelser?»

 Jeg takker for svaret.

Situasjonen og utviklingen i dette prosjektet
nå er at det stadig har blitt forsinkelser, og at prosjektet
ved stadige forsinkelser i hvert fall ser ut til også å bli
dyrere.

Tidligere i spørretimen i dag var
man inne på at industrien sliter. Dette
var midler som var satt av som kompensasjon for økning
av arbeidsgiveravgiften. Man har hele tiden trodd at i
hvert fall den posten stod der, og at man skulle få løst
problemene ved å gjøre en oppstart. Stortinget
har vedtatt en bevilgning på 57,4 mill. kr
for å starte opp prosjektet. Det står også i
merknadene at et enstemmig storting har vedtatt at man skal følge
opp dette med midler. Det som skjer nå, er at det ser ut
til at prosjektet blir dratt ut i tid. Jeg ville ikke
bli forbauset hvis denne prisen i tillegg også blir
forhøyet, i og med at prosjektet er forsinket. Har statsråden
tenkt på, og har hun eventuelt muligheter for
og midler til det eventuelt å starte prosjektet,
slik at man kommer i gang, så usikkerheten rundt industrien,
som sliter nok fra før, slipper å spre seg?

 Statsråden nevnte at det var uenighet mellom
Vegvesenet og lokale politiske representanter. Men det er da vitterlig
gjort et politisk vedtak om at det skal bygges tunnel. Da kan man ikke
komme tilbake og si at det har vært uenighet. Da må man
prøve å gjennomføre det som er politisk
vedtatt, for det er vedtatt både av fylkestinget
og også av Stortinget at man skal gå inn
for den tunnelløsningen som alle sammen har vært enige
om. Jeg synes statsråden bør følge opp
dette så fort som mulig, slik at man ikke får
forsinkelser. Man bør få satt i gang dette prosjektet,
som industrien vil ha stor nytte av, ikke bare
landindustrien, men også annen industri. Jeg
tenker på fiskeindustrien og på det som skjer
av utvikling mot Sverige, Finland og Russland. Dette er et meget
bra prosjekt, som man bør komme i gang med. Derfor er utålmodigheten
stor hos industrien i dette området.

