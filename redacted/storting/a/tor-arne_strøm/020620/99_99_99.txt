 

(ordfører for saken): 

I Dokument nr. 8:137 fra Jan Arild Ellingsen, André Kvakkestad og Kenneth Svendsen om rettighet for godkjente taxiselskap til å inndra drosjeløyve/kjøreseddel for personer som er volds- og overgrepsdømte, og personer som har opptrådt utilbørlig i sitt arbeid, blir det tatt opp mange viktige forhold.




Det er, som forslagsstillerne også sier, mye negativt knyttet til drosjenæringen, da spesielt i Oslo. I oppslag etter oppslag i aviser og TV blir det vist et bilde av en næring som helt tydelig trenger noe mer – et lov- og regelverk som sikrer både sjåfører, eiere og ikke minst passasjerer.




Nå skal jeg umiddelbart understreke at også i denne saken er det de ytterst få som ødelegger for de mange. Men det er ikke grunn til 

ikke

 å gjøre noe. I Dokument nr. 8:137 omtales forhold som åpenbart trengs å endres på.




Intensjonene i forslagene i innstillingen er også gode, men det ville være feil om vi nærmest over bordet snudde opp ned på en hel bransje. Bedring av drosjenæringen er så viktig og saken så sammensatt at slik saksbehandling ikke kan tilrås. Dessuten er det også andre forhold som må vurderes, bl.a. muligheten for å registrere hvert enkelt drosjeløyve som aksjeselskap. Jeg viser til innstillingen til ny yrkestransportlov, som nylig ble behandlet her på Stortinget.




Regjeringen har i Ot.prp. nr. 74 varslet at de raskt vil komme tilbake til Stortinget med en sak om behovsprøving av drosjeløyve. I denne saken vil det være naturlig å behandle de forhold som er beskrevet i denne saken og i Innst. O. nr. 66. Først da vil vi få tilstrekkelig bredde i saken.




Jeg er sikker på at samferdselsministeren også er opptatt av å bedre situasjonen for passasjerer, eiere og sjåfører i drosjenæringen. Derfor føler jeg meg helt sikker på at samferdselsministeren når det legges fram sak om behovsprøving, har med seg en bred gjennomgang av drosjenæringen. Dette fortjener passasjerene og de som driver i drosjenæringen.




Derfor mener Arbeiderpartiet og flertallet at dette bør behandles i forbindelse med den varslede saken om behovsprøving, og at Dokument nr. 8:137 for 2001–2002 vedlegges protokollen.




