 Jeg synes det er en viktig sak interpellanten har reist her i dag. Når det gjelder omstillingsprosesser, tror jeg at undertegnede har en viss peiling. Jeg synes man bør gå i seg selv og se på hvordan man har gjennomført omstillingen – ikke omstillingsprosessen i seg selv, men måten ting blir gjennomført på. Vi kunne kanskje hatt en egen debatt rundt det. Det er slett ikke å stikke under stol at det har vært mye brød og sirkus i denne omstillingstiden. Nå må vi heller ikke glemme de ansatte i denne situasjonen.




Så til representanten Kenneth Svendsen: Jeg synes det er en ganske grov påstand den Svendsen kommer med om at Arbeiderpartiet har motarbeidet enhver omstilling. Det synes jeg er å gå for langt. Når det gjelder Fremskrittspartiet og Kenneth Svendsen, har man, så vidt jeg kan huske, vært med på de fleste budsjettforlikene. Det er kun ett man ikke har vært med på fra Fremskrittspartiets side. Jeg kan heller ikke registrere at man har fått så mye mer til vei eller så mye mer til samferdsel. Jeg synes at representanten Svendsen nå skal slutte å skryte av Fremskrittspartiets bevilgninger til samferdsel som man ikke har fått gjennomslag for. Det blir mye skrik og skrål. Fremskrittspartiet har vært grunnlaget for den høyredominerte regjeringen, også når det gjelder samferdsel. Man må fra Fremskrittspartiets side slutte med å drive dobbelt bokholderi.




Jeg skal komme med ett eksempel når det gjelder veivedlikehold, og det er selvopplevd. 21. mars om ettermiddagen hadde jeg vært på et besøk i Trondheim. Jeg kjørte bil, og det var et ganske stort snøfall. Da jeg kom til Steinkjer, ble ikke veien opp til Nordland brøytet. Vi var åtte–ti biler som kjørte i kø, og vi var mer eller mindre brøytemannskap på den turen oppover. Jeg har stilt meg spørsmålet: Er dette vedlikehold som vi vil være bekjent av? Det er mulig at det var en tilfeldighet, men jeg tror ikke det. Veien ble faktisk bedre da vi kom til Nordland, og det var jeg glad for. Jeg synes det er viktig at man retter fokus mot denne saken.




Så til representanten Nistad, som jeg også må avlegge en liten visitt: Arbeiderpartiet har vært opptatt både av vei og bane. Fremskrittspartiet er ikke opptatt av bane, de er bare opptatt av vei.




