 Eg skal få stilla følgjande spørsmål
til fiskeriministeren:

«Fiskerikontora i to av dei største
fiskeri- og havbrukskommunane Austevoll og Bømlo vert no
nedlagde og sentraliserte til Bergen. Hordaland blir då det
einaste fylket som vert ståande med eitt fiskerikontor.

Vil statsråden gjera om dette vedtaket,
og samstundes vurdera korleis desse kontora kan styrkjast for å møta framtida?»

 Eg skal få takka for svaret og minna
om at Austevoll er den kommunen som har det største
ringnotmiljøet i landet, og er ein av dei største
innanfor oppdrettsmiljøet. Bømlo
har ei sentral rolle i utviklinga av skjelnæringa
i Hordaland, og ved sidan av har dei òg eit oppegåande
ringnotmiljø og ei stor oppdrettsnæring.

Desse to kontora dekte til saman 14 kommunar
og eit område med stort potensial for
framtidig vekst innanfor oppdrettsnæringa.
Slik eg kunne forstå premissane i omorganiseringa, var
det betre utnytting, som statsråden sa, av personellressursane
som låg til grunn, men politisk la ein òg stor
vekt på geografisk nærleik til fiskerimiljøa
og tilgjengelegheit for brukarane. I dette tilfellet skjer verdiskapinga
i Austevoll-området og i Bømlo, ikkje
i Bergen.

Ei sentralisering som det no er lagt opp til
i Sunnhordland, vil auka avstanden til fagmiljøa
og redusera tilgjengelegheita for brukarane. Det er vel ikkje
i samsvar med det som statsråden sa at ein nettopp
skulle gjera med denne omorganiseringa?

 Ja, målsetjinga
er vi einige om, når det gjeld service og tilgjengelegheit
er eg einig med statsråden. Så er det
eit kort, byråkratisk svar som er lese
opp for meg, og så høyrer eg no at statsråden
er i ferd med å verta politikar. Det gler meg litt, for
då kan han ha ei moglegheit til å sjå på korleis
situasjonen er i Hordaland, og så kan han ta ein samtale
med denne ministeren som er frå Bergen, og som er oppteken
av ikkje å sentralisera, men å desentralisera
ein del arbeidsplassar. Totalt sett, når vi ser på strukturen
i Hordaland og fiskerimiljøet i Sunnhordland, må det
gå an å ha ei vurdering av om ein kan få betre
tilgjengelegheit og utnytting av personell. Ein kan jo utnytta dei
på kontoret i Bergen om dei sit i Sunnhordland, det er
ikkje noko problem i dag. Så den
totale utnyttinga av personellet, i tillegg til at fagmiljøa
er i Sunnhordland, tilseier at desse to kontora framleis bør
bestå – og så skal Bergen sjølvsagt
ha hovudkontoret.

