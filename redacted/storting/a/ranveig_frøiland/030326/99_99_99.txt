 Eg vil stilla følgjande
spørsmål til olje- og energiministeren:

«Ved anlegget på Mongstad
er det mange anleggsarbeidarar frå bl.a. Polen som Statoil
har ansvaret for under utbygginga. Det vart opplyst i NRK at dei
ikkje kjente til kva løner underleverandørane
deira gav arbeidstakarane sine, og heller ikkje hadde
dei rett på innsyn i desse tilhøva. Desse tilhøva
minner om sosial dumping av utanlandske
arbeidstakarar.

Vil statsråden ta initiativ
overfor Statoil for å få openheit i
arbeidsvilkåra?»

 Eg takkar for svaret, som eg synest er positivt.

Det var eit skremmande innslag, vil eg seia,
på Dagsrevyen, der arbeidstakarar ikkje ville eller
kunne – det veit eg ikkje – seie kva
dei hadde i løn, fordi dei følte at her ville
det verta represaliar dersom dei sa noko. Statsråden viser
her til utlendingsloven, og det er jo det som er problemet, at det
ikkje er ei forvaltingsstyresmakt som fører kontroll
med at UDI sine vedtak og føresetnader vert følgde.
Det er det som er problemet.

Norske tillitsvalde som ein normalt
har godt kontakt med, kjem heller ikkje i posisjon når
det gjeld utanlandsk arbeidskraft, for i dei store prosjekta er
det òg utanlandske arbeidsgjevarar, og dei har ikkje
norske tillitsvalde. Det er klart at det er vanskeleg å få innsyn,
og difor er det heilt nødvendig at Statoil, som er hovudleverandør,
veit kva dei betalar.

 Det som er trist, er at sånne ting
skjer i ettertid. Det skal ikkje vera nødvendig
at ein må stilla spørsmål når
eit så stort, godt selskap som Statoil står
for denne utbygginga. Eg er veldig glad for det arbeidet som er
gjort av statsråden, som har undersøkt dette,
og ikkje minst for at Statoil no seier
at dei skal sjå på korleis dei kan sikra
selskapet sin rett til innsyn. Men eg vil ha bekrefta frå statsråden
at Statoil ikkje berre skal sjå på det,
men òg sikra seg at det skal gjerast i framtida, slik at
det ikkje vil bli stilt nye spørsmål
ved retten for Statoil til å ha innsyn
i kontraktar til underleverandørar, for det må eit
selskap som Statoil ha.

