 Eg skal få stilla følgjande spørsmål
til helseministeren:

«I Bergens Tidende av 16. mai d.å.
vert det hevda at sjukehusa på Vestlandet blir sveltefôra
samanlikna med sjukehusa i andre
delar av landet. Vestlandssjukehusa får 970 mill. kr mindre
enn om pengane vart fordelte i høve til folketalet, som
i dei andre regionane. Dette fører til dårlegare
sjukehustilbod for pasientane i vår region.

Kan statsråden stadfesta desse tala,
og vil statsråden ta initiativ til
meir rettvis fordeling av midlane?»

 Eg vil takka statsråden for svaret,
som eg synest opnar for at det kan skje nokre endringar i forhold
til den fordelinga som er. Når det gjeld dette utvalet
som skal sjå på framtidig finansiering, er eg kjend
med at det i mandatet m.a. står: «understøtte
målet om et likeverdig helsetilbud geografisk og mellom
pasienter og grupper av pasienter». Og når ein
ser på oppslaga i Bergens Tidende dei siste vekene om korleis
situasjonen er på Haukeland, som eg kjenner best, sidan
eg er frå Hordaland – psykiatrisjef går
i protest, kreftsjuke flyttar heim, ein har venta i årevis
på utstyr til slagpasientar – kan ein ikkje
seia at utgiftsbehovet er dekt når det gjeld sjukehusregionen
i vest. Det er klart at liknande forhold kan
vel gjerne mange andre visa til òg,
men det er ikkje tvil om at Haukeland er eit effektivt
sjukehus, det driv godt, men treng meir pengar.

 Eg deler statsråden sitt syn på at
det er vanskeleg med omfordeling. Men ein million menneske
som bur i denne regionen i vest, har krav på eit like
godt tilbod som resten av Noreg. Den jobben som Hagen-utvalet skal
gjera, kjem til å verta viktig og krevjande for både
statsråden og Stortinget, men eg er iallfall glad for at
det er sett i gang arbeid. Og så har eg eit håp med
omsyn til den siste setninga i statsråden sitt svar, at ein
vil vurdera kompensasjon i forhold til neste års budsjett.
Dette utvalet legg jo ikkje fram si innstilling før
ved slutten av dette året, så det er to år
fram til det får nokon verknad, men ein vil altså òg
sjå på neste års budsjett. Det er veldig
viktig og heilt nødvendig.

