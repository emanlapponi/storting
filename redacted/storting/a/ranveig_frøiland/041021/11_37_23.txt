 Statsråden meinte at eg ikkje høyrde. Høyrsla mi er ikkje så verst, men eg er rett og slett litt usamd. Eg hadde håpt på litt meir vilje til å gjera noko.




Statsråden påpeiker at Vard-modellen har vore eit viktig prosjekt å visa til, og alle dei andre som har hatt ordet i denne interpellasjonsdebatten, har òg vist til at dette er eit pilotprosjekt som ein kan og bør byggja vidare på. Så kan det henda at Vard ikkje har søkt om midlar ein plass der dei burde søkja. Dei bør sjølvsagt gjera det, men dei kan jo få råd om å søkja om alle moglege midlar.




Det å driva førebyggjande arbeid blant flyktningar og asylsøkjarar er eit viktig arbeid, det er eit gjevande arbeid, men det er ikkje mange som står i kø for å gje pengar. Difor er det viktig at ein vert sikra økonomi, og eg synest den førre statsråden frå Kristeleg Folkeparti var veldig klår på at det burde vera statleg finansiering av dette pilotprosjektet. Eg håper enno at denne statsråden vil gjera meir enn å gjera det litt enklare å søkja – for det er viktig, lat meg berre understreka det – ta nokre initiativ til å få folk saman, bruka pilotprosjektet til å visa andre kva ein kan gjera, og vera litt aktiv blant dei friviljuge, for det er utruleg viktig at dei ikkje går lei, og at dei ikkje slit seg ut på å søkja om midlar.




Når det er så brei semje her om at nokre prosjekt må finna si løysing ved hjelp av staten, håper eg, sjølv om statsråden ikkje hadde nokre pengar i dag, at ein vil bruka dette pilotprosjektet til å visa andre korleis dei kan dra nytte av det arbeidet som alt er gjort. Og eg er litt skuffa over at statsråden ikkje kunne seia at ho vil bruka litt tid på å vidareføra dette over ein to–tre års periode, slik at vi har litt stabile rammevilkår.




Eg meiner ikkje at ein skal vera avhengig av ein rik onkel eller ei rik tante som vil gje pengar og få skattefrådrag. Eg oppfordrar alle til å gje pengar – det synest eg er heilt greitt, og eg gjev gjerne sjølv òg. Men at ein skal freista folk med skattefrådrag for at det skal drivast førebyggjande arbeid i idrettslaga, er eg betenkt over.




Eg berre tek utfordringa som er komen i pressemeldinga i vår, der det er sagt at no må ildsjelene få blomstra. Då treng vi ein frivilligheitsminister som gjer litt meir enn å laga ein portal på nettet, viser kor viktig det er å støtta arbeidet, og tek initiativ til samarbeid.




