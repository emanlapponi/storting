 Eg skal få takka statsråden for svaret, som ikkje var noko opplyftande i forhold til det som eg stilte spørsmål om.




Det er klårt at dette er eitt døme – eg skal ikkje nekta for at det er mange gode døme i Noreg – men det er viktig at vi ikkje blir så byråkratiske at vi ikkje kan tenkja politisk og bruka noko av det som er gjort, og vidareutvikla det.




Når denne Vard-modellen, som statsråden no seier at ein er begeistra for, har fått stor merksemd, er det fordi han er brukt til å visa fram. Statsminister Bondevik har fleire gonger brukt han i sine talar. Så det er klårt at når han får så mykje merksemd, vert det òg forventa at ein stiller opp med pengar.




Så skal ikkje eg nekta for alle desse summane som statsråden seier det er i ulike departement, for det er det nok. Det er klårt at folk ser kva fylkeskommunen har til rådvelde til desse prosjekta. Eg har eg iallfall fått opplyst at fylkeskommunen har ein pott på 200 000 kr som f.eks. Vard kan søkja på. Når det då er kome inn søknader som er ti gonger så store som det, er det ikkje mykje å henta ut. I fjor fekk dei 10 000 kr av det som gjekk til fylkeskommunen. Når den regjeringa som sit no, gjev så lite pengar av dei frie inntektene til kommunar og fylkeskommunar, er det nesten utenkjeleg at det er noko å henta. Sjølv om det er kommunane som har ansvaret for å leggja til rette for integreringsarbeidet, finst det nesten ikkje midlar igjen i dag å søkja på for dei friviljuge laga og organisasjonane. Når ein stryp midlane til kommunane og fylkeskommunane, vert det lite pengar igjen.




Det som sjølvsagt er positivt, er at statsråden seier at ho vil sjå på alt som kan gjerast av forenkling i forhold til søknader. Det ser eg fram til. Forenkling er viktig, men det må òg vera nokon som tek eit grep politisk. Det håper eg at – eg skulle til å seia frivilligheitsministeren – statsråden, som har ansvaret for dette frå neste år, vil gjera, slik at ein får meir pengar til å bruka til aktivitet, og slik at ein ikkje må driva og søkja på ulike postar. Kan ikkje statsråden iallfall vera viljug til å invitera dei som har jobba med slike prosjekt, til ein idédugnad i departementet om kva ein skal gjera for å føra dette viktige arbeidet vidare? Eg trur at dei kjem til å forsvinna av utmatting når dei ikkje får pengar verken frå kommunane eller fylkeskommunane, når kommunane må ta sine lovpålagde oppgåver på alvor, og ikkje har midlar til dette. Mi utfordring er at statsråden må gjera noko meir for dette.




