 Eg vil gjerne kommentera desse forslaga som er lagde fram til sak nr. 2 i dag. 




Når det gjeld forslaga nr. 1–3 frå Rolf Reikvam på vegner av SV, har eg lyst til å seia at det faktisk berre er knapt eitt år sidan Stortinget handsama meldinga Mot rikare mål, som nettopp fokuserte på forsøks- og utviklingsarbeidet i skulen. Og som ei oppfølging av den stortingsmeldinga har Stortinget nettopp vedteke å oppretta eit nasjonalt senter for læring og utvikling. Dette senteret skal medverka til at vi får eit meir heilskapleg perspektiv på læring, på forsøks- og utviklingsarbeid, på forsking og vurdering. Senteret skal hjelpa skular og kommunar i samband med pedagogisk forsøks- og utviklingsarbeid. Vi bør iallfall, synest vi frå Arbeidarpartiet si side, la senteret få verta etablert før Stortinget begyn ner å detaljstyra kva slags forsøk og kva slags utviklingsprosjekt som skal setjast i gang. Derfor ber eg Reikvam om å gjera desse tre forslaga om til oversendingsforslag, òg på bakgrunn av det som statsråden har sagt om at han er positiv til mange av elementa i desse forslaga.




Når det gjeld forslag nr. 4, synest eg det òg kunne ha vore eit oversendingsforslag, for Arbeidarpartiet er samd med SV om desse tinga. Men eg forstår at det kan vera eit større problem, så eg vil då seia frå Arbeidarpartiet si side at vi vil røysta for forslaget dersom Reikvam ikkje gjer det om til eit oversendingsforslag.




Når det gjeld forslag nr. 5, frå Ursula Evje, meiner eg at Arbeidarpartiet skal røysta imot det. Det synest eg faktisk det hadde vore riktig at heile Stortinget gjorde. For når vi har vedteke ei lov om private skular, skal ein handsama søknader som kjem inn, etter denne lova. Då skal ikkje Stortinget gjera eit nytt vedtak om kva slags praksis ein skal følgja. Då har ein hatt ei lov til handsaming, og då skal ein utøva skjøn. Det ligg i lova.




Einar Dørum sitt forslag er eit oversendingsforslag. Eg synest det er mykje bra i det, og støttar sjølvsagt at det vert oversendt.




Når det gjeld forslag nr. 7, har jo Lønning teke det opp og bede statsråden svara på det. Eg synest statsråden var veldig klar då han sa at høyringsfristen ikkje er ute, og at ein hadde behov for å sjå ting i samanheng i departementet – det galdt både Mjøs-utvalet og Hervik-utvalet. Men det er klart at eg er samd med Lønning i at det som gjeld Berg-utvalet si innstilling, må vera klart til skuleåret neste år. Om vi skal setja november eller kva som frist, synest eg er litt underordna, men eg ber om at Inge Lønning med bakgrunn i det han har sagt – og som statsråden sikkert kjem til å stadfesta – gjer dette forslaget om til eit oversendingsforslag.




Det siste forslaget, frå Ursula Evje, kjem iallfall Arbeidarpartiet til å røysta imot.




