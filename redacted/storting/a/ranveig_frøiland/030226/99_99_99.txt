 Eg skal få stilla følgjande spørsmål
til helseministeren:

«Dei norske regionale
helseføretaka skal ifølgje Aftenposten til saman
ha brukt rundt 100 mill. kr på konsulenthonorar i 2002.
Ifølgje Norsk Sjukepleiarforbund kan desse 100 mill. kr
tilsvara 300 sjukepleiarar i full stilling i eitt år.

Meiner statsråden at dette er vel
brukte pengar?»

 Eg vil takka helseministeren for
svaret.

Ei omorganisering av helseforetaka skulle jo føra
til betre helsetenester. Eg er einig i at ein har fridom
til å gjera mykje i dei regionale
helseforetaka. Men for meg er 100 millionar kr framleis
veldig mykje pengar, som kunne ha vore brukte til helse.
Når vi no ser kor urolege folk vert over kutt i tilbod
og nedlegging av funksjonar, og når ein i tillegg ser at
ein bruker 100 millionar kr på konsulenthonorar, vert det
litt problematisk med den tilliten som òg statsråden seier
at ein må ha til eit helseforetak. Eg er ikkje
skeptisk til bruken av konsulentar, men eg er skeptisk til bruken
av eit slikt stort beløp. For det var jo veldig mange planar
som låg i helseregionane òg før ein omorganiserte,
som ein gjerne kunne ha brukt pengane til.

 Eg takkar for svaret, og eg er glad for det.

Både statsråden
og eg har eit ansvar for at dei regionale
helseforetaka vert det som vi har tenkt, altså fleire og betre
helsetilbod til folk. Men då ventar eg at statsråden følgjer
opp heile vegen, for dette er slikt som enkeltmenneske
rundt om i landet vårt er veldig opptekne av. Det at det
er ein nøktern og fornuftig bruk av pengane, gjer at folk
føler at dei vert gjevne meir helse for kvar krone. Det
må vera heilt ekstraordinært, heilt
spesielt, når ein bruker så mykje pengar til konsulenthonorar,
for det fører ikkje til at ein har tillit til
at pengane vert brukte til helse.

Eg er glad for at statsråden, sjølv
om han sa veldig mykje generelt om fridomen til føretaka
og hensiktsmessig bruk, er, føler eg, skeptisk til det
vi her snakkar om. Det er eg glad for, og eg reknar med at statsråden
følgjer opp i dette året.

