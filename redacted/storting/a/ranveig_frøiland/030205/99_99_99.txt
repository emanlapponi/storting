 Eg skal få stilla følgjande spørsmål
til kommunal- og regionalministeren:

«Bergen kommune kjem svært
uheldig ut når det gjeld utjamning av skatten. Bergen «taper» også som
følgje av inntektsutjamninga. Kommunen får heller
ikkje ta del i dei spesielle tilskota i inntektssystemet.
Bergen kjem på 91,6 pst. av landsgjennomsnittet trass i
at skatteinngangen er høgare enn landsgjennomsnittet. Bergen
har i oktober 2002 søkt om ekstra midlar for
2003.

Kva vil statsråden gjera, og når
kan Bergen få svar på søknaden?»

 Eg vil takka for svaret, men eg må seia
at eg er svært skuffa over at Bergen får avslag på søknaden
sin.

Eg trur at statsråden og eg er veldig
einige om at Bergen er i ein særleg vanskeleg
situasjon. Og vi veit at når 230 000 menneske i Bergen
er avhengige av helsetilbod, omsorgstilbod
og skuletilbod, rammar det veldig mange.

Bergens Tidende har i fleire artiklar
dei siste dagane fortalt om at ein må kutta som følgje
av at Regjeringa med støtte frå Framstegspartiet
sveltefôrar kommunane. Kommunane får overført
for lite pengar til å løysa grunnleggjande
oppgåver.

Det er sjølvsagt også vanskeleg
for bergensarar å skjøna at skatteinngangen i Oslo
og Stavanger skal ramma dei. For han er for
låg. Det er altså ikkje skatteinngangen
i Bergen i fjor som er låg, men skatteinngangen i andre
kommunar.

Eg kjenner til korleis systemet verkar, men
det er klart at i ein slik situasjon, med alle dei store
oppgåvene som ikkje vert løyste, spør
eg: Kva vil statsråden gjera for bergensarane?

 Eg takkar igjen for svaret.

Det er også slik at ein
statsråd har fullt høve til å koma til
Stortinget med forslag om auka midlar til overføringar til
kommunane, men det ønskte ikkje denne stasråden å gjera.
Hadde Arbeidarpartiet sitt forslag vorte vedteke, hadde Bergen kommune
hatt 45 mill. kr meir å rutta med i år. Det er
viktige pengar.

Det er klart at i den situasjonen ein no er
i, der storbyane har store utfordringar, må eg setja mi
lit til at statsråden den vil gjera noko med
det i den storbymeldinga som kjem. Men det er for dårleg
i dag. Det vert for dårlege tilbod. Eg er heilt ueinig
med statsråden i at Bergen ikkje har kontroll
med sine kostnader. Både KOSTRA-tal
og anna har vist at Bergen kommune er veldig godt administrert,
men kommunen har eit stort innbyggjartal og storbyproblem som ein
ikkje har i mange andre kommunar i dette landet.
Difor må det verta storbymeldinga ein skal satsa på,
og då spør eg igjen statsråden: Vil ho
gjera noko for Bergen?

