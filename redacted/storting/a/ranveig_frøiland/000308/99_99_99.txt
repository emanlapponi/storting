 Eg skal få stilla følgjande spørsmål
til olje- og energiministeren:

«Bergensklinikken samarbeider med
Latvia for å få bukt med dei store alkoholproblema
som finst blant ungdom. Til dette arbeidet får dei støtte
frå Utanriksdepartementet. Statoil sel alkohol på lovleg
vis frå sine bensinstasjonar. Dersom Statoil sluttar å selja
alkohol, vil tilgangen på alkohol bli redusert.

Vil statsråden ta initiativ ovafor
Statoil for å få slutt på alkoholsalet?»

 Først vil eg seia at eg synest det
er trist at ikkje Statoil kan vera litt meir aktiv i forhold til
dei store problema som er i Latvia når det gjeld ungdom
og rusmisbruk. 

Eg forstår sjølvsagt veldig
godt at statsråden ikkje kan instruera Statoil, for Statoil
må jo gjera det som dei meiner er riktig. Men eg vil utfordra
statsråden til endå ein gong å ta kontakt
med styret i Statoil, for det er, som statsråden seier,
styret som må handtera alle spørsmål òg i
forhold til kva som er etisk forsvarleg – eg skal ikkje seia
moralsk forsvarleg, men dei har iallfall eit ansvar, føler
eg, for å gjera det. 

Eg vil spørja statsråden
om ho vil ta kontakt med styret i Statoil når det gjeld
denne saka.

  Eg vil stilla følgjande spørsmål
til miljøvernministeren:

«Askøy kommune har pålagt
NRK å riva dei rustne l50 meter høge radiomastene
på Erdal snarast. Naboane som bur i bustadfeltet, fryktar
at dei rustne konstruksjonane kan falla ned og føra til
store skadar på menneske og bustader. NRK vil gjerne riva
mastene, men har fått avslag av di Riksantikvaren har varsla
freding.

Kva kan statsråden gjera for at rivingsvedtaket
til Askøy kan gjennomførast før det skjer
ei ulukke?»

  For meg er det tryggleiken som er viktig for
folk som bur der, at dei ikkje skal føla at dei lever så utrygt
som dei har gjort til no fordi desse 150 meter store mastene rustnar.
Det er litt av ein situasjon som kan oppstå dersom dei
dett ned. Eg har sjølvsagt full forståing for
at statsråden ikkje kan gripa inn i ein prosess som går
på freding. Men det statsråden seier ho vil gjera,
ber eg inderleg om at ho gjer snarast, og at ho deretter tar kontakt
med Riksantikvaren slik at ein kan få på plass
desse tinga og ikkje sit og ventar på kvarandre, for påstanden
her er jo at Riksantikvaren har vore med og trenert saka i mange år
og ikkje fått ho fram. Det må vi ikkje sitja og
sjå på skjer.

Men når ein skal freda noko slikt – eg
skal ikkje ta stilling til fredingsspørsmålet – er
det ikkje nokon realisme i vurderingane av kva som bør
fredast? Her er det ein kostnad på 30 mill. kr som skal
til for å freda desse mastene. Bør ein ikkje begynna å vurdera
kva det er som er viktig å freda, før ein står
bombastisk på at her skal det fredast og ikkje takast omsyn
til kva situasjonen er både for folk og for NRK?

