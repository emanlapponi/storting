  Jeg takker statsråden for svaret.

Jeg er glad for at vi i 2005 fortsatt har drift
på sikkerhetsopplæringssentrene. Jeg legger ikke
skjul på at vi som kommer fra Nord-Norge, har et veldig
stort trøkk i denne saken – den har vært oppe
flere ganger i spørretimen – men det er nok på bakgrunn
av det engasjementet vi har, og den pesen vi har fra hjemfylkene.

Det vil bli drift i 2005, men det er lagt opp
til en betydelig egenandel for de fiskerne som
skal ta opplæringa. Brukerbetalinga for 2005 utgjør
4 mill. kr i opplæringssentrenes budsjett, og det synes
jeg er et betydelig beløp. Vi kommer også til å øke
prisen pr. deltaker. Det er jo et problem, spesielt for
de unge fiskerne som skal inn i næringa.

Mitt oppfølgingsspørsmål
blir da: Når departementet og direktoratet har fått
høringa ut og vi har fått svar, vil hele
saken da komme til Stortinget for en samlet behandling av framtidig
organisering?

