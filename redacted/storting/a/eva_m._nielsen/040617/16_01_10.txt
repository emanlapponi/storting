 Fiskeryrket er krevende. Det er et yrke der menneskene utfordrer naturen, det er et yrke som er risikofylt, og der muligheten for tap av liv alltid vil være til stede. Godt sjømannskap og kunnskap om fiske og fangst samt generasjoners erfaring fra livet på havet er med på sikre tryggheten om bord. Men det var først da sikkerhetsopplæringa for fiskerne kom i gang, at tallet på omkomne på havet gikk ned.




Da opplæringa startet i 1989, omkom ca. 30 fiskere hvert år på havet. Tallet på omkomne er gradvis redusert, og de siste fem årene har tapstallet ligget på mellom åtte og ti personer pr. år. En foreløpig evaluering av opplæringa viser at en vesentlig grunn til den kraftige reduksjonen i antall dødsulykker er god sikkerhetsopplæring. Opplæringa er obligatorisk for alle som skal ta arbeid på fiskeregistrerte fartøy, og har siden starten vært fullfinansiert. Grunnkurset har vært gratis, men det har vært en viss egenandel på repetisjonskurset.




Regjeringa foreslo i St.prp. nr. 1 for 2003-2004 å avvikle statstilskuddet til sikkerhetsopplæring for fiskere i 2004. Både SV, Senterpartiet, Fremskrittspartiet og Arbeiderpartiet ønsket da å videreføre ordninga, og i den endelige budsjettavtalen ble det lagt til ytterligere 3 mill. kr på denne posten for å hindre en avvikling.




Arbeiderpartiet mener at det er en offentlig oppgave å tilby sikkerhetsopplæring for fiskerne. Det er grunn til å minne om flertallsmerknaden i Budsjett-innst. nr. 12 for 2002-2003, der Arbeiderpartiet, SV, Senterpartiet, representanten Simonsen og Fremskrittspartiet - ja også Fremskrittspartiet - uttalte følgende:







"Dette flertallet mener at kursfartøyet har avgjørende betydning for å gi fiskerne god opplæring."




Og:




"Dette flertallet foreslår at sikkerhetsopplæringen for fiskere videreføres i sin nåværende form, og med kursfartøyet."




Dette var også bakgrunnen for at disse partiene fremmet et privat forslag, som lyder:







"Stortinget ber Regjeringen sikre en finansiering av sikkerhetsopplæringen av fiskere, slik at ordningen videreføres."




Det er av avgjørende betydning at opplæringa nå får avklart sin situasjon knyttet til finansiering og videre drift. Den usikkerheten som både fiskerne og de som jobber med denne opplæringa, nå opplever, er uverdig og tjener ingen hensikt. Det er derfor svært beklagelig, men kanskje ikke så overraskende, at Fremskrittspartiet nå har snudd i forhold til hva de tidligere har lovet. I den innstillinga som Stortinget i dag skal ta stilling til, mener plutselig Fremskrittspartiet at departementet bør se på dagens organisering og vurdere ulike modeller, også knyttet til finansiering.




Det er i den anledning grunn til å utfordre Fremskrittspartiet på hva de faktisk mener om sikkerhetsopplæringa. Hvordan kan det egentlig ha seg at Fremskrittspartiet for bare noen måneder siden ønsket at ordninga skulle videreføres i sin nåværende form, mens de nå vil at departementet skal vurdere ulike ordninger? Hvor seriøst forholder egentlig Fremskrittspartiet seg til sine egne merknader? Jeg forventer at Fremskrittspartiet vil avklare dette i løpet av debatten.




Spørsmålet er veldig viktig for fiskerne fra Lindesnes og til Grense-Jakobselv. Arbeiderpartiet vil derfor nok en gang vise til sitt opprinnelige standpunkt. I motsetning til Fremskrittspartiet opprettholder vi vårt forslag, nemlig:







"Sikkerhetsopplæringen for fiskere opprettholdes og videreføres i sin nåværende form."




Regjeringen vil, sammen med Fremskrittspartiet, få flertall for å gå i gang med en utredning av organiseringa og finansieringa. Men jeg anmoder på det sterkeste statsråden om at arbeidet med å vurdere organisering og finansiering skjer i nært samarbeid med fiskernes egne organisasjoner.




Jeg tar opp mindretallsforslaget fra Arbeiderpartiet, SV og Senterpartiet.




