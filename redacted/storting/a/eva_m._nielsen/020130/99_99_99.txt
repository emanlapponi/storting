 Jeg vil rette følgende spørsmål til
miljøvernministeren:

«Reiselivsnæringen er fortvilet
over å bli fratatt muligheten til ytterligere satsing på vinterturisme etter
at miljøvernministeren utsatte gjennomføring av
endring i lov om motorferdsel slik at reiselivsnæringen ikke
har muligheter til å søke om næringskjøring
med turister også utenfor regulære scooterløyper.

Hva vil statsråden gjøre
for å bedre forholdene slik at norsk reiseliv
gis samme konkurransefortrinn som eksempelvis Finland?»

 Jeg synes det er veldig trist at miljøvernministeren ikke
vil ta innover seg at mens gresset gror, dør kua. Det er
for sent å vente tre år til prosjektet er gjennomført,
for så skal det evalueres, og så skal det på en
ny høringsrunde. Det er ikke godt nok. Konkurransen
mellom reiselivsbedriftene på Nordkalotten er meget tøff.
Ulike rammevilkår, spesielt mellom Norge og
Finland, har ført til at reiselivsbedrifter har flyttet
sin virksomhet ut fra Nord-Norge, ut fra Finnmark og fire mil
over til Finland. I dag ligger arbeidsplasser og overnattingssteder
i Finland, mens bedriftene som driver med reiseliv, har tilhørighet
bl.a. i Kautokeino, som har 15 pst. arbeidsledighet. Mener
ministeren at dette er riktig næringspolitikk? Og: Hvordan
harmonerer dette med statsministerens hundredagerskronikk i Dagbladet,
med at Regjeringen kommer til oss og sier at dere i distriktene må være
kreative og utnytte naturens fortrinn? I denne saken gis man ikke
mulighet til å utnytte de særlige lokale fortrinn,
bl.a. med besøk av turister til reinflokker mv.

 Stortingsrepresentant
Raymond Robertsen fra Høyre sier torsdag
17. januar 2002 til bladet Finnmarken at Brende «er ikke
i takt med utviklingen når han også vil
begrense nødvendig nærings- og nyttekjøring».

Ja, det er slik at Arbeiderpartiet
og et flertall på Stortinget har sagt ja til denne typen
reiselivsvirksomhet, næringsvirksomhet, bl.a. i Distrikts-Norge.
Hvordan vil miljøvernministeren forsvare det faktum at
ministeren i denne saken ikke følger opp Høyres
eget forslag i forbindelse med Innst. O. nr. 56 for 1999-2000 om
lov om endringer i lov om motorferdsel i utmark og vassdrag? Høyre
har i den forbindelse sjøl foreslått nøyaktig
det samme som det ministeren nå avviser. Høyre
gikk faktisk lenger enn Arbeiderpartiet
i akkurat den innstillinga, bl.a. om reindriftsnæringas
muligheter for guidede snøscooterturer. Mitt
spørsmål er: Er det mulig å vurdere en særskilt
tilrettelegging for reiselivsnæringa i disse nevnte konkurranseutsatte
områdene?

