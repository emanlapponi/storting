 Det er viktig og riktig at Stortinget har omsorg og fokus rettet mot dem i vårt samfunn som har særskilte behov. På dette området er det mange hensyn å ta, og jeg vil si at det er lett å gå seg vill i jungelen av system, ordninger, beslutningstakere og gjennomføringsaktører. Det er viktig å holde fast ved at alle barn har en individuell rett til tilpasset undervisning, uavhengig av kommunenes økonomi. Dersom behovet er dokumentert, skal undervisningen gjennomføres.




KS har fokusert på dette. I flere kommuner foregår det veldig interessante forsøk med ulike former for tilpasset opplæring. Det går både på romslighet og organisering. I enkelte kommuner har man tildelt samtlige midler direkte til den enkelte skole og lar skolen selv organisere all tilrettelagt undervisning. Tilbakemeldinger her viser at man på denne måten i stor grad unngår én til én-undervisning, altså én elev, én lærer. Man får en mye større fleksibilitet når skolen har hele potten, hele ressursen, å disponere. Og det er viktig at man i disse tilfellene ikke alltid har en én til én-undervisning, for det leder lett til stigmatisering og til at man kan få en isolering av elever som vi vet trenger kanskje ekstra støtte. Her er jeg inne på noe som jeg er ekstremt opptatt av, og som jeg ønsker at komiteen også skal ta opp og Stortinget skal følge, at tilrettelagt opplæring må gis i en situasjon der eleven opplever seg som en vinner og ikke som en taper, noe både fagfolk og foreldre er svært bevisste på.




All tilrettelagt opplæring skal være med på å skape vinnere, og skal man være en vinner, må man være en vinner også i egne øyne. På den bakgrunn kan man gjerne diskutere hva som er god kvalitet, nettopp fordi det er så mange faktorer som man skal lykkes med for at eleven skal få et best mulig tilbud. I og med at dette er en individuell lovfestet rett, må kommunene betale det det koster, og av ulike årsaker vet vi at disse utgiftene har eksplodert de siste fem–seks årene.




I tråd med L97 kan individuelle opplæringsplaner for alle elever være en god løsning, både for de sterke og for de mindre sterke elevene. Muligens er det her støtet bør settes inn. Uansett er det viktig at fagfolkene makter å skape en læresituasjon som gir vinnere – hver på sitt nivå og etter sine forutsetninger. Da har vi lyktes, og da har vi også den rette kvaliteten.




Jeg håper at statsråden vil kunne gi noen tilbakemeldinger med hensyn til nettopp dette. Hva kan statsråden bidra med for at man får en tilrettelagt undervisning, at man ikke forsterker stigmatisering og avmakt, men at man får en tilrettelagt undervisning der eleven er en vinner, en vinner i egne øyne og, som jeg sa, også en vinner i andres øyne (presidenten klubber)? Videre: Hvor langt er den norske grunnskolen kommet med hensyn til å utarbeide individuelle opplæringsplaner, både for de sterke og for de mindre sterke elevene (presidenten klubber igjen)?




