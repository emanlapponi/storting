  Jeg takker statsråden for svaret. Det var
for så vidt greit.

Som en oppfølging av den episoden det her er
vist til, gikk politimester Arild Aaserød i Vest-Finnmark politidistrikt
ut og antydet at han ville kunne gå inn for en ordning der han kurset
vanlige folk i kommunen, i Hasvik, som kunne fungere som et slags
reservepoliti i en krisesituasjon. Det ble brukt ordet borgervern,
uten at politimesteren nevnte ordet borgervern. Dette skapte en
del oppstyr både lokalt i kommunen og i politikretser rundt omkring
i Finnmark. En slik ordning vil kreve en godkjenning på høyt politisk
nivå.

Synes statsråden at dette kan være en løsning,
å kurse sivile til å tre inn dersom det skulle oppstå kriser? Kan man
tenke seg å løse den politimyndighetskrisen som er i mange små kystsamfunn,
på denne måten?

