 Mjøs-utvalgets innstilling, som kom for to år siden, har på mange måter vært med på å legge premissene for meldinga som vi behandler i dag.




Fra Arbeiderpartiets side er det lagt vesentlig vekt på utvalgets sterke føringer når det gjelder utvikling av et samlet samiskspråklig kompetansemiljø, som etter hvert skal utvikles til å bli en vitenskapelig høyskole. Dette målet er nå innen rekkevidde, og Samisk høgskole i Kautokeino vil etter en målrettet satsing om få år være en slik vitenskapelig høyskole i Finnmark.




Videre har Arbeiderpartiet i ulike sammenhenger påpekt viktigheten av at de høyskolene som gir tilbud i samisk høyere utdanning, sammen med Universitetet i Tromsø, både identifiserer og tar initiativ til nyskapende virksomhet innenfor samisk høyere forskning, utdanning og formidling. På sikt vil disse miljøene kunne etablere den ønskede databasen som skal dokumentere samiske samfunnsforhold.




I meldinga er det et gjennomgangstema at ansvar og tiltak skal deles hovedsakelig mellom miljøet i Tromsø og Samisk høgskole i Kautokeino. Meldinga fokuserer på tiltak og ansvarsfordeling, men sier dessverre lite, om intet, om finansiering. Dette er svakheten ved Regjeringas melding. Riktignok fokuserer meldinga på universitetets framlagte strategiplan for samisk utdanning. Departementet skriver endog i budsjettet for 2003 at man skal vurdere å gi Universitetet i Tromsø midler for å iverksette den samiske strategiplanen. Så får vi ha tillit til at vurderingen er gjort, sjøl om det ikke er foreslått penger til å gjennomføre tiltaket, til tross for at universitetet er tillagt et nasjonalt ansvar for urfolksrelatert forskning, utdanning og formidling, og allerede har brukt 1 mill. kr på å utarbeide plandokumentet.




Komiteens flertall har vektlagt at det er Universitetet i Tromsø som i dag har et nasjonalt ansvar for samisk språk på hovedfags- og doktorgradsnivå. Også fra Arbeiderpartiets side er vi opptatt av at det er én institusjon som skal ha dette ansvaret, men vi utelukker ikke at andre institusjoner i framtida skal kunne inneha et større ansvar innenfor samisk språk.




Så til Samisk høgskole i Kautokeino. Her vil jeg starte med å si at det er bra at Statsbygg har begynt sitt arbeid med et framtidig nytt høyskolebygg i Kautokeino. Skolen er i dag lokalisert i Forsvarets fraflyttede anlegg, som i sannhet er lite egnet til moderne undervisning. Et nytt skolebygg er også nødvendig for å få til den omtalte ønskede felleslokaliseringen med Nordisk Samisk Institutt, en samlokalisering begge institusjonene ønsker. Det er her snakk om både en samlokalisering og en samorganisering. Det er en spennende tanke, og en løsning som vil styrke det faglige miljøet i samebygda.




Allerede i dag rekrutterer den samiske lærerutdanningen i Kautokeino studenter fra Sverige, Finland og Russland, og det er viktig at arbeidet med å utvikle Norden som rekrutteringsområde bør fortsette og videreutvikles. Det bør legges stort trykk på å rekruttere studenter fra hele Nordkalotten.




Komiteens flertall er da også samstemt om at Samisk høgskole i framtida bør ha et nasjonalt ansvar for nordsamisk språk på lik linje med det ansvaret skolen i dag har for samisk kunsthåndverk.




Så litt om forskning. Det har vært bred debatt om forskningen innenfor de samiske akademiske miljøene. Jeg er glad for at komiteen så klart har understreket at den næringsrelaterte reindriftsforskningen i hovedsak skal foregå i Kautokeino, og da i nært samarbeid med reindriftsutøverne og reindriftsnæringens organisasjoner. Det er viktig å understreke at forskningen skal skje i de lokalsamfunn og innenfor de miljøer som driver med og som lever av reindrift.




Avslutningsvis har jeg lyst til å sitere fra debatten i Sametinget da de behandlet denne saken, og som jeg hadde gleden av å overvære. Da sa en av representantene følgende:







«Tror Regjeringen at de tiltak som foreslås, er gratis? Dette bør Stortinget merke seg.»




Ja, det er sant. Og da bør det vel være vårt felles ansvar å finansiere de tiltak vi er enige om, som skal gi et nødvendig løft for samisk høyere utdanning og forskning i framtida.




