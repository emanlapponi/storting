(ordfører for saken)

: Det er prisverdig at forslagsstillerne setter søkelyset på den økonomiske situasjonen til lærlinger i den videregående opplæringen.




Komiteens flertall viser imidlertid i denne innstillingen til at lærlinger også i dag har rett til stipend og lån, på linje med alle andre elever i den videregående skolen. Det vil si at lærlinger under 19 år som bor hjemme, kan få støtte behovsprøvd mot forsørgerens og egen økonomi, og at lærlinger under 19 år som bor på hybel, kan få utdanningsstipend på 3 385 kr pr. måned uavhengig av egen eller foreldrenes økonomi.




Men siden lærlinger, til forskjell fra elever, har en lærlinglønn, går altså 60 pst. av hver krone de tjener, til fratrekk i utdanningsstipend og lån. Lærlinglønn regnes som såkalt arbeidsfri inntekt, og det trekkes derfor fra første krone. Men hvis lærlingene på samme måte som elever har en ekstrajobb, kan de tjene opp til fribeløpet som nå er økt til 5 200 kr uten trekk i stipend eller lån. I tillegg kan lærlingene får støtte i elleve måneder pr. undervisningsår, mens andre elever i videregående skole normalt får støtte i ti måneder.




Det samme flertallet mener at en realitetsbehandling av dette forslaget bør vente til den bebudede gjennomgangen av støtteordningen fra Lånekassen til unge i videregående opplæring, slik at man kan få se dette i en helhet. I den forbindelse ber flertallet spesielt departementet vurdere behovet for endringer i støtteordninger som gjelder lærlinger.




Fra Arbeiderpartiets side vil jeg legge til at vi klart ser behovet for å bedre stipendordningen i den videregående opplæringen, og vil komme tilbake til dette når vi skal behandle revideringen av Lånekassens ordninger.




Med disse ord anbefaler jeg komiteens innstilling.




