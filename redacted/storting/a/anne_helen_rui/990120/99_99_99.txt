 «Samferdselsministeren er klar over
at det nye rutetilbudet til NSB på Vestfoldbanen vil bety
lengre daglig reisetid for pendlerne, fordi direktetogene
som går fra Tønsberg til Oslo, blir borte. Han
har alltid snakket så vakkert om kollektivtrafikken, men
dette kan tvinge mange pendlere tilbake i bilen igjen, eller til
flytting til Oslo. 

Kan statsråden tenke seg å gjøre
om NSBs nye og dårligere tilbud overfor pendlerne i Vestfold?»

  Jeg takker statsråden for svaret, men
jeg må nok si at jeg ikke er helt enig med statsråden. 

Det er sant at det går oftere tog,
og det er sant at alle togene går litt raskere, men de
pendlerne som pendler fra Syd-Vestfold og Grenland, får
betraktelig lengre reisetid, og de kjører altså att
og fram hver eneste dag.  Noen av dem får 1 time lengre
reisetid enn det de har hatt før, og har hatt i mange år.
 Da må jeg si:  Ser ikke statsråden at det betyr
en dårligere livskvalitet, og at det også betyr mindre
tid sammen med familien?  Tid sammen med familien er jo noe nettopp
denne regjeringen har sagt er veldig viktig  Er det ikke viktig
for pendlerne også å få et bedre liv
heller enn et dårligere?

  Statsråden var inne på det
med detaljeringsnivået og statsrådens inngripen.
 I NRK Vestfold den 22. desember 1998 ble det sagt av en av dem som
driver med informasjon fra NSB, at det hjalp ingenting å ta
opp et slikt spørsmål i spørretimen,
for statsråden ville ikke gjøre noe, for det kunne
han ikke.  Det høres nesten slik ut på statsråden
også.  Jeg syns det er ille at man som statsråd
ikke kan gjøre noe som helst, og jeg tviler på om
det er snakk om det han 

kan

 gjøre,
eller om det er snakk om viljen til å gjøre noe
i den sammenheng.  Jeg må iallfall si at en liten endring
ville være å få litt flere stopp på Lysaker.
 Det jobber en mengde mennesker der som er fra Sandefjord, som nå lager
kjørelag fordi det ikke er stopp på Lysaker slik
det skulle være.  Det syns jeg iallfall statsråden
kunne ordne med før Romeriksporten åpner.

