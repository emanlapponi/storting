Det er helt sant at vi vet mer enn nok. Det er heller ikke slik lenger at narkotikamisbrukeren bare er en som har falt utenfor skole eller de trygge ungdomsmiljøene i de store byene våre. Nå finnes narkotika overalt – på skoler, på utesteder, i det militære og på arbeidsplassene. Nær sagt alle steder der det bare bor noen få ungdommer, finnes det nå narkotika. Brukerne kan også være vanlige skoleungdommer, og det er også mange flere jenter enn det var for bare kort tid siden.




Mange bruker narkotiske stoffer hver helg uten at foreldrene oppdager noe. Venner vet det, men de skal jo være så tolerante at de ikke vil sladre, eller de er i samme båt og er ikke opptatt av å få det fram. Først når det har gått lang tid, ofte tre-fire år, mister de kontrollen over livet sitt, og kanskje foreldre, søsken, iallfall noen i omgivelsene oppdager at de egentlig er narkotikamisbrukere.




Dette er en utvikling som har eksplodert på bare noen få år. Alle positive forebyggende mottiltak er derfor kjempeviktig å sette i gang så fort som råd er, overalt i hvert et lite tettsted rundt i hele Norge. Behandlingen må settes fort i gang når behandling trengs. Det burde vært forbudt å be en narkoman som endelig vil ta imot behandling, om å vente til alle økonomiske garantier, både kommunale og fylkeskommunale, er i orden, eller til de er rusfrie. Det er et håpløst krav å sette både til foreldre og de narkomane at de skal bli rusfrie før de får en behandlingsplass. Det er også et helt unødvendig krav, for vi vet at avrusing kan skje på en betryggende måte i institusjon. De får også en helt annen start på behandlingen hvis de er i institusjon helt fra de er ruset, sier de som opplever det på nært hold.




Jeg har til slutt også noen spørsmål til statsråden, og Einar Olav Skogholt var inne på ett av dem: Hvor blir det av den uavhengige narkotikakommisjonen som statsministeren skulle nedsette i fjor? Jeg forstod av svaret til statsråden at det kanskje ikke er den rette måten å gjøre det på, men kanskje vi kan få høre litt mer om det. Og hvor langt er Regjeringen kommet i arbeidet med Dokument nr. 8:41 for 1997-98 om forbud mot varer og reklame som relaterer seg til narkotika, som ble behandlet her i Stortinget 28. april 1998? I Handlingsplan for redusert bruk av rusmidler sier Regjeringen at de tar sikte på å legge fram en odelstingsproposisjon om dette våren 1999. Nå er det snart våren 2000. Hvor blir den av?




Hans J. Røsjorde hadde her gjeninntatt presidentplassen.




