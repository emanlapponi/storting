 Jeg har følgende spørsmål
til samme minister:

«I forslag til rammeavtale mellom
høgskoler og helseforetakene framgår det at det
skal legges til rette for at det disponeres tilstrekkelige ressurser
innenfor vedtatt budsjett til å ivareta
praksisstudier ved helseforetakene. I medisinerutdanning
tilføres helseforetaket 900 kr pr. time. I sykepleierutdanningen
tilføres 3,40 kr pr. time.

Hva har statsråden tenkt å gjøre
for å rette opp denne skjevheten?»

 Vi har sett at flere andre sykehus også sier
at de ikke orker å ta inn sykepleierstudenter.
Det samme skjer i Vestfold. Man sier at man i en travel
hverdag ikke har mulighet til å gjøre
det gratis. Og jeg spør: Når man nå har
fått i gang det arbeidet som statsråden var inne
på, har man da satt noen tidsfrist, slik at man
kan si når dette etter hvert vil bli bedre?

 Det er også en annen side
av den samme saken. Så vidt jeg veit, sier helsepersonellloven
at de veiledningssykepleierne som har med seg studenter, rettslig
sett faktisk er ansvarlig for eventuelle feil
som studentene gjør. Slik sett er det kanskje forståelig
at sykepleierne vegrer seg for å ha en student med i en
travel hverdag, hvis en i tillegg kanskje skal bli stilt for retten
for noe som en annen har gjort. Kan statsråden i samme
forbindelse også tenke seg å ta opp
den problemstillingen, slik at man jobber med praksis og kvalitet?

