 

(ordfører for saken):

Denne saken omhandler innlemmelse i EØS-avtalen av forordningen om vedtektene for europeiske samvirkeforetak.




Formålet med denne forordningen er å legge forholdene til rette for at samvirkeforetak kan drives på tvers av landegrensene innenfor EØS-området. Gjennomføring av forordningen i norsk rett gjør det nødvendig å gi en egen lov om SCE-foretak.




Forordningen blir supplert av et direktiv om medinnflytelse for arbeidstakere i europeiske samvirkeforetak. For å kunne etablere slike SCE-foretak er det en forutsetning at direktivet er gjennomført i nasjonal lovgivning. Samvirkelovutvalget har fremmet et forslag om lov om samvirke som foretaksform.




Det er viktig at en ny lov om norske samvirkeforetak og en lov om SCE-foretak ses i sammenheng. Ikke minst er det viktig for å klargjøre at det kan gjelde ulike bestemmelser for nasjonale samvirkeforetak og SCE-foretak.




Jeg vil til slutt henstille til forsvarsministeren, må det bli, for jeg ser ikke justisministeren her, å få fortgang i det nevnte lovarbeidet angående vår norske nasjonale lovgivning i forhold til samvirke, slik at vi kan få den saken raskt til behandling her i Stortinget, og sett i sammenheng med lovverket om SCE-foretak.




