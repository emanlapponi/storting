 Jeg vil få stille følgende spørsmål
til kirke-, utdannings- og forskningsministeren:

 «Kirke-, utdannings- og forskningsdepartementet
har gitt forhåndstilsagn om statlig støtte til
et prosjekt med sikte på etablering av et nasjonalt kompetanse-
og velferdssenter ved NTNU. Planene om et slikt senter er først blitt
kjent etter at forhåndstilsagn om støtte ble gitt
fra departementet, slik at berørte parter ikke har fått
uttale seg om saken.

Har statsråden tatt med i betraktning
at det finnes stor kompetanse på dette området,
og har han utredet behovet for et slikt nasjonalt kompetansesenter?»

  Jeg skjønner nok at forhåndstilsagnet
er godt ment fra departementets side, men jeg tror at prosjektet
er svært lite vurdert og gjennomgått. Jeg kan
fortelle statsråden at de funksjonshemmede studentenes
organisasjoner går sterkt imot dette prosjektet. De mener
at prosjektskissen er rotete og lite informativ, og slik de leser
prosjektet, ser det ut som om det planlegges en egen omsorgsgetto
for studenter med funksjonshemming, f.eks. tilrettelagte hybler
som skal samles i egne boligdeler med egne fellesarealer osv. De
viser til at prosjektskissen kaster fram stikkord for arbeidsoppgaver som
overhodet ikke kommer inn under ansvarsområdet til et slikt
eventuelt kompetansesenter. 

Hvorfor har statsråden gått
inn for å legge et slikt forskningsprosjekt til
NTNU, med så lite erfaring som de har på området?

  Vi er jo i ferd med å bygge ned de
nasjonale kompetansesentrene, slik at det å bygge opp et
nytt, ville egentlig være i strid med den politikken vi
ellers fører. 

Vi vet at lærestedene i dag ikke fungerer
tilfredsstillende for disse studentene, men det skyldes ikke mangel på kompetanse
med hensyn til hvilke tilretteleggingsbehov som finnes. Tvert imot
skyldes mangelen på tilrettelegging at de identifiserte
behovene på langt nær er dekket gjennom statlige
tilskudd og gjennom de rammer som lærestedene har i dag.
Det er bl.a. mangel på studielitteratur på lyd,
tolketilgang for døve, fysisk tilgjengelighet for bevegelseshemmede,
tilrettelagte leseplasser mv. Man trenger ikke noe forskning for å definere
behovene, man trenger midler.

