 : «Det har kommet fram opplysninger
om at Institutt for energiteknikk på Kjeller i en årrekke
har sluppet ut radioaktivt avfall til Sogna og Nitelva.
Befolkningen i området er engstelige for skader de kan
ha blitt påført. 

Vil statsråden ta initiativ til en
gransking av forholdene for å medvirke til at befolkningen
i området for framtiden kan føle seg trygge?»

  Jeg takker statsråden for et positivt
svar og for at han nå har satt i gang en prosess for å få klarhet
i hva som har skjedd, og hvordan situasjonen er.

Tidligere har det vært slik, og det
er vel slik i dag også, at IFE selv har gjennomført
de kontroller som konsesjonen krever, og rapportert til Statens
strålevern. Når vi nå ser på situasjonen
i dag, at f.eks. Strålevernet har gitt uttrykk for at forurensningsnivåene
som er rapportert, er av en størrelsesorden som tilsier
at de forurensede sedimentene ikke bør bli liggende der
de nå ligger, er det kanskje ikke så rart at befolkningen
ikke har full tillit til virksomheten og kontrollen av virksomheten
slik den er i dag.

Vil statsråden ta initiativ til at
en i den kontrollen som nå gjennomføres, også vil
kunne ta med folk fra lokalmiljøet og fra de kritiske organisasjonene?

  Jeg takker statsråden for svaret.

IFE vil sannsynligvis søke om ny utslippstillatelse,
og mitt neste spørsmål til statsråden
går på om han vil gå inn for at det settes
krav om nullutslipp hvis de skal få en slik utslippstillatelse.
Det håper jeg at statsråden kan svare bekreftende
på.

Så gjelder det de menneskene som har
vært i området under oppveksten. Helsesjefen i
Skedsmo kommune vurderer å gjennomføre en kartlegging
av personer som var barn på Kjeller på 1950-tallet,
og finne mulige skader etter radioaktive utslipp fra IFE. Men det
kreves et forskningsprosjekt for å kunne gjennomføre
dette, og det vil ikke en kommune makte alene. Vil statsråden
medvirke til at det vil bli satt i gang et forskningsprosjekt som
kan vurdere eventuelle skader hos disse menneskene?

