  Jeg vil få stille følgende spørsmål
til barne- og familieministeren:

«Forsvaret skal sende soldater til
barnehager og barneskoler i Trøndelag i forbindelse
med «Battle Griffin». Det er viktig å gå fram
med særskilt aktsomhet overfor barn, og barn reagerer svært
ulikt etter alder, bakgrunn og modenhet. Spesielt ønsker
vi å skåne barn for vold, død og krig.
Vi stiller store krav til dem som arbeider i skoler og barnehager,
og til opplegg og undervisning som tilbys barna.

Mener statsråden at det skisserte
opplegget fra Forsvaret er egnet og faglig riktig overfor små barn?»

  Jeg går ut fra at statsråden, som
jo har et særlig ansvar for småbarna våre,
har konferert med sine fagfolk om det faglige opplegget, og om dette
opplegget er egnet for så små barn som barnehagebarn
og barn i småskolen. Jeg vet bare at Barneombudet har uttalt
seg negativt om denne aksjonen, og mener den er uheldig. 

Barn trenger informasjon, og det er viktig å unngå at de
skremmes eller blir utrygge av at militær aktivitet pågår
i nærmiljøet. Men informasjonen bør komme
fra noen som kjenner barna og de individuelle forutsetningene den
enkelte har. 

Forsvaret hevder at informasjon er nødvendig
for barnas trygghet både i forbindelse med endrede trafikkforhold
og skadelige objekter som blir henlagt eller gjenglemt. Men barn
i så ung alder kan ikke pålegges ansvar for egen
sikkerhet, det må foreldre, barnehager og skoler være
med på. 

Jeg forstår det slik at statsråden
godkjenner dette opplegget, og det er jeg skuffet over.

