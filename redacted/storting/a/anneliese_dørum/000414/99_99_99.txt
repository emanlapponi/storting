(ordfører for saken):

 Denne saken er en oppfølging av Stortingets behandling av St.meld. nr. 28 for 1998-99, Mot rikare mål, hvor Stortinget gikk inn for å opprette et nasjonalt utviklingssenter. Stortingsflertallet, som bestod av Arbeiderpartiet og sentrumspartiene, gikk inn for at vi skulle få et slikt senter. Proposisjonen som vi i dag behandler er helt i tråd med Stortingets innstilling, så vi har lite å anføre når det gjelder forslaget som ligger her. Vi slutter oss til det.




For Arbeiderpartiet er det viktig at alle barn skal ha like muligheter til å utvikle seg etter egne evner, utviklingsnivå og behov. Opplæringen skal ta utgangspunkt i den enkelte elev. Den skal gi næring til den medfødte nysgjerrigheten og lærelysten vi er født med. Det er en stor oppgave, den er vanskelig, men også inspirerende. 




Vi har bak oss et tiår med skolereformer, og vi er nå kommet dit hen at de fleste vil være under opplæring i 13 år – fra grunnskolen og gjennom videregående opplæring. For å nå målet om en skole tilpasset den enkelte elevs evner og forutsetninger må medarbeiderne ved hver enkelt skole stimuleres og inspireres i arbeidet med å videreutvikle skolen. Det vil kreve kreativitet, og ikke minst samarbeid og entusiasme hos dem som skal utføre arbeidet. 




I motsetning til Høyre og Fremskrittspartiet ønsker ikke Arbeiderpartiet, sentrumspartiene og SV å bygge opp et uavhengig skoletilsyn på nasjonalt plan. Mange kaller det også et skolepoliti som skal vurdere skolene bl.a. etter sentralt gitte normerte prøver. Vi synes det er betenkelig å bruke mye tid og oppmerksomhet på å konstruere et system med kontroll som sitt viktigste grunnlag. 




Målet med vurdering må være læring og forbedring. Derfor skal ikke vurdering være et mål i seg selv. Debatten om vurdering må ikke overskygge den utfordringen skolen står overfor når det gjelder å gi barn og unge kunnskap, ferdigheter, holdninger, tro på seg selv og optimisme til å være med på å legge til rette for et godt liv for seg selv og andre. Debatten om vurdering må ikke ta oppmerksomheten bort fra hvordan skoler skal videreutvikles innenfra. 




Arbeiderpartiet ønsker mer frihet for den enkelte skole, bl.a. ved at de skal få ressurser og faglig hjelp til utviklingsarbeid. Det blir en viktig oppgave for det nye utviklingssenteret. Eksterne veiledere må kunne engasjeres når skolen ønsker det, til drøfting av undervisningspraksis og til veiledning av den skolebaserte vurderingen.




Økonomiske ressurser er ikke minst viktig, og Arbeiderpartiet foreslo i forbindelse med lærerrekrutteringsmeldingen at det skulle settes av en utviklingspott til hver skole, slik at vi også kunne få økonomiske ressurser til dette arbeidet.




Komiteen besøkte denne uken en grunnskole i Oslo hvor det tidligere hadde vært store problemer med vold, slåssing og hærverk. Denne skolen fikk ekstra midler til å sette i gang et prosjekt for å bedre forholdene ved skolen – og det var ikke så veldig mye ekstra midler de fikk. Men ved hjelp av en entusiastisk rektor, dyktige lærerkrefter og de ressursene de fikk, har de nå klart å skape en skole hvor det er trivsel og elevmedvirkning, hvor hærverk er fraværende, hvor slåssing er kommet ned på et normalt nivå, og det er blitt en god skole hvor både foreldre og elever medvirker. Så det går an å utvikle skolene hvis de får hjelp og ressurser til det.




Vi ønsker at skolene våre skal ha høy kvalitet. Mange har det, men mange trenger også hjelp til å øke kvaliteten. Vi mener at det viktigste elementet i en vurderingsstrategi – i et vurderingssystem – må være en skole- og bedriftsbasert vurdering. Gjennom et nasjonalt utviklingssenter vil ressurser og kompetanse i forhold til utviklingsoppgavene samles og koordineres bedre enn i dag. Det vil gi en mer helhetlig oversikt og samlet kompetanse på områder som har sammenheng med hverandre, og ivareta sentrale utviklings- og informasjonsoppgaver. 




Det er de pedagogiske og faglige utviklingstiltakene som må være de sentrale oppgavene til senteret. Det er spesielt viktig å ta vare på og stimulere kommuner, fylkeskommuner og skoler til å sette i gang utviklingsprosjekter lokalt. En viktig oppgave for senteret blir også å samarbeide med forskningsmiljøene og være et bindeledd mellom disse miljøene og den enkelte skole eller kommune. Senteret skal være et koordinerende ledd innenfor utviklingsarbeid for grunnskolen og den videregående skolen og være den sentrale premissleverandør i arbeidet med å utvikle læreplaner og i arbeidet med etter- og videreutdanning. Senteret skal i samarbeid med departementet og Statens utdanningskontor bidra til å utvikle skole og opplæring på alle nivåer. 




Vi ser fram til at dette senteret nå blir opprettet, og jeg vil da anbefale innstillingen. 




 Dette er en enstemmig komiteinnstilling, men jeg har lyst til å føye til noen merknader. 




Dette gjelder jo bare en liten gruppe unge mennesker. Det er bare 14 som hvert år kommer inn på dyrepleierutdanningen ved Norges veterinærhøgskole. Vi er gjort oppmerksom på at de som søker dette studiet, er nødt til å gjennomføre et års obligatorisk praksis uten å få lønn i praksisperioden, slik at de er avhengig av å ha egne økonomiske ressurser for å klare seg gjennom dette året. Dette har komiteen grepet fatt i, fordi vi mener at økonomien ikke skal være noen hindring for noen ungdom som ønsker å ta en utdanning – man skal kunne ta den utdanningen man ønsker, uavhengig av økonomi. 




Om to år vil praksis være innbakt i selve studiet, men innen det skjer, vil de som ønsker opptak, måtte ta et års obligatorisk praksis. Vi har derfor ønsket å finne en overgangsordning som gjør at de som ikke klarer å finne egnet praksis med lønn, er sikret at de får inntekt i denne perioden. Og jeg er glad for at statsråden har reagert positivt på dette forslaget og går inn for at Veterinærhøgskolen skal kunne gi forhåndstilsagn for en del av studentene, slik at de, når de går inn i praksisåret, vil kunne få lån i Lånekassen. 




Jeg vil da oppfordre statsråden til å sørge for at det snarest mulig vil bli gitt en orientering om dette, slik at de som nå skal gå inn i praksisåret, er klar over at de kan søke og få beskjed på forhånd om de er opptatt eller ikke, og på den måte være sikret studielån.




Jeg ønsker disse unge menneskene lykke til, og anbefaler innstillingen.




