  Jeg vil få stille følgende spørsmål
til kirke-, utdannings- og forskningsministeren:

«Kirkerådet i Den norske
kirke har vedtatt å gi økonomisk støtte
til Kristent Forum for Hjelp blant Homofile. KFHH mener at homofili
er en sykdom som kan helbredes. Kirkerådet har dermed gjort
situasjonen for lesbiske og homofile vanskeligere enn den allerede
er. 

Mener statsråden det er akseptabelt å gi
av Kirkens felles midler til en gruppe som legitimerer åndelig
overgrep mot lesbiske og homofile?»

  Jeg takker statsråden for svaret,
selv om han ikke svarte på spørsmålet
mitt. Jeg spurte ikke om han ville oppheve vedtaket, jeg spurte
om hvordan han så på dette. Jeg ville ha hans
vurdering. 

Jeg vil også vise til hva Kirkerådets
direktør, Erling J. Pettersen, har uttalt. Han sier at å støtte
KFHH vil være et signal om at Kirken setter bremsene på i
dialogen om homofili. Det samme sier også Åpen Kirkegruppe
for lesbiske og homofile, som tar sterkt avstand fra dette. 

Da vil jeg prøve igjen: Hvordan ser
statsråden på dette? Mener statsråden
at forsøk på å endre menneskers homofile
orientering er i tråd med våre verdier om aksept og
likebehandling av minoriteter? Hvordan ser han på denne
støtten? Vil den ha negative virkninger på den
dialogen som Kirken skal være inne i?

  Jeg vil få stille følgende spørsmål
til kirke-, utdannings- og forskningsministeren: 

«Kirke-, utdannings- og forskningsdepartementet oppnevnte
høsten 1999 medlemmer i en arbeidsgruppe som skal utrede
organisering og dimensjonering av det statlige spesialpedagogiske
støttesystemet for hørselshemmede. 

Hva er bakgrunnen for og hensikten med at styret
for statlige spesialpedagogiske kompetansesentre har oppnevnt to
andre arbeidsgrupper som skal utrede samlokalisering og kompetansesentrene
i henholdsvis Bergens-området og Oslo før Sunnanå-utvalget
har utredet hørselssentrenes arbeidsomfang og behov?»

  Jeg takker statsråden for svaret. 

Jeg ser det som positivt at statsråden
vil stå helt fritt når det gjelder å vurdere
hørselssentrenes lokalisering og framtid, at man ikke skal
være bundet av de to utredningene som nå foreligger.
Så vidt jeg vet, er man innstilt på at man slutter
seg til at sentrene skal samlokaliseres, slik som de to arbeidsgruppene
foreslår. 

Men statsråden må forstå at
dette skaper stor uro i en sektor hvor det allerede har vært
mye uro. Derfor var svaret hans i så måte beroligende.
Jeg syns også det er riktig at man skal utnytte ressursene
så effektivt og bra som mulig, og i den forbindelse vil
jeg be statsråden se litt nærmere på de
midlene som går til drift av styre, sekretariat osv. Så vidt
jeg vet, beløper det seg til 20 mill. kr, og det er mye
til administrasjon. Man burde kanskje se nærmere på dette,
at mer bør gå til effektiv drift av sentrene. 

