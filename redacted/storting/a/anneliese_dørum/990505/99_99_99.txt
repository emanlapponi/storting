 Jeg vil få stille følgende
spørsmål til miljøvernministeren:

«I kommunene Aurskog Høland
og Nes i Akershus er det uro over den sterkt voksende ulvestammen.
Også i grensekommuner i Hedmark og Østfold er det bekymring
over utviklingen. Det skaper usikkerhet og utrygghet hos lokalbefolkningen
at forvaltningen av ulvestammen er uavklart. Det oppfattes slik
at Direktoratet for naturforvaltning vil foreslå kjerneområdet
lagt hit.

Akter statsråden å foreslå at
det etableres kjerneområde for ulv i disse områdene?»

  Jeg takker statsråden for svaret,
selv om det ikke var egnet til å berolige befolkningen i
dette området, fordi det ennå er uklart når
det blir kjerneområde, og, hvis det overhodet blir kjerneområde
for ulv, hvor det eventuelt skal ligge. Blant annet har representanter
for kommunene Halden, Aremark, Marker, Rømskog, Eidskog,
Kongsvinger, Nord-Odal, Sør-Odal, Nes og Aurskog-Høland
nær kontakt og møter fordi bekymringen er stor.

Nå sa statsråden at hun i
oppfølgingsarbeidet vil legge stor vekt på nær
kontakt med både kommuner og andre berørte parter
lokalt, og det er positivt og meget viktig. Men når ventes
det at fylkesmennenes kartleggingsarbeid vil være ferdig,
og vil Stortinget få saken til behandling når statsråden
har tatt endelig stilling til disse spørsmålene?

  Jeg takker statsråden for svaret,
og jeg er glad for at hun vil komme tilbake til Stortinget med saken. 

Det er tydelig at det er usikkerhet omkring
tilveksten i ulvestammen. Men at den er i kraftig vekst, har også statsråden
bekreftet her. Det skaper usikkerhet og utrygghet hos befolkningen.
Og frykten er reell i disse områdene. Familier har et annet
forhold til skog og utmark enn de har hatt før. Enkelte
velger å kjøre sine barn til skolen og til fritidstiltak
og sørger for ettersyn ved uteaktiviteter. Det er også en
alminnelig oppfatning at dagens ulvestamme synes å savne
den naturlige skyhet overfor mennesker og menneskenære
områder, som er en forutsetning for sameksistens mellom
ulv og mennesker. 

Siden det råder uklarhet omkring hvor
mye ulv det er, vil jeg spørre om statsråden vil
ta initiativ til at det blir lagt opp til en nøyaktig bestandsregistrering,
slik at det kan bli en reell registrering av hvor mye ulv som finnes.

