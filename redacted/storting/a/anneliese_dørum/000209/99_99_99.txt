  Jeg vil få stille følgende
spørsmål til kirke,- utdannings- og
forskningsministeren:

«Det første avgangskullet
som har faget kristendomskunnskap med livssynsorientering, går
ut av 10. klasse våren 2000. Barn som er holdt borte fra
KRL-faget, risikerer å få færre poeng
ved opptak til videregående skoler. 

Vil statsråden vurdere om elevene
kan få kompensert dette, tatt i betraktning den store striden
som har vært om det nye KRL-faget?»

  Jeg takker statsråden for et positivt
svar. Jeg forstår det da slik at barn som er blitt holdt
borte fra KRL-faget ulovlig, vil kunne få dette kompensert
gjennom at man beregner poeng ut fra de øvrige fagene,
slik at de får poeng i faget. Det synes jeg er en helt
riktig avgjørelse av statsråden, for vi må regne med
at det er alvorlige overbevisningsgrunner som ligger bak, når
foreldre går til det skritt å holde barna ulovlig borte
fra undervisningen i dette faget. Derfor må jeg si at jeg
er veldig glad for at statsråden, så vidt jeg
oppfattet det, ikke vil la disse elevene bli skadelidende. 

  Jeg vil få stille følgende spørsmål
til kirke-, utdannings- og forskningsministeren:

«Staten tapte avskjedssaken mot sokneprestene
Olav Berg Lyngmo og Arne Thorsen i Alta herredsrett. 

Hvorfor mener statsråden det er nødvendig
med en ny høringsrunde til bispemøtet og Kirkerådet,
når de tidligere har uttalt seg i samme sak, og betyr dette
at statsråden mener Kirken kan slå seg til ro
med forståelsen av tilsynet slik det kommer til uttrykk
i dommen?»

  Jeg takker for svaret. Det er uforståelig
for meg at statsråden mener at det er nødvendig å høre
både Kirkerådet og biskopene på nytt. 

Staten gikk til sak mot de to prestene etter
klare anbefalinger fra Kirkerådet og ti av landets elleve
biskoper etter at de to prestene frasa seg tilsyn fra biskop Ola
Steinholt og «vigslet» Børre Knudsen
til sin biskop. Det ville jo være ganske oppsiktsvekkende
hvis en dom fattet med to mot én stemme i landets laveste
rettsinstans i en så viktig sak, blir rettskraftig. 

Det foreligger også en betenkning
om dommen fra regjeringsadvokaten, som anbefaler at saken
må ankes. Så jeg kan altså ikke se en
eneste grunn til at statsråden trenger å innhente
nye råd i denne saken. Hvorfor gjør han egentlig
det?

  Saken er imidlertid den at Kirken allerede
er tatt med på råd og har gitt sitt klare råd – bortsett
fra én biskop som var imot. 

Men har statsråden tenkt på de
følgene dette vil få for kirke- og menighetsliv
i Kautokeino? Prost Per Oskar Kjølaas i Indre Finnmark
prosti beskriver Kautokeino menighet som en slagmark. Prosten uttaler
i Aftenposten:

«At
saksbehandlingen drar ut, betyr at Kautokeino fortsetter å være
en slagmark med de smerter og splittelser det medfører.» 

Har statsråden vurdert hvilke konsekvenser
dette vil få for kirke- og menighetsliv i Kautokeino når
han nå utsetter avgjørelsen i saken og det kan
ta lang tid?

