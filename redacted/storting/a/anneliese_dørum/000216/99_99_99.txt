 Jeg vil få stille følgende spørsmål
til samferdselsministeren:

«I enkelte områder rundt
Oslo Lufthavn Gardermoen har Oslo Lufthavn (OSL) målt betydelig
høyere støy enn beregnet. Luftfartsverket har
gjennom myndighetsvilkår og etterfølgende forsikringer
overfor kommuner, grendelag og enkeltpersoner godtgjort at støy
utover beregnede grenseverdier skal kompenseres med avbøtende
tiltak. 

Vil statsråden medvirke til at det
snarest settes i verk støyisoleringstiltak i henhold til
gitte skriftlige forsikringer?»

  Jeg takker statsråden for et svar
som jeg synes egentlig var positivt. Jeg forstår det slik
at det i løpet av inneværende år vil
bli klart hvilke boliger som har behov for ytterligere støyisolering,
og at det vil bli satt i gang støyisolering av disse boligene.
Jeg tror det dreier seg om ganske mange, fordi det er gjort målinger
av flystøyen som viser at mange flere boliger blir berørt
av flystøy enn det man hadde regnet med. Det er viktig
at storsamfunnet viser generøsitet og gjør det som
er mulig for å gjøre ulempene ved flystøy
så små som mulig for dem som blir berørt
av støy, utover det som man har lagt til grunn. Jeg håper
statsråden er enig i det.

