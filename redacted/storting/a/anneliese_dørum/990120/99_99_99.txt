  Jeg vil få stille følgende spørsmål
til kirke-, utdannings- og forskningsministeren:

«I brev av 12. januar 1999 til styret
for statlige spesialpedagogiske kompetansesentra skriver departementet at
de oppfatter behandlingen av budsjettforslaget i Stortinget 10.
desember 1998 slik at en totalvurdering av ressurssituasjonen ved
Bredtvet også kan omfatte alternative løsninger
på nedbyggingen av Søndre Land. Stortingsflertallets
merknader og innlegg i debatten åpner ikke for slike tolkinger. 

Når vil statsråden iverksette
stortingsflertallets vilje om å flytte fagstillingene ved
Søndre Land til Bredtvet?»

  Det er oppsiktsvekkende og en tilsnikelse
når statsråden tolker stortingsflertallet slik han
gjør. Vi ønsker ikke at det skal settes i gang
nye utredninger om en overføring av stillinger fra Søndre
Land til Øverby. Dette er allerede utredet og forkastet av Fjeld-utvalget.
Det gamle styret for det landsdekkende kompetansesenteret gikk også imot
en slik løsning, de ansattes organisasjoner går
imot den og begrunner det med at tilbudet innen taleflytvansker
må gis innenfor et helhetlig faglig tilbud, som i dag er
etablert på Bredtvet. Statsrådens overkjøring
av stortingsflertallets klare vilje forsinker omstillingsprosessen
og koster staten ca. 1 mill. kr pr. måned.

Jeg vil sitere fra Ursula Evjes innlegg i debatten,
hvor hun sa at man måtte tolke merknadene «bokstav
for bokstav». Det står også ganske klart,
som statsråden kan lese selv, at Søndre Land og
Bredtvet må samlokaliseres, og at stillingene i Søndre
Land må overflyttes geografisk til Bredtvet.

  Når det gjelder spisskompetanse,
er det vel ganske klart at en ytterligere oppsplitting av fagområdet
stamming ved å legge noe til Øverby vil bety det motsatte
av spissing av kompetanse. Det vil svekke kompetansen, fordi den
smøres tynt utover, og jo mer den spres, jo tynnere blir
den. Det er et faktum at kompetanse må samles for å kunne
utvikles, i dette tilfellet innenfor et logopedisk helhetlig miljø plassert
i en tverrfaglig sammenheng. Derfor er det også svært
viktig at man når Bredtvet nå skal bygges ned,
får beholde spisskompetanse, og at man kan utvikle et faglig
tungt miljø, for de vil ha et stort felt å arbeide
innenfor.

Jeg må si at jeg er forskrekket over
statsråden og hans ignorering av stortingsflertallet. Vi
vil følge godt med i denne saken, men jeg skjønner
at her må det et forslag til dersom statsråden
skal rette seg etter stortingsflertallets vilje.

