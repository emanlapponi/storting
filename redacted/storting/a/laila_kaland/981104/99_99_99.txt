 Eg vil få stille følgjande
spørsmål til helseministeren:

«Feilmedisinering og for liten kontroll
med og opplysning om bruken av medisinar er eit aukande problem. Feil
bruk av medisin rammar i stor grad dei eldre og kan medføre
ein dårlegare livskvalitet med angst, depresjon, søvnløyse
og uro.

Korleis meiner statsråden at vi kan
få til ein betre kontroll med medisinbruken?»

  Eg vil takke statsråden for eit godt svar. 

Eg trur kvalitetssikring på dette
området er heilt naudsynt i tida framover. Eg er også glad
for at statsråden vil kome tilbake med eit stortingsdokument
om korleis desse problema skal løysast.

Eg trur at feil bruk av medikament i dag er
eit kjempestort helseproblem og gjer at mange får ein dårleg
livssituasjon. I verste fall kan det også ha
ein dødeleg utgang. 

I tillegg til fastlegeordninga, som eg trur
er veldig viktig, kanskje ikkje minst ut frå dei eldre
sin situasjon, er det viktig at statsråden vurderer blå resept-ordninga.
Kan det vere mogleg at blå resept blir utskriven for f.eks.
ein månad om gongen?

Det andre eg har lyst til å peike
på, er noko som eg har lese i avisa tidlegare, at det er
ei utruleg opphoping av medisinar i norske medisinskap, faktisk
for ca. 400 mill. kr. Dette er jo pengar som kunne vore brukte til
helseførebyggjande tiltak. Eg er også einig i
at tiltak overfor helsepersonellet, med sikte på betre
informasjon, betre kontroll med medisinane og kasting av gamle medisinar
må vere eit viktig område å sjå på.

  Dette blir meir ein kommentar. Før
eg kom inn på Stortinget jobba eg som  sjukepleiarsjef
i ein kommune. Det som eg ofte syntest var skremmande, var at når
eldre folk, f.eks. mannen i huset, hadde fått medisinar,
så delte han kanskje desse med kona og andre i familien.
For det verka bra på han, og då trudde han også det
verka bra på folk som han var saman med. Så ikkje
minst må informasjonen frå det helsepersonellet som
har med dette å gjere, bli betre. Både fastlegane,
sjukepleiarane og hjelpepleiarane må bli flinkare til å informere
om kor gale det er å bruke tilfeldig medisin for den som
absolutt ikkje skal ha det. Vi står altså framfor
ei veldig viktig oppgåve, som eg er glad for at helsestatsråden
no vil gripe fatt i, for eg trur dette vil betre livssituasjonen
veldig for dei det gjeld.





                

