  Eg skal få stille følgjande
spørsmål til finansministeren:

«Fleire kommunar i Møre og
Romsdal har hatt ein betydeleg svikt i skatteinntektene i 1999,
noko som vil halde fram også dette året. Ei årsak
er omlegginga av selskapsskatten i 1999. Tidlegare gjekk denne skatten
til kommunar og fylke, no går den til staten. Då omlegginga kom,
vart det lova at kommunane skulle få kompensasjon for dette,
men det har ikkje skjedd.

På kva måte vil statsråden
rette opp att denne lovnaden?»

  Eg vil takke statsråden for svaret.

Kommunesektoren har i dag ein svært
vanskeleg økonomi. Driftsunderskotet for 1998 vart på heile 6,7 milliardar
kr – det dårlegaste driftsresultatet sidan 1988.

Sykkylven kommune, min eigen kommune, hadde
eit underskot i driftsbalansen for 1999 på 5-6 mill. kr,
sjølv om vi har full sysselsetjing. Det blir fortalt at
ei av årsakene til dette er at ein ikkje har fått
kompensert for selskapsskatten i det heile. 

Dersom finansministeren verkeleg meiner at
lovnaden om kompensasjon for tap av selskapsskatten er innfridd overfor
kommunesektoren, korleis vil han medverke til at dette blir dokumentert
og synleggjort overfor dei kommunane dette gjeld?

  Eg vil takke statsråden for det han no
sa. 

Vi veit at dei fleste kommunane i Møre
og Romsdal er minsteinntektskommunar, og dei slit med å sy
saman budsjetta sine. Det stadfesta også finansministeren.
Derfor blir oppgåver pålagde av Stortinget vanskelege å gjennomføre – det
er heller snakk om nedlegging av skuleklasser, om innsparing
på stillingar, og alt dette som finansministeren er godt
kjend med.

Eg vil spørje statsråden
om han, i samsvar med det som statsministeren har sagt, vil at kommunesektoren
i tida framover skal få ein monaleg auke i rammeoverføringane.
Vil han vere med og vere pådrivar i det arbeidet? 

Fleirtalet i kommunalkomiteen har gått
inn for at vi skal ha ei total evaluering av skatteinntektene til
kommunane. Det trur eg er heilt nødvendig, for det folk
i kommunesektoren seier til meg, er at staten tar dei fleste av pengane
som denne sektoren får.

