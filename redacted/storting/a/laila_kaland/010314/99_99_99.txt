  Eg vil få stille følgjande
spørsmål til barne- og familieministeren:

«Fleire kommunar aukar no foreldrebetalinga
i barnehagane. Mange foreldre er fortvila over denne utviklinga, og
den vil medføre at fleire vil måtte takke nei
til barnehageplassar.

På kva måte kan statsråden
påverke kommunane til å ta større ansvar
for å få lavare barnehagesatsar?» 

  Det er positive signal barne- og familieministeren
både her i dag og for budsjettet for 2002 har kome med
når det gjeld barnehagesatsinga. Det er rett, som statsråden
seier, at foreldrebetalinga i dag er altfor høg i mange
kommunar. Skilnaden på dei ulike kommunane i kva dei yter
til barnehagar, er altfor stor.

Barnehagane er til for barna, dei gir tryggleik
og sosial tilpassing. Barna likar seg i barnehagane, og dei lærer utruleg
mykje. Det har eg godt høve til å få sjå,
då eg er bestemor til mange som trivst veldig godt i barnehagen. 

Men ein ting irriterer meg frykteleg: Når
vi snakkar om barnehageutbygging, blir det heile tida sett på som
eit økonomisk problem. Svært mange kommunepolitikarar seier
det inneber ei økonomisk belastning å satse på barnehageutbygging.
Mitt spørsmål til statsråden er: Korleis skal
ein klare å endre denne haldninga?

  Eg har lyst til å kome med eit spørsmål
til. 

Det er eit skrikande behov for å få fleire
kvinner ute i kommunane til å ta jobb i omsorgssektoren
og i helsesektoren. Då er det litt rart at ein
del kvinner seier dei må ta barna sine ut av barnehagen
fordi dei rett og slett ikkje har råd til å betale
dei dyre satsane. Her meiner eg at statsråden må følgje
veldig nøye med når dei statlege overføringane
no skal aukast, slik at kommunane ikkje aukar foreldrebetalinga,
slik at dei ikkje skjer ned på bemanninga i barnehagane,
og slik at dei framleis vil gi søskenmoderasjon – for
her veit eg at det er ein del kommunar som lurar seg unna. Alt dette
trur eg er viktige signal i det arbeidet som statsråden
no skal jobbe vidare med. 

