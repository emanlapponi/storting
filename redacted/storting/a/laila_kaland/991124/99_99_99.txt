   Eg vil stille følgjande spørsmål
til landbruksministeren:

«I Noreg har vi ein lang tradisjon
i å produsere fjellsmør av beste kvalitet. I fjor
gjekk over 68 tonn gards- og fjellsmør til dyrefôr.
Dette er eit produkt av høg kvalitet som folk gjerne vil
kjøpe.

På kva måte vil statsråden
medverke til at norsk fjellsmør igjen kan seljast
til vanlege forbrukarar og ikkje ende som revefôr?»

  Eg vil takke landbruksministeren for svaret,
og eg vil kommentere det som statsråden sa på slutten
av innlegget sitt, at produsenten må følgje opp
regelverket.

Norsk mat skal sjølvsagt seljast med
god kvalitet og med krav til skikkeleg hygiene. Men dei hygieniske
krava må ikkje vere så strenge at det ikkje fungerer
i praksis. For mange småbrukarar som lagar desse varene,
ligg krava langt over deira økonomiske evne og moglegheita
til å kunne få lønsemd ut av varene dei
produserer. Det må vere ei oppgåve for landbruksministeren
i samarbeid med helsestyresmaktene å få til ei
ordning gjennom EØS-regelverket og Næringsmiddelkontrollen
som gjer at småbrukarane kan få selje produkta
sine til ein pris som gir forteneste. Utan det er eg redd for at
mange av dei små bruka vi har på Vestlandet og
ute langs kysten, i tida framover blir lagde ned. Ser statsråden
alvoret i denne utviklinga?

Eit anna spørsmål: No veit
vi at norsk landbruk er under omstilling. Kva konsekvensar vil det
ha dersom dei små gardane rundt om i Noreg ikkje skal få bruke
desse nisjane til å selje sine produkt, slik dei har gjort
tidlegare år?

  Det er noko eg har lurt på i forhold til
denne saka. Dersom EØS-krava er så strenge og Næringsmiddelkontrollen
i Noreg stiller så høge krav, kvifor kan eg som
forbrukar når eg er i Paris, gå inn i kva slags
stormagasin eg vil, og kjøpe fransk ost som ligg i diskane?
Er det slik at småbrukarane i EU-landa blir stilte overfor
mindre strenge krav enn det dei gjer i Noreg?

Eg ser at Norsk Bonde- og Småbrukarlag
er sjokkert over at det finaste fjellsmøret endar som revefôr
framfor som festmat for folk flest i Noreg. Eg er samd i denne vurderinga.
Eg synest at det som skjer no, er ganske uforståeleg. Eg
kjem sjølv frå eit slikt distrikt, og bestefaren min
budde på ein slik gard. Eg veit at det var veldig streng
hygiene, og ein stilte krav til det ein produserte. Det er ikkje
blitt noko mindre i dag.

