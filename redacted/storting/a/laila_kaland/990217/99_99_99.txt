  Eg vil stille følgjande spørsmål
til fiskeriministeren:

«Kontraheringstilskot til fiskebåtar
er eit viktig statleg tiltak for å få til ei fornying
i fiskeflåten. Kyst-/havfiskeflåten treng
bygging av nye båtar, og det er naudsynt at fordelinga
av midlar blir likt fordelt mellom ulike båttypar og mellom
sør og nord i landet. Ved siste tildeling var det 11 søkjarar
frå Møre og Romsdal og sørover, og eit
fartøy fekk tildelt tilskot. Tilskota ser ut til å gå til
dei nordlegaste fylka.

Meiner statsråden at han fordeler
midlane til fornying av fiskeflåten på ein rettvis
måte?»

 Eg vil takke statsråden for svaret.

For ei konkurranseutsett næring som
fiskeria er, er det klart at dersom vi skal klare utfordringane
internasjonalt med god, solid økonomi, god konkurranseevne
og marknadstilpassing, treng vi i Noreg ein moderne hav- og kystflåte.
Når no dei statlege løyvingane til kontraheringsstøtte
er reduserte til 50 mill. kr for 1999 gjennom SND,
er det viktig at ikkje den eine båttypen blir prioritert
framfor andre, at t.d. vestlandsflåten blir nedbygd medan
kystflåten held fram med å vekse. Når
dei nye forskriftene for tildeling av midlar for i år ligg
føre, bed eg fiskeriministeren ta omsyn til ei rettvis
fordeling mellom landsdelane.

Eg er også glad for det som fiskeriministeren
sa i svaret sitt, at ringnotflåten ikkje skal utelukkast
i tildelinga frå SND. Eg har eit døme frå Sunnmøre,
der ein fiskar faktisk sidan 1996 fekk avslag fem gonger frå SND
før han fekk tillating til utskifting av ein gammal ringnottrålar.
Denne står no og ventar på fornying, og det hastar.

 Eit nytt spørsmål til fiskerministeren:

«Løyvingane til kvinneretta
og kompetanseretta tiltak for 1999 er på 12 mill. kroner.
Målet med denne ordninga er å styrkje kvinna sin
situasjon i fiskerinæringa og i fiskeriavhengige kystsamfunn.
Eit riktig mål er også å få fleire
jenter til å velje fiskerifagleg utdanning, også å leggje
grunnlag for auka deltaking og medverknad i fiskerinæringa. 

På kva måte vil statsråden
medverke til at dette målet kan realiserast?»

  Eg synest at fiskeriministeren var inne på svært
mange positive tiltak for å rette opp den situasjonen vi
har i dag når det gjeld kvinner i fiskerinæringa.

Det som er litt urovekkjande, er at det generelt
er liten søknad frå den vidaregåande
skulen til fiskeriutdanninga, og kvinnene er totalt fråverande.
Det er riktig, som fiskeriministeren seier, at det er betre på det
høgre skulenivået. På organisasjonssida
er svært få kvinner med. I Nordland har vi no
fått ei kvinne som regionsjef i fiskerinæringa.
Det synest eg er gledeleg, men det er likevel altfor få kvinner
med.

Løna er også for låg
for arbeidstakarane i næringa, arbeidstida er ofte vanskeleg,
og miljøet er også vanskeleg ved ein del bedrifter.

Eg er einig i det statsråden sa til
slutt, at fiskerinæringa er svært mannsdominert,
men den er også veldig konservativ. Når fiskeriministeren
held sine foredrag, både i organisasjonane og på fiskerinæringa
sine årsmøte, håpar eg at han tek opp
denne problemstillinga. Det trur eg han vil skåre stort
på.

