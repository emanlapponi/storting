  Eg vil stille følgjande spørsmål
til sosialministeren:

«Narkotikamisbruket i Noreg er aukande
og talet på dei som døyr av overdose er skremmande
høgt. Dette skjer til tross for meir opplysning, auka ressursar
og informasjon om faren ved desse stoffa.

Kva tiltak meinar statsråden må gjerast
for å forhindre denne uheldige utviklinga?» 

 Eg er glad for det som statsråden sa
her, at det skal kome ein handlingsplan mot rus. Det trur eg trengst.

Når vi ser på alderen til
dei som brukar narkotika, blir den stadig lågare. Det er
registrert misbrukarar heilt ned til 14-15 år. Årsakene
er, som statsråden peika på, mange, men det er
også at dei sterkare narkotikastoffa er blitt billegare,
og så blandar dei piller med alkohol, som dei ofte brukar,
og så er det mange unge som prøver narkotika rett
og slett ut frå det at det er spennande. Dei trur heller
ikkje sjølve at dei blir avhengige av stoffet. 

Eg ser også at talet på klientar
på dei psykiatriske avdelingane har vore sterkt aukande
det siste året. Eg trur auken var på 25 pst. på ein
del institusjonar, og her var det ein auke av yngre klientar. Eg
trur dette er eit veldig vanskeleg område, og at heile
samfunnet må syne ansvar for dette. Vi har ikkje råd
til å vere likegyldige overfor det store problemet som
narkotika- og anna rusmisbruk er. Det er rett, som statsråden
seier, at vi må drive eit aktivt førebyggjande
arbeid, men også dette med ettervernet må kome
sterkt inn i handlingsplanen.

 Berre nokre få kommentarar til slutt. 

Eg må seie at dette med narkotika
skremmer meg i dag. Eg synest det er eit svært alvorleg
problem, og eg kunne ha tenkt meg at statsråden, som kjenner
dette området, fekk fram ei vurdering av korleis dette
med ecstasy verkar, om kanskje ein eller to eller tre gongers bruk
er medverkande årsak til at dei unge blir totalt avhengige. Det
har eg nemleg lese i forskingsrapportar frå Amerika.

Når eg går ned til Østbanen
og skal ta flytoget heim igjen og ser ungdommar som er i drift,
som står openlyst og tar sprøyte, eller som står
i heroinsjokk, så får eg lyst til å grine,
for eg synest det er så skremmande. Eg meiner at vi ikkje
må bli likegyldige overfor dette problemet. Derfor ser
eg med forventing fram til den handlingsrapporten som skal kome. 

