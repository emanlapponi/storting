 Eg har følgjande spørsmål
til nærings- og handelsministeren:

«I ein artikkel i Aftenposten den
19. januar 1999 er situasjonen for sysselsettinga i verftsindustrien
og ordretilgangen for 1999 og 2000 omtala. Allereie i andre kvartal i år
kan 7000 arbeidsplassar gå tapt. Dette vil ramme heile
næringa langs Kyst-Noreg og ha dramatiske verknader også for
andre arbeidsplassar.

Kva vil statsråden gjere for å betre
denne situasjonen?»

  Eg vil takke statsråden for svaret, som
eg ikkje syntest var så veldig godt, for den utviklinga
næringsministeren beskriv her, har han kjent til lenge. Det
er derfor ingen grunn til at næringsministeren skal drøye
lenge før han kjem tilbake til Stortinget med eit forslag
om å heve verftsstøtta frå 7 til 9 pst.
Eg meiner at allereie i månaden som kjem, må dette
kome til Stortinget. 

Situasjonen er faktisk slik at det er ca. 35
verft som har arbeid i dag, men utan nye oppdrag snart vil det vere berre
fem verft som har noko i ordrebøkene. Om eitt år blir
det siste nybygget frå norsk side levert. Dette er ein alvorleg
og dramatisk situasjon. Utan like konkurransevilkår med
andre land taper vi arbeidsplassar i Noreg, og bedriftene står
i fare. Vi veit også at hjørnesteinsbedriftene
ligg ute i distrikta, og når vi også veit kva
næringsminister Sponheim lova i valkampen når
det galdt å styrkje bedriftene i distrikta, så må det
handling til no.

