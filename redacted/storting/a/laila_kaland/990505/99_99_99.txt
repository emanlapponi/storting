  Eg vil stille følgjande spørsmål
til kyrkje-, utdannings- og forskingsministeren:

«På landsplan er det i dag
problem med rekruttering av lærarar både i grunnskulen
og den vidaregåande skulen. Den vidaregåande skulen
i Møre og Romsdal er verst ramma når det gjeld
rekruttering av lærarar. Spesielt er det vanskar med å få lærare
i yrkesfaga. Dette er ei farleg utvikling. 

På kva måte vil statsråden
medverke til at læraryrket kan bli meir attraktivt?»

  Eg vil takke statsråden for svaret, og
eg skal love å lese rekrutteringsmeldinga hans nøye. Eg
følte at det var ein liten lærar som kom fram
i det svaret som eg fekk, men det tek eg til etterretning – eg
har ikkje følgt godt nok med i timen.

Men eg har fått ein del problemstillingar
frå eige fylke som går på at Møre
og Romsdal har ein del problem med rekrutteringa av lærarar,
og spesielt går det på lærarar med realfag
på ungdomsskuletrinnet. Dei ser også at talet på søkjarar
t.d. ved Volda Lærarhøgskule har gått
ned med ca. 50 pst. dei to siste åra. Det går
også på at ca. 40 pst. av lærarane er
over 50 år, så no slit dei litt med langtidssjukemeldingar,
og enkelte blir også uføretrygda.

Dette er ei alvorleg problemstilling. Derfor
meiner eg at eit betre arbeidsmiljø for både lærarar
og elevar i skulen, eit betre utdanningstilbod og kanskje også ei
letting av arbeidsbyrdene for lærarar som har kome over
50 år, er noko ein må ta med seg. Dei tiltaka
skal eg med glede vere med og diskutere når rekrutteringsmeldinga
ligg føre.

