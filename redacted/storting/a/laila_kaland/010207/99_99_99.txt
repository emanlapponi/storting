  Eg tillèt meg å stille følgjande spørsmål
til justisministeren:

«Kriminelle gjengar, som ofte består
av uorganisert ungdom, er aukande. Desse skapar frykt og angst og
set liv og helse i fare. Tidlegare var slike gjengar eit problem i
dei store byane, men i dag eksisterer gjengproblem og utøving
av vald også i mange bygder.

På kva måte vil Regjeringa
medverke til at politiet og andre instansar kan bli betre til å takle
gjengkriminalitet?»

  Eg vil takke statsråden for eit grundig
og godt svar, og eg skulle ønskje at alle desse tiltaka
kunne setjast i verk så snart som råd er.

Eg trur at mange av dei unge som kjem med i
kriminelle gjengar, ofte er ute etter spenning og økonomisk gevinst.
Men no ser vi dessverre at gjengane også utfører rasistisk
vald i aukande grad. Mange av desse unge er ikkje med i organiserte
aktivitetar som t.d. idrettslag, kulturlag eller ideelle organisasjonar.
Eg trur også det må vere eit viktig mål
for kommunane å auke innsatsen monaleg overfor born og
unge i tida framover.

Det er to saker som har skaka meg opp i den
seinare tida. Den eine er den reportasjen som vi såg i
TV for ei tid sidan om Arve Beheim Karlsen, som vart jaga ut i elva
i Sogndal, og som regelrett vart mobba, og hadde blitt mobba over
lengre tid.

Den andre saka som eg har lyst til å nemne,
gjeld ein mann i Herøy som for ei tid sidan vart banka
opp av eit tjuetals ungdomar då han prøvde å splitte
to gjengar som han ville prøve å roe ned. Dei
brukte faktisk jernstenger og balltre, og mannen heldt på å døy. 

Vi kan ikkje ha det slik ute i våre
lokalsamfunn, derfor håpar eg at straffene og reaksjonane
må skje hurtigare. 

 Det som statsråden seier her, er eg heilt
samd i. Eg trur det er veldig viktig at ein fangar opp desse ungane
som fell utanfor skuleverket, som kanskje har eit svakt nettverk
på heimebane og gjerne har vanskar i heimesituasjonen,
og som blir mobba. Vi har ei utfordring når det gjeld å hjelpe
akkurat den gruppa og kome inn på eit tidleg stadium. 

No ser eg at statsråd Giske har gått
ut og sagt at dette med vald, mobbing og menneskeverd skal kome
sterkare inn i skulen. Det håpar eg er ein ting som de
kan samarbeide om, slik at skulen òg kan bli flinkare til å informere om
den utviklinga som held på å skje i ein del lokalsamfunn
og i byane.

