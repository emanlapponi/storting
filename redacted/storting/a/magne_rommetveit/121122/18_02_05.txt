 Ringeriksbanen er eit austlandsprosjekt, og det er eit buskerudprosjekt. Når me som kjem frå heilt andre kantar av landet, engasjerer oss i dette, er det sjølvsagt fordi me ynskjer at det skal vera gode transportløysingar på Austlandet, men eg må vedgå at interessa òg kjem av eiga vestlandsinteresse.




Bergensbanen er den mest trafikkerte fjernstrekninga for gods og personar i landet, og det er ein betydeleg turistbane. Han har tilknyting til Flåmsbanen, som er av dei mest besøkte turistattraksjonane i landet. Ei realisering av Ringeriksbanen vil redusera reisetida mellom Oslo og Bergen med om lag ein time, og vil saman med dobbeltspor Bergen–Arna, som vert påbegynt neste år, og ei vidare opprusting av Vossabanen, vera dei viktigaste bidraga for ein reduksjon av reisetida mellom Oslo og Bergen ned mot fire timar.




Transportøkonomisk institutt har berekna at ein modernisert Bergensbane, med utbygging av Ringeriksbanen, kan gje eit trafikkgrunnlag på 900 000 personar i året. Saman med potensialet for auka godstrafikk vil den nye Bergensbanen utgjera ei vesentleg styrkt og naudsynt transportåre mellom dei to største byane i landet.




Eg synest at når det gjeld Ringeriksbanen, har statsråden i sitt innlegg på ein god måte gjort greie for dei historiske forholda, noverande planstatus og vegen vidare i NTP-arbeidet.




Det har vore fokusert mykje på at Ringeriksbanen for 20 år sidan i denne salen vart vedteken bygd. Eg skal jo vakta meg vel for å seia at me i dag må vera glade for at dette vedtaket ikkje vart følgt opp slik planane førelåg. Likevel er det eit faktum at departementet si vektlegging av konseptutvalsutgreiinga no opnar for at Ringeriksbanen kan planleggjast og byggjast med dobbeltspor, med høg fart – 250 km/t – og med moderne signalanlegg. Dersom ein skulle følgt dei gamle planane, ja, då trur eg ikkje at me ville fått ein Ringeriksbane med den standarden og med den attraktiviteten som me alle ynskjer. Enkeltspor, låg fart og gammaldags signalanlegg ville ikkje vore framtidsretta.




Det er brei semje om å få realisert intercitytriangelet. Det er store og veksande folkemengder som bur langs desse traseane, og me vil alle vera tente med å få eit radikalt forbetra togsystem der.




Hønefoss-området og Ringerike har vel ikkje så mykje folk – ikkje i dag – men det må jo vera eit fantastisk buområde for å ta imot ytterlegare vekst og folketalsauke på det sentrale Austlandet. Så langt eg kan vurdera det, er det fint på Ringerike, og med raskt, dobbeltspora togsamband mot Oslo, må det jo vera heilt ypparleg å busetja seg her.




Hordaland Arbeidarparti, der eg forresten er medlem sjølv, hadde nyleg Bergensbanen og Ringeriksbanen oppe som sak på representantskapsmøtet sitt.




Her var det klare vedtak om at det vidare planarbeidet må føra til at bygginga startar opp seinast i 2018–2019. Så får den vidare NTP-prosessen sjølvsagt visa om ein når fram.




Mitt eige fylkesparti gav også full tilslutning til NTP-utkastet sine formuleringar om at Bergensbanen vil kunna tilby eit sterkt forbetra tilbod ved å byggja Ringeriksbanen og oppgradera eller byggja nytt på strekninga Bergen–Voss, og at det mellom Hønefoss og Voss vert gjort naudsynte tilpassings- eller utbetringstiltak for å sikra eit godt totalkonsept.




Eg har høyrt at du gjer det heilt store viss du tek bukta og begge endane. Her trur eg det er meir snakk om at me no konsentrerer oss om begge endane, nemleg strekningane Voss–Bergen og Hønefoss–Oslo. Kjem me på rett spor her, og då for det meste på dobbeltspor og med høg fart, ja, då trur eg at sjølve bukta – strekket mellom Voss og Hønefoss – også vil fungera som eit godt bindeledd mellom to av landsdelane våre, som er svært avhengige av kvarandre når det gjeld utveksling av både folk og av gods.




