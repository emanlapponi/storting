 Jeg skal få stille følgende
spørsmål til miljøvernministeren:

«Den alvorlige ulykken ved atomgjenvinningsanlegget i
Sellafield har skapt bekymring også i Norge,
fordi eventuelle utslipp til havet kan få konsekvenser også for
oss. I 1994 startet britene i hemmelighet med å slippe
store mengder technetium 99, et radioaktivt stoff, direkte ut i havet,
og allerede i 1996 kunne vi måle forhøyede
verdier langs norskekysten.

Hvorfor har ikke Regjeringen sørget
for at det foreligger avtale om varsling når
det skjer utslipp av radioaktive stoffer fra Sellafield-anlegget?»

  Takk for svaret. Jeg synes det er
meget tilfredsstillende å høre at en
tar en gjennomgang av den avtalen som faktisk er der, men som tydeligvis ikke
fungerer godt nok. Det tror jeg det er sterkt behov for å gjøre.
Jeg har veldig lenge vært bekymret for de utslippene vi
har sett av technetium 99. Ministeren kjenner godt til at det har
vært et engasjement både fra min og
mange andres side som førte til at utslippene
opphørte. Men nettopp i lys av at et slikt utslipp
bevisst kunne skje, stiller jeg dette spørsmålet.
Er det slik at på tross av en avtale tar ikke
britiske myndigheter dette alvorlig? For det utslippet vi har sett
gjennom mange år, har påført oss radioaktivitet
langs kysten vår i sjø og bunndyr og tang og tare.
Er det slik at ved et utslipp vil norske myndigheter få hurtig
melding?

  Jeg synes det er godt å høre
at det er på gang, men jeg har vært vedvarende
skeptisk med hensyn til om britiske myndigheter faktisk tar denne
avtalen på alvor. Det er neppe tvil om at uten det presset
som har vært fra mange lands regjeringer, parlamentarikere
og interesseorganisasjoner, ikke minst Bellona i Norge,
hadde vi ikke vært der vi er i dag. Jeg merket meg også i
innspurten i fjor vår at EU-kommisjonen påla britiske
myndigheter, eller Sellafield-anlegget, å rapportere
halvårlig om hvilke sikkerhetstiltak som ble satt i verk,
og framgangen når det gjaldt disse. Jeg lurer da på om
den norske regjeringen har noen kontakt med
EU-myndighetene på dette området for å forsikre
seg om at britiske myndigheter faktisk følger opp det de
er forpliktet til å følge opp.

