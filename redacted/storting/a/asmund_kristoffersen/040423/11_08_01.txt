 Jeg har hørt på meningsutvekslingene så langt, og skal prøve å gi uttrykk for Arbeiderpartiets hovedsyn i løpet av tre minutter.




Arbeiderpartiet mener at det definitivt er et offentlig ansvar å gi hele den norske befolkning et godt helsetilbud, også spesialisthelsetjenester. Vi mener også at det offentlige må sørge for å ha en spesialisthelsetjeneste i egne sykehus som i all hovedsak skal dekke behovene. Arbeiderpartiet så store og uakseptable mangler i vårt helsetilbud, der vi på tross av stor ressursinnsats hadde altfor lang ventetid, lange køer og også meget vekslende kvalitet i våre sykehus. Vi måtte handle, og derfor fikk vi helsereformen, som allerede har gitt svært mange gode resultater. En viktig oppgave er å forvisse seg om at helsetjenesten styres med åpenhet og demokratisk forankring, og at kvaliteten på tjenestene er gode i ethvert sykehus. Reformen var tydelig på at de regionale helseforetakene skulle ta ansvar for at pasientene fikk god behandling til rett tid. Dette ansvaret har de regionale helseforetakene satt ut i praksis, langt på vei.




Bruken av private helsetjenester er ikke noen ny oppfinnelse gjennom helsereformen. Det var fullt mulig før, selvsagt, og ble brukt, slik også helseministeren dokumenterte det i sitt innlegg. Bruken av private helsetjenester etter reformen er fortsatt beskjeden, og slik bør det være. Opplysninger som komiteen har fått direkte fra regionale helseforetak, viser at pasientbehandling ved private etter oppdrag fra de regionale helseforetakene ligger på noen få prosent – tall fra Helse Midt-Norge viser i overkant av tre prosent i 2003 – oppdrag som da er utført i klare og ordnede avtaleforhold. Men dette har hatt vesentlig betydning, som også Bent Høie var inne på, for avvikling av køer, og det er all grunn til å tro at det er høy kvalitet på denne behandlingen hos de private.




Arbeiderpartiet mener at de regionale helseforetakene skal ha ansvar i sin region, og det betyr at de kan inngå avtaler med private, men de skal samtidig sørge for at vi har et sterkt offentlig helsevesen. For Arbeiderpartiet er det selvsagt ikke noe poeng at de private sykehusene skal brukes mer enn det som er nødvendig av hensyn til pasienten, hva gjelder både kvalitet og behandling til riktig tid. Men så vil jeg legge til at vi alle er tjent med at de private helsetilbyderne har mest mulig forutsigbarhet i omfang av tjenester og type tjenester. Det vil være med på å sikre kvaliteten på tjenestene som de regionale helseforetakene gjør avtale om med de private.




