 Jeg tillater meg å stille følgende
spørsmål til helseministeren:

«Vi står trolig på terskelen
til gjennom genteknologi å kunne finne årsak til
og å kunne behandle alvorlige sykdommer. I mange land er
en i gang med å forberede opprettelse av genbank, noe som
kan gi grunnlag for nye, effektive behandlingsmåter, men
som også reiser spørsmål knyttet til
personvern, bruk av genmateriale osv. Legemiddelindustrien har vist
stor interesse trolig både av økonomiske og ideelle årsaker. 

Hvilke initiativ er eller planlegges tatt for
at Norge kan delta i dette arbeidet?»

  Jeg takker for et tilfredsstillende svar. 

Min hensikt med dette spørsmålet
var å få kjennskap til Regjeringens planlagte
håndtering av saken – det har jeg da fått – og
ikke nødvendigvis svar på de mange og kompliserte
spørsmål som dette reiser. Saken reiser jo en rekke
dilemmaer knyttet til bl.a. personvern, hvem som skal få opplysninger,
hvem som skal ha økonomisk fordel av dem, hvem som skal
ha tilgang på forskningsresultater mv., patentlovgivning
også. Den store utfordringen ligger i at den vitenskapelige
dokumentasjonen vi allerede har, viser at genene gir oss disposisjoner
for mange alvorlige sykdommer, som f.eks. kreft, hjerte- og blodtrykksykdommer
og astma.

Mitt tilleggsspørsmål blir
da slik: Ser helseministeren noen mulighet for å skjerme
vår fremtidige forskning på dette området
mot rene profittbaserte interesser og samtidig kunne ivareta personvernet?

