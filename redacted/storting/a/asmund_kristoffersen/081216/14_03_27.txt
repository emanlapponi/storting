 Når jeg blander meg inn i denne debatten nå, er det ikke for å sette noe til sides
                  av det som er lagt fram i innstillingen. Det er utmerket, men jeg gjør det fordi
                  jeg mener at Riksrevisjonens initiativ og undersøkelser er meget viktig og krever
                  oppmerksomhet også i denne salen. Dessuten er jeg medlem av energi- og
                  miljøkomiteen, og følger disse sakene tett. 

Det er en selvfølgelighet at moderne samfunn er avhengig av en stabil og
                  tilstrekkelig forsyning av strøm. Husholdninger, helsesektoren,
                  industrivirksomheter, primærnæringene og viktig infrastruktur som finans,
                  transport, telekommunikasjon, osv. er kritisk avhengig av at strømforsyningen
                  fungerer. Vi er heldigvis i den situasjonen i Norge at dette fungerer meget godt,
                  noe som har vært grunnlaget for vår velstandsutvikling. 

Så har Riksrevisjonen som bakgrunn for sin rapport stilt to meget viktige og klare
                  spørsmål. Det første er: Er overføringen av kraft i distribusjonsnettet sikker og
                  pålitelig i alle deler av landet? Det andre spørsmålet er: I hvilken grad bidrar
                  statlige virkemidler og styring til sikker og pålitelig overføring av kraft i
                  distribusjonsnettet i alle deler av landet? 

Selv om en slik undersøkelse som er foretatt, ikke gir noe fasitsvar på alle
                  forhold, vekker noen av resultatene fra Riksrevisjonens undersøkelse berettiget
                  oppsikt, og med krav om oppfølging. 

Det er alvorlig når ca. halvparten av de selskapene som var med i undersøkelsen,
                  har anlegg og nett med tekniske feil og mangler. Det er alvorlig når Direktoratet
                  for samfunnssikkerhet og beredskap sier at nettselskapene foretar et høyst
                  varierende vedlikehold. Ja, det sies like ut at deler av nettet ikke er
                  tilstrekkelig vedlikeholdt. Det er ikke akseptabelt når det avdekkes at den
                  tekniske standarden er betydelig redusert. Slik kan det bli når undersøkelsen
                  viser at reinvesteringstakten i nettet i flere selskaper ikke er høy nok til å
                  opprettholde den tekniske standarden. En skulle forvente at en i 2008 kunne vise
                  til en stadig forbedret teknisk tilstand. 

Det kommer også fram i Riksrevisjonens rapport at flere mener at
                  inntektsrammereguleringen i liten eller svært liten grad gir nok insitamenter til
                  forsvarlig drift og forbedring av nettet. Dette er uttalelser fra aktører i
                  nettet. 

Så er det positivt at det i feil- og avbruddsstatistikken kan vises til at
                  påliteligheten i selve overføringen av kraft ikke er svekket, og det er viktig. 

Jeg mener på bakgrunn av det som sies i rapporten, at det kan være grunn til å
                  spørre om det fysiske og rutinemessige tilsynet er tilstrekkelig på plass. Dette
                  bør de ansvarlige vurdere. 

Jeg har også merket meg at Olje- og energidepartementet ser på de utfordringer som
                  Riksrevisjonen har vist til med hensyn til utydelig ansvarsfordeling og samordning
                  mellom NVE og Direktoratet for samfunnssikkerhet og beredskap. 

Den vitale utfordringen som jeg vet de berørte organene og departementet arbeider
                  med, er hvorvidt de nåværende økonomiske virkemidlene og tilsynsordningene er gode
                  nok for å få til godt vedlikehold, forbedringer og utbygging av nettet. Jeg har
                  tillit til at dette gis høyeste prioritet. Riksrevisjonens rapport gir viktig
                  bakgrunnsmusikk til dette arbeidet, og jeg tror den musikken er så pass høy at
                  ingen skal tillate seg å sove i framtiden. 

