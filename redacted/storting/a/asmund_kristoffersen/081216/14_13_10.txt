 Jeg må nesten starte som i forrige sak. Jeg tar ikke ordet for å blande meg inn i
                  saken, for den er for det første godt behandlet, og for det andre også godt belyst
                  av representanten Foss nå. Men la meg likevel utfylle litt. 

For det første vil jeg si at Riksrevisjonen har tatt et meget viktig og prisverdig
                  initiativ på et område som jeg generelt mener har for liten oppmerksomhet, og det
                  i et samfunn som vårt som til de grader er så avhengig av kraftproduksjon og
                  distribusjon. Det er viktig at dette fungerer hvert eneste sekund året rundt. 

Den parallellrevisjonen som er utført, har jo belyst forhold i samarbeidet som
                  ikke er bra i de nordiske land. Den overordnete problemstillingen blir da i
                  hvilken grad det er lagt til rette for samarbeid om beredskap for reparasjon
                  mellom de nordiske land når en feil eller et havari måtte inntreffe i
                  sentralnettet. 

Norden har vært og er en foregangsregion når det gjelder å koble landenes nett
                  sammen slik at vi har et felles nordisk kraftsystem. Dette er en enorm styrke for
                  våre nordiske land, og ikke minst for Norge som er så ensidig avhengig av
                  vannkraft og dermed sårbart for svingninger i nedbør og tilsig til
                  kraftverkmagasinene. Enorme svingninger i eksport og import av kraft er det beste
                  beviset på dette. 

Så er det altså slik, som det framgår av Riksrevisjonens rapport og
                  komitéinnstillingen, at denne sammenkoblingen til et felles nett gjør at et
                  omfattende strømbrudd i ett nordisk land kan innvirke sterkt på andre lands
                  kraftsystem og leveringsstabilitet. Dette er helt vitalt i perioder hvor det måtte
                  være underdekning i det enkelte lands egenproduksjon, slik som det av og til er i
                  Norge. Derfor er hurtig reparasjon av feil meget avgjørende. 

Selv om en ikke skal dramatisere, blir jeg meget urolig når Riksrevisjonen kan si: 

«Undersøkelsen viser videre at det etablerte beredskapssamarbeidet i stor grad
                     er basert på enkeltpersoners interesse og engasjement. Det er risiko for at det
                     nordiske samarbeidet om reparasjonsberedskap kan bli for lavt prioritert og for
                     lite målrettet som følge av manglende planmessighet og konkretisering av mål
                     for arbeidet.» 

Dette er meget alvorlig, da et så vitalt system som en velfungerende distribusjon
                  og beredskap innenfor elnettet ikke kan avhenge av enkeltpersoners interesse! 

Jeg ser at NVE i en rapport anbefaler at Olje- og energidepartementet tar
                  initiativ til å inngå en overordnet beredskapsrammeavtale mellom de nordiske land,
                  og at departementet i sine merknader til rapporten ser positivt på å få til
                  hensiktsmessige avtaler. 

Jeg har som leder av Nordisk Råds komité med ansvar for bl.a. energispørsmål
                  allerede tatt initiativ til at de nordiske land utarbeider en fellesnordisk
                  risiko- og sårbarhetsanalyse, med sikte på å etablere retningslinjer for beredskap
                  og utveksling av reparasjonsressurser ved svikt i det nordiske kraftsystemet. 

