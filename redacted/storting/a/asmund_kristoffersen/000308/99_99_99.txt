  Jeg skal få stille helseministeren
følgende spørsmål:

«Gjennom media er det blitt kjent
at Senter for barne- og ungdomspsykiatri legger ned sitt tilbud
til barn og ungdom med alvorlige spiseforstyrrelser og at inneliggende
pasienter med tvingende nødvendig behov for behandling
skal tvangsutskrives. Dette behandlingstilbudet gjelder pasienter
med de mest alvorlige symptomer.

Hva er årsaken til at dette behandlingsopplegget
legges ned, og hva kan statsråden gjøre for å opprettholde
et helt nødvendig tilbud?»

  Vi vet at for pasienter med langtkomne spiseforstyrrelser
er det vanskelig selv å komme seg ut av den situasjonen.
Det er vanskelig for vennekretsen og kanskje for familiekretsen å gjøre
noe. Når jeg stiller dette spørsmålet,
er det fordi jeg har en nagende følelse av at helsevesenet
ikke alltid tar disse spørsmålene med det alvor
som kreves. Jeg viser også til lignende planlagte reduksjoner
andre steder i landet. 

Nå nevnte helseministeren tilsynsordningene,
og det hadde jeg tenkt å spørre ministeren litt
nærmere om. Er det slik at Helsetilsynet og fylkeslegene
har en systematisk oppfølging på dette området?
Det er veldig lett å fokusere på andre, mer fysisk
betonte former for lidelser. Hva er ministerens inntrykk av oppfølgingen?

