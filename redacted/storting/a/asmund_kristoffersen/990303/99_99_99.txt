 Jeg skal få lov til å stille helseministeren
følgende spørsmål:

«Ifølge NTB 18. februar 1999
har mer enn 1 000 norske bedrifter gjennom helseforsikring
sikret seg garantert behandling for sine ansatte. En av
bedriftene er Norsk Hydro ASA, som har kjøpt privat helseforsikring
for sine 20 000 ansatte i Norge.

Hva mener statsråden om at et offentlig
kontrollert selskap forsikrer sine ansatte i det private marked
i konkurranse med det offentlige helsevesen?»

  Jeg er helt enig med helseministeren
i at svaret på flere private helseforsikringer er et bedre
offentlig tilbud. Jeg skal verken bebreide den enkelte person som
gjennom en privat forsikringsordning ønsker å få et
raskere behandlingstilbud, eller bebreide bedriftene for å gardere
seg mot at arbeidstakere blir lenge borte fra jobben. 

La meg likevel minne om åpenbare uheldige
virkninger ved privat helseforsikring: Det blir et ulikt helsetilbud
til befolkningen avhengig av både personlig økonomi
og arbeidssted, ved at man får flere private helsetilbud i
konkurranse med det offentlige om bl.a. helsepersonell. Man fremmer
et forskjellssamfunn der store grupper blir utelatt, og ved bedriftsbaserte
ordninger vil man se at enkelte grupper faller utenfor. 

Jeg vil derfor stille helseministeren følgende
tilleggsspørsmål: Hvordan kan man ivareta fellesskapets
prioriteringer dersom privat helseforsikring utvikles videre?

