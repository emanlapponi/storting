 Jeg skal få stille følgende spørsmål
til kirke-, utdannings- og forskningsministeren:

«Regional komite for medisinsk forskningsetikk
i helseregion II har avvist et forskningsprosjekt om nakkeslengskader
selv om det ikke bryter med eksisterende etiske regler. De har ikke
begrunnet avslaget overfor søkeren, og nektet søker
kopi av uttalelse innhentet fra ekstern spesialist. De
vil heller ikke gi sin tilslutning til at den gjennomførte
del av prosjektet publiseres.

Bør komiteene for forskningsetikk
kunne fraråde et prosjekt som ikke bryter med reglene og
som har stor allmenn interesse?»

  Nakkeslengskader representerer et stort problem
for det medisinske personalet, knyttet både til årsak
og til behandling. Nakkeslengskader forekommer i mange sammenhenger
hos personer som har vært utsatt for trafikkuhell, og spørsmålet
knytter seg til forsikringsselskapenes holdning og handling overfor
personer med slike skader, som ofte ikke får den rett de
burde ha hatt. 

Ved siden av dette beror vel også problemet
på at det kanskje ikke er tilstrekkelig medisinsk kunnskap
til å avdekke årsaksforholdet. Det skal innrømmes.
Jeg syns derfor det er uheldig at det forsøket som professor
Per Holck ved Anatomisk Institutt ved Universitet i Oslo ønsker å gjennomføre
ved hjelp av avdøde personer, ikke kan gjennomføres. 

Jeg må da spørre statsråden
på grunnlag av hans svar til meg: Mener statsråden
at dette vitenskapelige forsøks verdi kan slås
fast før forsøket er utført?

