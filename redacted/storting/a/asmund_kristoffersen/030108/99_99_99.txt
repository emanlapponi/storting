 Jeg vil stille et spørsmål til
helseministeren:

«Tobakksbruk er et svært
stort helseproblem, og kampen mot tobakksbruk må føres
på mange plan. Det gjelder bl.a. avvenning for dem som
alt er brukere, og forebygging for dem som ennå ikke
er røykere. Det er viktig at unge mennesker ikke
begynner å røyke.

Hva vil statsråden gjøre
for at aldersgrensen for å kjøpe tobakk overholdes?»

 Jeg er enig med helseministeren
i hans offensiv mot bruk av tobakk og gir min fulle støtte
til det.

Av svaret forstår jeg at helseministeren
gjennom forskjellige virkemidler ønsker å opprettholde
trykket mot dette at ikke unge begynner å røyke.
Derfor har jeg reist spørsmålet. I debatten omkring
røykeavvenning kan en fort miste fokuseringen på kanskje
det aller viktigste: å hindre at vi rekrutterer
nye røykere. Dette er et alvorlig helseproblem i Norge
i dag – og kan komme til å bli det i framtiden.

Det er svært beklagelig – når
en hører slike tall som helseministeren
refererer i Stortinget i dag – at så mange får
kjøpt tobakk når de er under den alder der de
har lov til å gjøre det. Og det er vel liten mulighet
for å straffe dem som kjøper. Derfor spør
jeg helseministeren: Er det tenkbart at en kan frata en som forhandler
tobakk, retten til å selge tobakk, når
en ser slike gjentatte brudd – som en faktisk finner bakgrunn
for i undersøkelser?

 Jeg er enig med helseministeren
i det han var inne på i sitt første
svar, at en ikke skal innføre store byråkratiske
ordninger for å drive kontroll. Slik kan vi ikke
ha det.

Men når en ser at en heving av aldersgrensen ikke
har ført til bedring når det gjelder
dette at ungdom kjøper tobakk, tilsier det at tiltakene
må være relativt klare. Jeg mener – og
vil understreke – at ansvaret ligger hos den som selger
tobakken. Da er det riktig å vurdere, slik som helseministeren
nå annonserer, en form for lisens, der muligheten for å trekke
tilbake en salgsbevilling kanskje vil være større
enn i dag. Men jeg ser at dette tar tid. Igjen vil jeg spørre
helseministeren: Når det gjelder tiltak mot dem som selger
tobakk ulovlig, er det også tenkbart at en kan
se for seg bøtelegging?

