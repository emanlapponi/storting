  Jeg tror jeg er berettiget bekymret over tilstanden
i tunnelen, både når det gjelder trafikksikkerheten, og når det
gjelder muligheten for ordinær nyttetrafikk gjennom tunnelen.

Dessuten er det sterke planer om utvikling
av havnen i Kristiansund, og gjennom den trafikkøkningen som ventes
der, bl.a. trolig gjennom en ferge til Skottland, vil godstrafikken
gjennom tunnelen måtte øke betydelig. Derfor er jeg veldig opptatt
av tempoet i gjennomføringen. Hvis det skal gå fra og med 2006 til
og med 2009 før tunnelen kan sies å bli ferdigstilt, bekymrer det
meg sterkt. Så nå spør jeg statsråden veldig konkret på det punktet:
Ser statsråden noen mulighet for at arbeidet kan sluttføres før 2009?

