 Det som statsråden her nevner om feil som har
vært gjort som ikke har kommet opp i dagslyset, er veldig viktig,
og det er en av grunnene til at jeg stilte dette spørsmålet. I så måte
er jeg veldig glad for det som departementet her har gjort for å
få det fram. Men dette er ikke nok. Det er åpenbart at det her faktisk
er feilbehandling. Det betyr at en må ha mer kunnskapsbaserte metoder
i behandlingen, en må ha bedre beskrivelser av behandlingen, og
en må ha sikrere prosedyrer. Men det er slik at ingen metode er så
god at en gjør seg uavhengig av helsepersonellets kunnskaper. Jeg
mener at vi må sette søkelyset på innholdet i spesialistutdanningen
for å sikre spesialistenes kvalifikasjoner.

Da er spørsmålet: Kan statsråden tenke seg
å se på faktorer som går inn på kvaliteten i spesialistutdanningen,
og som dermed gjør at spesialistene blir bedre kvalifisert til å
gjøre den jobben som de møter daglig i sykehusene?

