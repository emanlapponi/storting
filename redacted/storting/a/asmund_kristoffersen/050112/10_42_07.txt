 Jeg takker statsråden for svaret.

Jeg mener at det er svært alvorlige tall departementet har
lagt fram, og jeg synes statsråden var både åpen og ærlig i sitt
svar. Det er alvorlig at søkelyset har vært så lite rettet mot såpass
alvorlige tilstander som de som beskrives her, med kanskje opptil
2 000 feilbehandlede pasienter som har ført til død, og med mange
tusen med varig skade. Det er vel det vi med et annet ord kaller
for sykehustabber.

En skal selvsagt være varsom med å være skråsikker på
årsaken til dette, men det er klart, som også statsråden indikerte
i sitt svar, at dette har med kvaliteten på det arbeidet som utføres,
å gjøre.

Da vil jeg spørre statsråden litt mer konkret:
Hvordan kan en sikre at gode metoder og verdifulle kliniske forskningsresultater
faktisk når ut til det enkelte sykehus?

