 Jeg takker for svaret, som etter
min oppfatning var helt greit.

Generelt er jeg sterkt opptatt av helsemedisinsk
forskning, fordi det, som også helseministeren
var inne på, bare er gjennom forskning
vi kan avdekke årsaksforhold, utvikle
nye medisiner og forbedre behandlingen. Det er dessverre
slik at norsk forskning etter hvert er blitt
dårligere enn andre lands forskning, fordi vi
satser mindre penger. Leger vil ikke forske,
og mange professorater står ubesatt.

Som helseministeren var inne
på, er det mange forskjellige forskningsprosjekter innenfor
astma og allergi som springer ut fra ulike miljøer,
og ikke minst fra ildsjeler innenfor
fagområdet. Men etter ministerens svar registrerer
jeg fortsatt at prosjektene er veldig fragmentert, og jeg lurer
på om helseministeren ser noen
mulighet for å ta initiativ til å koordinere
de pågående prosjektene bedre enn det
som kanskje er tilfellet.

