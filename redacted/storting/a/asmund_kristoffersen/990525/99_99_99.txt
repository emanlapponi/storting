 Arbeiderpartiet mener at vi må utnytte helsepersonellet slik at flest mulig pasienter får behandling innenfor en tidsramme som er medisinsk forsvarlig. Derfor har vi ikke noe imot at privatpraktiserende spesialister med avtale med fylkeskommunene får utføre f.eks. operasjoner innenfor de rammene som avtalen gir. 




Den nye avtalepolitikken som ble satt i verk 1. juli 1998, betød at bl.a. privatpraktiserende legespesialister som skulle arbeide for det offentliges penger, måtte ha avtale med fylkeskommunene. På denne måten ble legen sikret offentlig driftstilskudd og kunne få noe av sin godtgjørelse fra folketrygden, og det offentlige fikk styring med samfunnets helsemidler.




Dette har ført til at det allerede i 1998 ble inngått 270 slike driftsavtaler med legespesialister utenom psykiaterne, noe som bl.a. betyr at langt flere pasienter får behandling med mye lavere egenandel enn tidligere.




En utilsiktet virkning av denne nye avtalepolitikken synes å være at privatpraktiserende ikke kan utføre operasjoner og annen medisinsk behandling til regningssvarende pris innenfor den honorartariffen som gjelder. 




Fastsetting av slike honorartakster skjer i forhandlinger mellom Den norske lægeforening, Kommunenes Sentralforbund og staten, og slik må det være. Jeg er meget overrasket over at ikke honorarene for privatpraktiserende spesialister med fylkeskommunal driftsavtale i forhandlingene våren 1998 ble tilpasset behovene og virkeligheten. Det kan ikke være Stortingets oppgave å gå inn i regulering av enkelttakster for legearbeid. Jeg ser det derfor som en selvfølge at disse takstreguleringene finner sted i en avtale mellom de forannevnte parter. 




Selv om dette forholdet bør ordnes rimelig raskt av hensyn til pasientene, regner jeg med at det er hensiktsmessig å følge de ordinære forhandlingsprosedyrene. 




