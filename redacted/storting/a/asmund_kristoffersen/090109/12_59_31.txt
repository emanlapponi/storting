 Så langt som jeg har hørt spørsmål og svar i denne interpellasjonsdebatten, finner jeg grunn til å understreke at klimakvotesystemet for Norge så vel som for andre land reguleres gjennom konkret lovgiving og ikke gjennom synsing og anslag, slik en kan forstå representanten Ketil Solvik-Olsens gjentatte spørsmål. 




Før en kan utforme en nøyaktig lovtekst som gjelder langt inn i framtiden, må de vesentligste premissene være klare. Hovedpremissen, slik det også framgikk av statsråd Solheims svar, er hva EU måtte bestemme seg for når den tid kommer. Når jeg velger å vektlegge dette så tungt, er det fordi det ikke er klarlagt hvordan grunnleggende deler av EUs opplegg etter 2012 vil komme til å måtte virke for f.eks. Norge. Vi må f.eks. ha klarhet i hvordan EUs beslutning om harmonisering av reglene for tildeling av kvoter skal gjennomføres, slik også statsråden var inne på. Vi kan ikke stikke fingeren opp i lufta og tenke på et tall, en løsning, som basis for lovgiving på et område som er et av vårt lands aller viktigste klimapolitiske virkemidler. 




Grunnleggende er at det viktigste rammeverket for internasjonalt klimasamarbeid er FNs rammekonvensjon om klimaendringer fra 1992 og den etterfølgende Kyoto-protokollen fra 1997. Norge er her forpliktet til å sørge for at de gjennomsnittlige årlige klimagassutslippene i forpliktelsesperioden 2008–2012 ikke er mer enn 1 pst. over utslippene fra 1990. Dette tilsvarer 50,3 mill. tonn CO

2

-ekvivalenter. 




Klimaforliket mellom alle partiene unntatt Fremskrittspartiet i fjor forsterket vår forpliktelse og legger langsiktige føringer på vår klimakvotelovgiving i både denne klimakvoteperioden og den kommende. 




Jeg mener, i likhet med det som statsråden uttrykte, at vi nå verken kan eller bør synse om et kvotesystem etter 2012. Det blir upresist, og det blir verdiløst. Regjeringen vil nødvendigvis i neste periode legge fram et lovforslag for Stortinget når det måtte være aktuelt. Men det er klart at lik og rettferdig konkurranse mellom kvotepliktige virksomheter i Norge og resten av EØS-området tilsier at vårt kvotesystem må ligge tett opp til det EU legger til grunn, også når det gjelder eventuell tildeling av vederlagsfrie kvoter. Det er viktig at konkurransevilkårene er mest mulig like for å unngå miljømessig meningsløs flytting av kvotepliktige virksomheter internt i EØS-området. 




