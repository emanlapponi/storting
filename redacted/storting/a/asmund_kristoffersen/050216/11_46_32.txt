  Det var et litt overraskende svar.

Det er faktisk slik at å gjennomføre
et desentralisert opplegg i dag med den finansieringsordningen som
statsråden selv refererte til, vil en ikke kunne
gjøre uten å ha de særskilte statlige
midlene som har vært bevilget til desentralisert høyskoleutdanning,
fordi det er dyrere å drive et desentralisert tilbud enn å ha
det sentralisert til høyskolene. Det viser de regnskapstallene
som vi har sett for høyskolene i Møre
og Romsdal. Det antar jeg også er et faktum for
de desentraliserte tilbud i landet for øvrig.

Da er det jo merkelig at flertallsinnstillingen
og det vedtaket som Stortinget gjorde i desember, innebærer
at for noen skoler i de tre nordligste fylkene skal en
ha en fortsatt videreføring av øremerkede tilskudd,
mens dette ikke skal være nødvendig
for Kristiansund. Jeg må spørre litt mer presist
da: Hvordan ser statsråden for seg at høyskolene
i Møre og Romsdal skal kunne finansiere
et studietilbud i Kristiansund som det ikke er bevilget
penger til?

