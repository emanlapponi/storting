 De aller fleste land er hele tiden på leting etter et effektivt og godt system for å finansiere sine helsetjenester overfor sin befolkning. Så langt er trolig det perfekte system ikke oppfunnet, mens variasjonen i systemer spenner fra ensidige rammer til entydig stykkpris.




En av de store utfordringene og et dilemma i helsepolitikken er nettopp å legge opp til et finansieringssystem som kombinerer nødvendig budsjettkontroll med god kvalitet på behandlingen, og incentiver til aktivitet. Norske erfaringer, slik de er beskrevet i St.meld. nr. 24 for 1996-97, «Tilgjengelighet og faglighet», lyder slik:







«Rammebevilgninger har ikke gitt tilstrekkelig stimulans til høyere aktivitet innenfor helsesektoren.» 




«… dess færre pasienter, jo bedre sykehusøkonomi.»




Og videre sies det:







«Ressursinnsatsen i norske sykehus har i faste priser økt med 7,9 prosent fra 1992 til 1995». 




«Aldri har så mange stått i kø for å få behandling, og aldri er det registrert så mange brudd på ventetidsgarantien innen somatikken».




Etter at vi i 1997 innførte et system med delvis stykkpris og delvis rammefinansiering, kalt «innsatsstyrt finansiering» – ISF – har vi sett en sammenhengende reduksjon i køene på landsbasis. ISF baserer seg på det såkalte DRG-systemet, der vi klassifiserer sykehusopphold i grupper som er medisinsk og ressursmessig tilnærmet homogene. Alle DRG-ene har en kostnadsvekt som uttrykker det relative ressursforbruket denne pasientgruppen har i forhold til gjennomsnittspasienten. Det betyr at tyngre pasienter med tunge kostnadsvekter gir høyere utbetaling til sykehuset enn pasienter med lettere sykdommer eller diagnoser. Dette betyr at den dekning sykehusene får for sin pasientbehandling, i det vesentligste påvirkes av tre forhold:










antall sykehusopphold







gjennomsnittlig pasienttyngde







den såkalte enhetsprisen




I prinsippet er dette et slags objektivt system som skulle gi sykehusene lik uttelling for like pasienter, men i praksis kan sykehusene påvirke den ene ovennevnte faktoren, nemlig beregning og innrapportering av pasienttyngde. Systemet forutsetter og bygger på at alle sykehusene nøye følger den samme «koding», dvs. at like behandlinger gir lik uttelling.




Når jeg har reist denne interpellasjonen, er det fordi det har forekommet eksempler på at ikke alle følger lojalt dette systemet, som i sitt vesen egentlig bygger på tillit. Fra ISF-systemet ble innført i Norge og fram til utgangen av 2001, ble det praktisert en såkalt krypgrense, som i praksis var et tak for å sikre at det kun ble betalt for faktisk økning i aktiviteten og ikke for bedre eller mer kreativ registrering av pasientbehandling. Uten en slik krypgrense, eller tak, kunne en risikere at et sykehus fikk bedre betalt for behandling enn de var berettiget til. I dette bildet hører også med at slik registrering eller koding ikke nødvendigvis er en nøyaktig vitenskap, noe som betyr at en i en innkjøringsfase måtte påregne ulikheter. I et tidligere budsjettdokument ble det sagt:







«Ny informasjon basert på dybdeanalyser av aktivitetsdata for 2000 gir holdepunkter for å anta at det i økende grad skjer en strategisk tilpasning av pasientbehandlingen til krypreglene med sikte på å øke ISF-refusjonene. Denne strategiske tilpasningen med sikte på å øke inntektene støtter ikke opp om helsepolitiske mål og god ressursbruk.»




Nå var det også slik at disse krypreglene, eller taket, var en svært byråkratisk og ressurskrevende ordning. Ordningen var dessuten for lite forutsigbar og i noen tilfeller ikke tilpasset det faktiske behov for hvilke pasienter som burde få behandling. Hensynet til et enklere, mer forutsigbart og mer pasientrettet system gjorde at dette taket i budsjettforslaget for 2002 ble foreslått fjernet. Det ble også vedtatt av Stortinget.




Det er grunn til å merke seg at det i budsjettforslaget for 2002 også ble sagt:







«Dersom DRG-indeksen utvikler seg vesentlig annerledes enn det som er lagt til grunn i forslaget om å fjerne kryptaket, vil dette bli tatt hensyn til i senere budsjettframlegg.»




Dette betyr at både helseministeren og Stortinget bør følge nøye med i om sykehusene forholder seg noenlunde likt og lojalt til reglene. Det vi har sett av uvanlig registrering og koding av pasienttyngde, er et kraftig varsku, og gir grunn til bekymring. Jeg er derfor spent på å høre helseministerens vurdering av om departementet føler seg noenlunde trygg på at regelverk og spilleregler følges i vårt sykehusvesen. Dersom det skulle vise seg at det jukses, undergraver det et finansieringssystem som er ment å skulle belønne sunn og god aktivitet. Siden vårt helsevesen deler en felles kake, så vil det å sikre seg mer penger enn det en har krav på, til sist gå ut over en riktig fordeling mellom våre helseforetak, og dermed en riktig fordeling mellom pasientene.




Ranveig Frøiland hadde her teke over presidentplassen.




 Jeg takker statsråden for svaret. Det helseministeren her gav uttrykk for, synes jeg var meget tilfredsstillende. Jeg er for så vidt beroliget i så måte. Jeg tror at denne saken som enkeltsak har vært håndtert på en så god måte som mulig.




Når jeg reiste denne interpellasjonen, var det for å få helseministerens syn på og vurdering av dagens praksis. Det gjelder for så vidt også de tankene som vi har delt her når det gjelder håndtering av brudd på regelverket, som selvsagt først og fremst ikke bare må bygge på medisinskfaglig kunnskap, men også på tillit mellom partene, og det som helseministeren understreket i sitt siste avsnitt om grunnleggende verdier og holdninger for alle som håndterer slike spørsmål. Jeg synes derfor at det er riktig at Stortinget på dette tidspunkt er mest mulig à jour med hvordan praksis er ute på sykehusene, og hvordan helseministeren opplever situasjonen fra sin posisjon.




Vi står nå – iallfall gjør helseministeren det, og kanskje Stortinget i neste runde – foran en gjennomgang og revisjon av dagens system og et nytt finansieringssystem. Vi må ha et system som er minst mulig sårbart for tolking og ulik praksis, slik at ikke enkelte brister i systemet eller hos personer kan føre til uheldige tilpasninger – eller – for å si det rett ut – juks.




Bruken av ISF-systemet har, som jeg nevnte i mitt innlegg, og som også helseministeren var inne på, i all hovedsak vært en suksess og har motivert til god ressursbruk. Det ville derfor være synd hvis helseministeren måtte se seg nødt til å legge inn elementer i det nye systemet som vil hemme god ressursbruk. Jeg vet ikke om helseministeren kunne utdype ytterligere det han for så vidt var inne på i sitt svar til meg. Ser helseministeren noe behov for å legge inn sperrer i det systemet vi har i dag, og i det framtidige systemet, som hindrer misbruk? Dette går veldig på tillit. Vi som møter folk ute, får ofte spørsmålet: Har dere kontroll på dette?




 Jeg vil først og fremst takke helseministeren for meget grundig og presis informasjon og vurdering, og dessuten mine medrepresentanter som har deltatt i debatten her. Jeg tror at Stortinget har nytte av en slik gjennomgang som vi nå har hatt, ut fra den politiske situasjonen, der vi alle må være deltakere i forhold til innspill vi får fra omverdenen. For det første har altså Stortinget fått direkte innsikt i helseministerens håndtering av en dagsaktuell sak. Det tror jeg kanskje var viktig. For det andre har Stortinget fått gitt uttrykk for sin bekymring over en uheldig praksis, samtidig som vi også har fått gitt uttrykk for at det ikke er systemets feil at det blir begått feil ute ved sykehusene, men det er i all hovedsak andre årsaker. Det betyr også at Stortinget i utvetydige vendinger har sagt fra om at det system som Stortinget har vedtatt, må forvaltes med stor grad av kunnskap og godt skjønn, med aller mest vektlegging på hva som er til beste for pasienten.




Selv om jeg ikke ville ha ordlagt meg slik som representanten Ballo gjorde om ISF, mener jeg at han likevel pekte på et viktig element i forhold til f.eks. områder som psykiatri og rehabilitering, i et system der vi selvfølgelig premierer aktivitet. Dette blir en utfordring når vi senere skal vedta et revidert system.




