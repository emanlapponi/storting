 Arbeiderpartiet er 

for 

at vi kan behandle norske pasienter i utlandet når vi snakker om pasienter som har ventet for lenge på behandling i Norge, og når det gjelder pasienter der vårt eget pasientgrunnlag er for lite til at det synes mulig å bygge opp et tilbud av god nok kvalitet.




Vi er ikke for å bygge opp et system for utenlandsbehandling i et så stort omfang at det river grunnlaget bort for drift av våre ordinære sykehus. Det vil norske pasienter fort tape på. Derfor må behandling av norske pasienter i andre land planlegges nøye, bl.a. ut fra følgende:










kapasitet og kvalitet i land vi ønsker å sende pasienter til







forpliktende avtaler med aktuelle land







hvilke pasienter det er hensiktsmessig og mulig å behandle ute







en analyse og en vurdering av en bedre utnytting av egne sykehus







helsepersonellsituasjonen







behovet for ledsagere







garantiordninger i tilfeller feilbehandling m.m.




Vi har i dag uakseptable køer innenfor enkelte grupper pasienter. Dette må vi gjøre noe med. Utenlandsbehandling kan være ett grep, utnytting av egne sykehus et annet.




Så utgjør noe av køen pasienter som av rent praktiske eller medisinske grunner, som f.eks. krav om et visst tidsintervall, f.eks. ny kontroll, skal stå på venteliste i et nærmere angitt tidsrom. Denne pasientgruppen skal vi ikke sende til utlandet. Vi bør også huske erfaringene fra tidligere pasientbroprosjekter, der inntil 40 pst. av pasientene som var klarert for utenlandsbehandling, ikke ville bli sendt til utlandet for behandling. Dette betyr at vi må være meget målrettet i utplukking av pasienter som vil ha fordel av å bli behandlet raskt i utlandet.




Vi har dessverre for mange mennesker som står i kø og venter på psykiatrisk behandling. Disse skal vi ikke sende fra oss. Vi må tvert imot gjøre det vi allerede har besluttet i Stortinget, nemlig å bygge opp kapasiteten og kvaliteten både i sykehusene og i kommunene.




Nå viser tall for ventelistesituasjonen at de aller fleste pasientene får behandling innenfor frister som synes å være fullt ut medisinsk forsvarlige. Pasienter med meget alvorlige lidelser blir normalt tatt inn til vurdering og behandling meget raskt. Den gjennomsnittlige ventetid for alle pasienter på venteliste er nå under tre måneder. 




Arbeiderpartiet tar på alvor loven om pasientrettigheter, som trer i kraft fra 1. januar 2001. Arbeiderpartiet fremmet forslag om at bl.a. følgende skulle legges til grunn som premiss for rett til behandling: 







«Pasienten skal få nødvendig helsehjelp innenfor en tidsfrist knyttet til forsvarlig medisinskfaglig skjønn.»




Forslaget fikk også Stortingets tilslutning.




Dette er vi fortsatt for, og derfor åpner vi for en styrking av vårt helsetilbud ved å åpne for utenlandsbehandling. Dette skal foregå parallelt med de grep som arbeiderpartiregjeringen nå tar for å forbedre vårt helsevesen. 




Vi trenger forutsigbarhet i sykehusenes økonomi. Nødvendige sykehusavdelinger kan ikke legges ned eller svinge i takt med svingningene i den fylkeskommunale økonomien.




Vi trenger god kvalitet og tilstrekkelig kapasitet uavhengig av fylkeskommunale grenser. Vi trenger en fornuftig arbeidsdeling. Vi trenger samsvar mellom ansvar for finansiering av pasientbehandling og ansvar for drift. Svarteperspillet mellom nivåene må opphøre.




Alt dette tar helseminister Tore Tønne, Regjeringen og Arbeiderpartiets stortingsgruppe tak i ved å ta initiativ til å gjennomføre tidenes sykehusreform.




Når det så gjelder reglene for utenlandsbehandling, har Stortinget fastsatt dette gjennom en sak i Odelstinget i 1998. Det gjaldt Innst. O. nr. 21 for 1997-98 om endringer i bl.a. folketrygden angående bidrag til behandling i utlandet og fylkeskommunens plikt til dekning av behandlingsutgifter.




