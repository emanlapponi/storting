 Jeg skal få lov til å stille følgende
spørsmål til helseministeren:

«Rehabilitering av kronisk syke
gir gode resultater både for den enkelte
og for samfunnsøkonomien. Mange kommer i arbeid i stedet
for uføretrygding. Det blir færre innleggelser etter
rehabilitering. Dette gjelder ikke minst hjertepasienter.
Undersøkelser om Feiringklinikkens hjerterehabilitering
viser at hele 80 pst. av de i yrkesaktiv alder
kommer tilbake til arbeidslivet. Mangel på offentlig godkjenning
og finansiering av dette tilbudet kan føre
til nedlegging av dette tilbudet.

Vil statsråden godkjenne tilbudet?»

 Jeg takker for svaret. Når jeg reiste
spørsmålet,  var det i grunnen ut fra to forhold.
Det ene er den betydning god rehabilitering har for livskvaliteten
hos pasienter og den samfunnsøkonomiske betydning det har
at folk kommer i arbeid. Det andre forholdet retter seg
konkret til rehabiliteringsopplegget ved Feiringklinikken.
Som helseministeren var inne på,
har Helse Øst sett positivt på dette tilbudet, men en avventer åpenbart
et svar fra departementet når det gjelder godkjenning.

Spørsmålet, i og med at dette
er et tilbud som tydeligvis kommer svært mange pasienter
til gode, blir da: Hvor lang tid vil det ta før en får
svaret, ja eller nei, på en slik søknad?
Det tror jeg er ganske viktig også for
dette tilbudet å få klarhet i.

 Vi er jo nå inne på et ganske
generelt, men veldig viktig, spørsmål, altså hvordan
en kan få fokusert mer på rehabilitering i vårt
helsevesen. Og det blir det spørsmålet jeg nå stiller,
men la meg få begrunne det kort.

Fersk statistikk fra Trygdeetaten
viser at av de personer som har gått sykmeldt i mer enn
seks måneder, kommer i gjennomsnitt bare 20 pst.
tilbake i sin opprinnelige jobb. De tallene som jeg refererte til
fra Feiringklinikken, som selvfølgelig gjelder en spesiell
pasientgruppe, viste at de aller fleste kommer tilbake til sin opprinnelige
jobb. Jeg synes dette understreker viktigheten av at vi greier å få til
et godt rehabiliteringsopplegg i Norge, og spørsmålet
blir, som jeg sa, hvordan en skal greie å få fokusert mer
på rehabilitering i vårt helsevesen.

