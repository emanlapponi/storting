 Hva som er riktig beløp å bevilge til behandling av pasienter ved sykehusene, kan en aldri være sikker på.




Forbruket av midler avhenger både av behov og etterspørsel og ikke minst måten disse bevilgede midler disponeres og utnyttes på. Det blir ofte sannsynliggjort at større bevilgninger alene ikke løser de utfordringer som det norske helsevesenet har.




Ifølge en OECD-rapport er Norge på sjetteplass i verden hva angår bevilgninger til helsevesenet i forhold til brutto nasjonalprodukt, og nr. 3 i verden når helseutgiftene beregnes pr. innbygger. Og vi har kanskje verdens tetteste legedekning etter Cuba. Siste statistikk jeg så, viste at det var 283 innbyggere pr. aktive lege. Likevel har vi ventelister som ikke er akseptable, og store kvalitetsforskjeller.




Dette skulle med all tydelighet tilsi at en ikke ensidig kan bevilge seg til et bedre helsevesen. Jeg viser også til oppslag i media som refererer seg til undersøkelser om nedgang i effektiviteten ved norske sykehus. Regjeringen har tatt andre grep, og jeg viser til forslaget om statlig overtakelse av sykehusene med 100 pst. offentlig eierskap og ny organisering i helseforetak.




Finansiering av pasientbehandling er komplisert, og de vurderinger som må gjøres, hører så absolutt hjemme i de ordinære budsjettprosesser. Jeg er derfor tilfreds med at flertallet i Stortinget viser til dette og avviser forslaget om å bevilge 1 milliard kr nå. 




 Takstsystemet for både røntgen og laboratorietjenester må kontinuerlig oppdateres, bl.a. ut fra endringer i medisinsk teknologi, utstyr og ikke minst basert på meget raske endringer i den datateknologiske delen av utstyret. Dette er endringer som kan slå ut i forhold til at takster bør justeres ned eller justeres opp, alt ut fra kostnadsbildet ved undersøkelser og prøvetaking. Om takstbildet skal være forskjellig fra offentlig til privat røntgenvirksomhet, avhenger nettopp av både kostnadsbilde, driftsform og forpliktelser. Eksempelvis må røntgenavdelingen ved et sykehus opprettholde en annen beredskap enn private røntgeninstitutter.




Utdanningsforpliktelser kompliserer bildet ytterligere. Indirekte kostnadsdekning ved offentlige sykehus i form av f.eks. rammeoverføringstiltak er med når takstbildet skal lages. Dette tilsier at takster ikke bør fastsettes uten en forutgående grundig vurdering av de mange faktorer som må legges til grunn. Jeg synes derfor det er uheldig at stortingsflertallet skal presse fram en fastsetting av ny takst for MR-undersøkelser når en er vel vitende om at det i departementet nå pågår en gjennomgang av dagens regelverk i nært samarbeid med partene, eksempelvis Norsk Radiologisk Forening, sykehus og private institutt. Dette arbeidet burde blitt fullført og blitt lagt fram i budsjettet for 2002, slik det tidligere er varslet at departementet tar sikte på.




