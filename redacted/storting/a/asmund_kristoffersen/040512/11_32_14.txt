 Jeg synes svaret var meget tilfredsstillende,
men jeg benytter min mulighet til å stille i hvert fall
ett tilleggsspørsmål.

Jeg er ingen sterk talsperson
for sentralisering, men jeg støtter fullt ut det helseministeren
har gjort greie for i forhold til arbeidsdeling mellom
sykehusene, spesielt på det området
vi snakker om her i dag, for å sikre kvaliteten på behandlingen.
Jeg har også opplysninger om at pasientvolum
betyr noe for mange former for behandling, enten det er kreftsykdommer eller
andre sykdommer, så det synes jeg er viktig å legge
til grunn. Det var også gledelig å høre
at de regionale helseforetakene og
helseforetakene er i ferd med å gjøre et arbeid
på dette området.

Spørsmålet som jeg ønsker
en kort utdypning på, er: Vil helseministeren
og/eller Stortinget bli orientert om det som nå planlegges eller
gjennomføres av strukturendringer på kreftområdet?

