  Jeg skal få stille følgende
spørsmål til fiskeriministeren:

«Fiskerinæringen står
for meget høy verdiskaping i det norske samfunnet og har
svært stor betydning for bosetting og velferd i Kyst-Norge.
Dersom havforskernes forslag om å redusere torskekvoten
fra 480 000 tonn til 110 000 tonn skal følges, vil dette
få dramatiske følger både for fiskerne
og samfunnet. 

Hvilke tiltak vil statsråden sette
inn for å redusere skadevirkningen av reduserte fangstkvoter
av torsk?»

  Jeg vil ikke kritisere statsråden
og Regjeringen for at fiskeressursene er uberegnelige. Men jeg tror
verken fiskerne, næringen eller Kyst-Norge kan leve med
så stor uforutsigbarhet. Jeg stiller egentlig et spørsmålstegn
ved kvaliteten både på de tilrådinger
og de fastsettelser av kvoter som skjer, da vi i 1997 hadde en tilråding
på 993 000 tonn og vi tre år etter kommer
ned på 110 000 tonn – en reduksjon på nesten
90 pst. 

Jeg har merket meg at Fiskarlaget og fiskeriavtalen krevde
290 000 tonn, men en ramme ble satt til 110 000. Mitt
tilleggsspørsmål er følgende: Ville det
ikke være naturlig for staten å strekke seg litt
lenger nå, når en har foran seg et år
som 2000 ser ut til å bli? 

Et spørsmål i tillegg til
det: Er det ikke på tide å gjøre noe
med den voksende bestanden av sjøpattedyr – sel – spesielt
i Øst- og Vestisen?

