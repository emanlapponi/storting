 Kunnskapen blant helsepersonell generelt om forebygging og behandling av mennesker med spiseforstyrrelser er langt fra god nok med unntak av enkelte avgrensede miljø.




Det viktigste nå er å bygge opp kompetansen både i den forebyggende og den behandlende kjeden i tillegg til ettervernet. Vårt forslag om at det skal opprettes kompetansesentre med fagfolk i alle fem helseregioner er i denne sammenheng viktig. Slike kompetansesentre skal, slik det beskrives i psykiatrimeldingen, dvs. St.meld. nr. 25 for 1996-97, være en tverrfaglig organisasjon som har et særlig ansvar for å drive forskning, fagutvikling, veiledning og undervisning.




Et slikt kompetansesenter bør så følges opp med en avdeling innenfor det psykiske helsevesenet i hver helseregion, slik at en får en særskilt kompetansefunksjon når det gjelder både diagnostikk og behandling av spiseforstyrrelser. En slik avdeling skal også kunne gi nødvendige råd til sykehusavdelinger, poliklinikker og helsepersonell i kommunehelsetjenesten. Jeg understreker hvor viktig det er at 1.-linjetjenesten rustes opp kompetansemessig, spesielt helsesøstre, psykiatriske sykepleiere og leger.




Psykolog Charlotte Buhl sier i boken «Kampen om kroppen» at utviklingen av spiseforstyrrelser starter for de fleste i puberteten og utløses i ca. to tredjedeler av tilfellene av en slankekur. Jeg viser også til det helseministeren her sa om reklame- og motebransjen og slutter meg helt til hans synspunkter.




Jeg tror ikke det er tilstrekkelig bare å heve kompetansen hos helsepersonellet. I grunnskolens læreplaner er forebyggende helsearbeid sterkt vektlagt. Lærerne er i daglig kontakt med elevene og er ofte de voksenpersoner som bruker mest tid sammen med barn og ungdom. Derfor har de også store muligheter til å forebygge og identifisere spiseforstyrrelser. Jeg har svært lang erfaring som rektor i grunnskolen, og jeg har, i likhet med mine kolleger i skolen, helt utilstrekkelige kunnskaper om spiseforstyrrelser. Jeg mener derfor at kompetansen hos lærerne må styrkes. Spiseforstyrrelser er ikke noe synlig tema i lærerutdanningen. Etterutdanning av lærere er i hovedsak et kommunalt ansvar, men i dette spørsmålet må utdanningsdirektørene ta et særlig ansvar for koordinering av slik etterutdanning i nær kontakt med fylkeshelsetjenesten og de kompetansesentra som jeg forventer nå blir opprettet.




I likhet med representanten Nybakk er jeg tilfreds med helseministerens synspunkter, og tror at vi kan nå et stykke på vei.




