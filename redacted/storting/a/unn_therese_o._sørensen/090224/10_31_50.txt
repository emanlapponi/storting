 Vi har et stort behov for fagarbeidere i Norge. Som vi har hørt av innleggene i dag, tilbyr fagskolene en praktisk og yrkesrettet høyere utdanning som er utviklet i nært samarbeid med næringslivet. Fagskolene ivaretar utdanningsbehovet innen et vidt spekter av fagområder og tilfredsstiller arbeidsmarkedets økende behov for kompetanse. 




Fagskolene er en naturlig karrierevei for dem som velger yrkesfag i videregående skole, og benyttes både av ungdom som kommer rett fra videregående, og av godt voksne som ønsker et videreutdannings- og etterutdanningstilbud. Fagskoleutdannede er etterspurt i arbeidsmarkedet. Fagskolene gir også næringslivet tilgang til den kompetansen som kreves for å være konkurransedyktig, møte nye utfordringer og øke verdiskapingen i bedriftene. 




Nå som vi opplever økonomiske nedgangstider, vet vi at flere kommer til å søke høyere utdanning. Da kommer det brede fagutdanningstilbudet som fagskolene har, veldig godt med. I tillegg er fagskolene godt egnet som virkemiddel til å omskolere arbeidsstyrken. Ledigheten vil stige, og flere vil måtte omskolere seg. Vi vet også at Nav har et økende behov for tilgang til etter- og videreutdanningstilbud, både for arbeidssøkere og for folk under yrkesrettet attføring. Også her spiller fagskolene en viktig rolle. 




I Dalane-regionen har vi fått tilgang til flere fagskoleutdanninger gjennom det nyopprettede Dalane Studiesenter. Fagskolene tilbyr ulike utdanninger som skreddersys etter de behovene vi har i området. Vi har bl.a. nettopp etablert et distriktsmedisinsk senter, hvor behovet for kompetanse er økende. I den anledning har fagskolene gjennom Studiesenteret opprettet et nytt utdanningstilbud innen psykisk helsearbeid. Det er en kompetanse som det er stort behov for. Det er bare ett eksempel på hvor fleksible og tilpasningsdyktige fagskolene er. 




I statsbudsjettet for 2009 la vi inn en egen tilskuddsordning for fagskoleutdanning innenfor helse- og sosialfag. Etter at den rød-grønne regjeringen overtok i 2005, har vi fått 11 000 flere hender i arbeid i helse- og omsorgssektoren. Hvis vi skal klare å beholde de dyktige fagarbeiderne vi har, er vi nødt til å ha et godt etter- og videreutdanningstilbud. Her spiller fagskolene innen helse- og omsorgsfag en nøkkelrolle. Dette gjelder f.eks. innen psykiatri, geriatri og rehabilitering. 




Dette er også viktig for å lykkes med den kommende samhandlingsreformen, der det bl.a. skal opprettes flere distriktsmedisinske sentre med behov for økt bemanning og kompetanse. Et godt etter- og videreutdanningstilbud er viktig for å gi de ansatte motivasjon og faglig oppdatering, men vel så viktig er det i forhold til rekruttering til fagarbeideryrkene. Vi trenger stadig flere, samtidig som vi er nødt til å klare å beholde de vi allerede har. 




Som en følge av forvaltningsreformen overføres ansvaret for drift og finansiering av fagskolene til fylkeskommunene. Høyre frykter for framtiden til fagskolene når de overføres til fylkene. Arbeiderpartiet mener at dette er et viktig grep for å styrke fagskolene ytterligere. I tråd med forvaltningsreformen skal fylkeskommunene fra 2010 også ha et koordinerende ansvar for næringsutvikling, og kommer til å bli en viktig regional næringsutviklingsaktør. Nettopp den kombinasjonen av næringsutvikling og det å ha ansvar for fagskolene tror jeg vil være veldig bra, fordi fylkeskommunene da vet veldig godt hva slags kompetanse man har behov for i de ulike fylkene. 




Det er ingen tvil om hvor viktige fagskolene er for å gi samfunnet og næringslivet skreddersydd kompetanse på et bredt faglig nivå. Som statsråd Tora Aasland sa i sitt innlegg, vil departementet snart fastsette et kvalifikasjonsrammeverk med læringsutbyttebeskrivelser for de ulike nivåene i høyere utdanning, også for fagskoleutdanningene. 




Kunnskapssamfunnet krever at det er kompetanse på alle nivå i samfunnet. Vi må derfor ta vare på tertiærutdanningene. Ved overføringen av fagskolene til fylkeskommunen i 2010 og gjennom det kommende kvalifikasjonsrammeverket håper vi at fagskolene vil få de økonomiske rammene de trenger for å bli mer solide og robuste, slik at de er fullt ut i stand til å møte det behovet for fagkompetanse som finnes til enhver tid. 




