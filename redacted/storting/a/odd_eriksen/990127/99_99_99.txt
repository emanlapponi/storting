  Jeg vil stille følgende spørsmål
til samferdselsministeren: 

«NSB har besluttet at godsnattoget
på Nordlandsbanen ikke lenger skal stoppe i Mosjøen.
Mosjøen er det tredje største tettstedet langs
Nordlandsbanen i Nordland og trafikknutepunkt både for
gods og personer som skal til og fra indre og ytre Helgeland. Resultatet
er at godset nå overføres til vogntog på den
meget ulykkesbelastede E6 gjennom Nordland. 

Mener statsråden det er en god miljøpolitikk
og trafikksikkerhetspolitikk å flytte godstransport fra
jernbane til vei?»

  Jeg takker statsråden for svaret, selv
om statsrådens svar i stor utstrekning står i
motstrid til de signalene som kommer fra lokalt hold med hensyn til
forståelsen av de endringene som er gjennomført.
Det er ikke snakk om at godsmengden er et problem som har bidratt
til de justeringene som er foretatt på Nordlandsbanen.
Derimot har problemet vært ventetid ved stasjonen i Mosjøen – man
har måttet vente på motgående persontog. 

Det som imidlertid kan bekymre statsråden,
som på mange måter er øverstkommanderende
for samferdselspolitiske spørsmål, er det arbeid
som nå foretas i Vegdirektoratet. Man jobber
der med en forskrift som skal åpne for bruk av 25 ¼ meters
vogntog med totalvekt på 60 tonn, samtidig som NSB Gods
jobber med å få mest mulig gods over fra vei til
jernbane som en del av Nasjonal transportplan. Ser statsråden
problemstillingen som er knyttet til de spørsmålene?

