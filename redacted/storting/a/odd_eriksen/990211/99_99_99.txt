 

(ordfører for saken): 

Den innstillingen som er til behandling i dag, som har utgangspunkt i et forslag fra stortingsrepresentantene Erna Solberg og Sverre J. Hoddevik, er i merknadsform i stor grad en enstemmig innstilling. Likevel er konklusjonen delt. Et mindretall, bestående av Høyre og Fremskrittspartiet, fremmer forslaget til behandling. Jeg antar at representanter for disse partiene selv vil argumentere for hvorfor de gjør det. Flertallet, som består av de øvrige partiene, foreslår at forslaget vedlegges protokollen.




Når jeg sier at komiteen står samlet om merknadene, betyr det at komiteen står samlet om at intensjonene med forslaget er gode, og at det er viktig å følge opp det som ligger til grunn for forslaget. Vi mener likevel, slik departementet påpeker i det brevet som er vedlagt innstillingen, at vurderingen «av hvilke regler som anses unødige, er først og fremst et politisk spørsmål.» Det er viktig å ha det med seg, for uavhengig av hvor mange utvalg man oppnevner for å se på disse problemstillingene, løser ikke det de politiske problemstillingene. Man må gjennom politisk behandling komme fram til forenklinger som ivaretar disse interessene.




La meg også si at når det gjennom forslaget og i innstillingen fokuseres på kommunesektoren, er det vel begrenset i hvor stor grad man kan redusere kostnadene og effektivisere offentlig sektor ved å se på kommunesektoren isolert. Det er helt opplagt at Stortinget gjennom ulike vedtak detaljstyrer kommunesektoren unødvendig. Men til sjuende og sist ender vi opp med at det er ressursene og begrensninger i ressursene som avgjør i hvor stor grad kommunesektoren er i stand til å produsere de tjenestene som befolkningen etterspør. Hvis vårt utgangspunkt som øverste politiske myndighet er å ivareta befolkningens behov for offentlige tjenester på en god måte, tror jeg vi må organisere offentlig sektor slik at vi frigjør disse ressursene. 




Stortinget har tidligere vedtatt et forslag fra Høyre om å gå grundig gjennom sektorregelverket. Den jobben må gjøres, og det vil løse en del problemer knyttet til de problemstillingene som nå drøftes. Regjeringen har oppnevnt Oppgavefordelingsutvalget og fått det i arbeid. Det løser også en del av de problemstillingene som reises ikke bare her, men som har vært reist gjentatte ganger i debatter her i Stortinget.




Så har Stortinget gjennom behandlingen av finansinnstillingen i fjor høst vedtatt opprettelsen av en moderniseringskomite for offentlig sektor. Da vil man også løse en del problemer, hvis man er villig til å gå grundig inn i og gjøre jobben skikkelig. Men da er det ikke nok bare å se på regelverket og forskriftene som regulerer kommunesektoren, vi må se på offentlig sektor som en helhet. Ved enhver organisasjonsgjennomgang, enten det er en organisasjon eller en bedrift som produserer kniver og gafler, pølser eller tjenester, er det riktig og logisk å starte på toppen for å se hvor effektiv man kan være. Det nytter ikke å starte lengst ute eller nederst i organisasjonen. 




Min oppfordring til statsråden er å kommentere i hvor stor grad man har tatt fatt i det forslaget fra Høyre om å gjennomgå sektorregelverket som ble vedtatt av Stortinget tidligere. Hvor langt har man kommet med den jobben? Og er man villig til å ta utgangspunkt i statsforvaltningen og se på mulighetene for kostnadsreduksjoner og besparelser som frigjør ressurser for tjenesteproduksjon for å ivareta befolkningens behov? Jeg sier ikke at vi nødvendigvis skal ta en debatt om fylkeskommunen. Vi har imidlertid mange direktorater som gjør en fornuftig og helt sikkert viktig jobb, men en tilsvarende jobb gjøres i departementet. I statsforvaltningen som sådan må man være villig til å gå inn og se på i hvor stor grad man kan effektivisere offentlig sektor. Det er den jobben som må gjøres, og den må ikke nødvendigvis gjøres av et eget utvalg, som forslagsstillerne foreslår. Men flertallet som står bak innstillingen, sier heller ikke at Regjeringen ikke får gjøre det. Det er derfor på mange måter opp til Regjeringen hvilke grep man vil foreta for å løse de problemstillingene som komiteen er enig med forslagsstillerne i er viktige å løse.




Dermed anbefaler jeg innstillingen.




