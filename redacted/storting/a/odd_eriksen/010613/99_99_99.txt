 Arbeidet med å fornye, omstrukturere og effektivisere Forsvaret har vært en kontinuerlig prosess gjennom hele 1990-tallet og fortsetter inn i dette tiåret. Mange lokalsamfunn hvor Forsvaret har en betydelig rolle, har levd i stor usikkerhet om hva fremtiden vil bringe. Derfor vil dagens behandling og vedtak skape nødvendige avklaringer, til glede for noen og tristhet for andre. Men jeg vil samtidig understreke at omstillinger og fornying må være en kontinuerlig prosess, slik at landet til enhver tid har et tidsriktig, moderne og effektivt forsvar. Og vi må ha et forsvar som kan operere innenfor de økonomiske rammene Stortinget setter. Det må være samsvar mellom de oppgavene vi pålegger Forsvaret, og de økonomiske rammene vi er villige til å gi dem. 




Mange av oss har de seneste dagene opplevd betydelig pågang fra våre respektive landsdeler. I Nord-Norge har Forsvarets tilstedeværelse vært helt avgjørende for enkelte lokalsamfunns eksistensgrunnlag. Forsvarets omfattende tilstedeværelse i nord har vært direkte knyttet til den sikkerhetspolitiske situasjonen og trusselbildet etter andre verdenskrig. I dag er denne situasjonen endret, trusselbildet er ikke lenger en russisk invasjon gjennom Finnmark. Likevel har vi som nasjon betydelige interesser å ivareta i våre nordlige områder. Dette er nasjonale interesser. Det dreier seg om den nordlige landsdelen, det dreier seg om havområder seks–sju ganger større enn Fastlands-Norge, og det handler om ressursforvaltning i nord med fiskeri, olje og gass. Det handler om uavklarte grensejusteringer, og det handler om vernesonen rundt Svalbard, som i dag kun er godkjent av Canada og Finland. Det er også en kjensgjerning at vi som nasjon bruker betydelige ressurser på å overbevise våre alliansepartnere om viktigheten av NATOs tilstedeværelse i Norge og i nordområdene.




Det er med det som bakgrunn at Nordland Arbeiderparti vedtok og har arbeidet aktivt for at det fellesoperative hovedkvarteret skulle lokaliseres til Reitan ved Bodø. Det er derfor et paradoks at samtidig med at vi forteller våre allierte viktigheten av våre nordområder, så lokaliserer vi den nasjonale kommandoen sørover til Jåttå ved Stavanger. Det er imidlertid min oppriktige mening at til tross for at Arbeiderpartiet samlet går inn for å legge det fellesoperative hovedkvarteret til Jåttå og Stavanger, viser utformingen av den nye Landsdelskommando Nord som nasjonal krisestyringskommando at våre argumenter og innspill er godt ivaretatt. Landsdelskommandoen vil bli den nasjonale krisestyringskommandoen for nordområdene. Dette betyr at landsdelskommandoen skal ha kapasitet til kontinuerlig å holde oversikt over situasjonen – også, og særlig, i de nordlige havområdene og i det tilhørende luftrom. Landsdelskommandoen skal også i et begrenset tidsrom ha kapasitet til å lede operasjoner med tildelte styrker. Selv om landsdelskommandoen i utgangspunktet er en landkommando, skal den likevel bemannes med kompetanse fra de øvrige forsvarsgrenene. 




Ser vi landsdelskommandoen som krisestyringskommando i sammenheng med oppfølgingen av Sårbarhetsutvalget, vil Reitan ved Bodø bli et senter for beredskap, redning og overvåking. Som det også framgår av innstillingen, vil NATOs luftoperasjonssenter videreføres på Reitan.




Totalt sett kommer den nordlige landsdelen godt ut av de helt nødvendige omlegginger som vedtas i dag. Forsvarets aktivitet i Andøy kommune videreføres med flystasjon for 333-skvadronen og Orionflyene. At Forsvarets lønnsadministrasjon legges til Harstad, og at Luftforsvarets flygeskole flyttes til Bardufoss, er veldig bra. Jeg vil også vise til at både kystvaktbasen på Sortland og Ramsund orlogsstasjon videreføres. Når i tillegg Heimevernet forblir som i dag, betyr det at Forsvarets tilstedeværelse i store deler av Nordland også ivaretas. 




Jeg sier dette fordi at når skuffelsen over at det fellesoperative hovedkvarteret ikke kom til Reitan, har lagt seg, skal vi glede oss over at de helt nødvendige omlegginger i Forsvaret har mange positive sider også for den nordlige landsdelen.




