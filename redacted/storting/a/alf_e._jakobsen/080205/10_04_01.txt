 (ordfører for saken): EØS-komiteen har vedtatt å endre et vedlegg til EØS-avtalen til å omfatte europaparlaments- og rådsforordning av 15. november 2006. Forordningen krever at opplysninger om betaleren skal følge pengeoverføringer som blir formidlet.




Gjennomføringen av en slik forordning i norsk rett krever som kjent lovendring. I tråd med dette er det i EØS-komiteen tatt forbehold om etterfølgende godkjenning fra Stortinget i samsvar med Grunnlovens bestemmelser i § 26 annet ledd. Formålet med denne forordningen er å gjøre det vanskeligere å hvitvaske penger og finansiere terrorvirksomhet, dvs. gjøre det enklere å spore betalingstransaksjoner ved å stille krav om at opplysninger om betaleren skal følge pengeoverføringer gjennom hele betalingskjeden, og ikke minst at formidleren til betaleren har opplysningsplikt. 




Forordningen er slik at dersom bare en av betalingsformidlerne er etablert i EØS-området, skal pengeoverføringen være vedlagt fullstendig informasjon om betaleren. Dette betyr i utgangspunktet opplysninger om navn, adresse og kontonummeret til betaleren. Alternativt kan adressen byttes ut med annen kundeinformasjon som fødselsdag og -sted, personnummer eller kundeidentifikasjonsnummer. Dersom begge betalingsformidlerne holder til i EØS-området, er det en lempeligere forordning, der det er tilstrekkelig med kontonummer eller annen unik identifikasjon. Likevel kan betalingsformidleren til mottakeren også i disse tilfellene kreve fullstendig informasjon innenfor en gitt tidsfrist. 




Forslaget er etter min mening en positiv forordning på bakgrunn av at det er et konkret tiltak for å spore betalingstransaksjoner ved mistanke om hvitvasking av penger eller finansiering av terrorvirksomhet. 




Det er en enstemmig komite som slutter seg til Regjeringens forslag. Komiteen har også forelagt innstillingsutkastet for utenrikskomiteen, som ikke har merknader til dette. 




Med dette vil jeg anbefale komiteens enstemmige tilråding. 




