 Innledningsvis har jeg lyst til å si at det er positivt at finanspolitisk talsmann i Høyre så sterkt fokuserer på om det er ressurser nok og gode rutiner i Kredittilsynet og andre kontrollorganer til å håndheve regelverket, slik at finansmarkedet kan fungere på en sunn og god måte. Det er ikke alltid det har vært like stort fokus på dette i alle leirer. Enkelte partier her på Stortinget har hatt sterke oppfatninger av at ulike markeder skal styre seg mest mulig selv, og at offentlige myndigheter skal holde fingrene fra fatet. 




Så over til hovedsaken, og det er utviklingen på finansmarkedet. Det er ingen tvil om at det har skjedd en utvikling der markedene har hatt en sterk økning i størrelse og ikke minst i kompleksitet, både nasjonalt og internasjonalt. Samtidig har finansmarkedets betydning for den realøkonomiske utviklingen økt betydelig. 




I november 2007 skjedde det en gledelig sak, etter min mening, ved at en ny verdipapirhandellov trådte i kraft. Den nye loven innebærer en tydeliggjøring av investeringsrådgiverens forpliktelser overfor investor. Heretter vil rådgiverne og deres virksomhet være underlagt tilsyn av Kredittilsynet. Et viktig element i den nye lovgivningen er strengere krav til rådgivers uavhengighet. 




Etter min mening er det helt sentralt at skillet mellom rådgivning og salg kommer klart fram. Det har ikke vært godt nok hittil. Slik jeg ser det, må bankene påta seg en stor del av ansvaret for at så mange vanlige mennesker uten spesialkompetanse i finans har tapt penger. En bieffekt av det som har skjedd, er at folk mister tilliten til bankene generelt. 




I tillegg til at lovverket må være på plass og finansinstitusjonene opptrer på en etisk ansvarlig måte, er det selvfølgelig viktig at Kredittilsynet evner å utføre sine oppgaver som regulator og tilsynsmyndighet på en god måte. 




Så vidt jeg kan bedømme, er det ingenting å utsette på måten Kredittilsynet har ivaretatt sine oppgaver på. Etter min mening løser Kredittilsynet komplekse oppgaver på en god måte. Da Terra-saken ble kjent 31. oktober 2007, startet Kredittilsynet samme dag undersøkelser og bad om redegjørelser. Etter min mening var de da kjapp på labben da uhellet først var ute. Vi kjenner alle fortsettelsen med varsel om tilbakekall av tillatelse og selskapets egen begjæring om oppbud. 




Videre synes jeg det er grunn til å berømme Kreditttilsynet for at de i kjølvannet av Terra-saken har undersøkt tilbudet av såkalte sammensatte produkter i 15 banker. Tilsynet er ikke nådig i sin konklusjon. Produktene er markedsført som «garanterte spareprodukter» der kundene ikke kunne tape pengene de satte inn. Det viser seg at en svært høy andel av dem som har kjøpt strukturerte produkter, i hovedsak småsparere, har lånefinansiert kjøpene etter anbefaling fra bankenes selgere. Mange mennesker er i dag i en fortvilet situasjon. Det viser det eksemplet som statsråden viste til, om bussjåføren og familiefaren som etter anbefaling fra banken hadde lånt 700 000 kr, og som nå sitter i det til oppover ørene. Slikt er uetisk, etter min mening.




Da Kredittilsynet varslet tilbakekall av Terra Securities’ konsesjon, var begrunnelsen alvorlige brudd på reglene om god forretningsskikk. Slike overtredelser er det vanskelig å gardere seg 100 pst. imot. Det myndighetene imidlertid kan gjøre, er å sørge for at det nødvendige lovverket og reguleringer er på plass, og at det er systemer for oppfølging og kontroll. 




I Dagens Næringsliv 21. januar, som flere har referert til, kan vi lese at antallet innsidesaker ble fordoblet i 2007, og at Kredittilsynet og f.eks. Økokrim må droppe slike saker på grunn av begrensede ressurser. Noe av denne utfordringen er at Kredittilsynet konkurrerer med verdipapirforetak om fagfolk. Med andre ord: Selv om det er stillingshjemler tilgjengelig, er det ikke bestandig like enkelt å få stillingene besatt. Det er grunn til å følge utviklingen på dette området. 




Så vil jeg understreke det statsråden sa: Det har vært en betydelig økning i antall stillinger fra 2001 til utgangen av 2007, og budsjettet er økt med over 100 mill. kr i den samme perioden.




