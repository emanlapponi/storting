 

[17:41:23]

: Jeg vil også takke interpellanten for å sette et viktig spørsmål på dagsordenen.


Så har jeg lyst til å si at jeg synes innlegget til representanten Toskedal var bra, spesielt siste del, der han korrekt peker på at det finnes muligheter i Norge i dag ifølge helselovgivningen for at man faktisk kan både innhente og oppbevare dette på en relativt god måte. Det gjelder oss alle, så det vil være fullt mulig.


Det er et todelt spørsmål som stilles av interpellanten. Om statsråden velger å være en smule byråkratisk når det gjelder første del av spørsmålsstillingen, burde det være mulig å være noe mer politisk i det jeg ser på som andre del av spørsmålet i interpellasjonen. Det handler om hvordan statsråden ser at Norge kan ta sin del av ansvaret for flyktninger med funksjonsnedsettelser når vi tar imot kvoteflyktninger for bosetting hos oss. Det synes jeg statsråden kunne svare på. Det er mer en politisk sak.


Så vil jeg bare nevne at statsråden var inne på – i hvert fall i det første innlegget sitt – at det var en del kommuner som vegret seg for å bosette flyktninger med funksjonsnedsettelser. De fryktet for kommuneøkonomien. Det er også en politisk sak. Det kan statsråden være med og avhjelpe. Spørsmålet er om statsråden er villig til også å se på det, enten disse kommunene måtte være store eller små.


