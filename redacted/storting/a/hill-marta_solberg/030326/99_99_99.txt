 Jeg tillater meg å stille følgende
spørsmål til nærings- og handelsministeren:

«Staten er norsk næringslivs
største eier og kan bruke sin
posisjon til å begrense lederlønnsutviklingen.
Nå har det vist seg at ledere i selskap der staten har
store eierandeler, har mottatt høye lønnstillegg
og høye bonuser. I januar i år uttalte
statsråden at han ville styre slikt med hard hånd.

Hva konkret vil statsråden
nå gjøre med de høye tilleggene
for å forhindre ytterligere lønnshopp til ledere
i de selskapene hvor staten er en stor eier?»

 Jeg takker for svaret. Det er helt klart at
med den økende arbeidsledigheten vi nå ser, og
de store problemene som ikke minst norsk industri har,
vil det å lykkes med et moderat lønnsoppgjør
framover være viktig for å trygge norske
arbeidsplasser. For å klare dette må lederne i
næringslivet skjønne sitt ansvar og gå foran.

Næringsministeren har vært
prisverdig klar i dette spørsmålet, og jeg er også fornøyd
med det svaret han gir her i dag. Men det er også slik
at andre departementer er eiere i statlige selskaper.
Så mitt spørsmål er om statsråden
nå kan forsikre at det som fremstår som hans klare linje
i dag, også følges opp fra alle
statsråders og departementers side.

 Jeg takker igjen for svaret.

For kort tid siden ble det også kjent
at nok en leder, administrerende direktør i Norsk Tipping – et
selskap som er heleid av staten, der Kulturdepartementet
er eier – hadde fått sin årslønn økt
med 64,6 pst. Begrunnelsen fra styret var positive regnskapsresultater.
Siden næringsministeren representerer den klart største
eieren i Regjeringen når det gjelder statlige virksomheter,
vil jeg stille følgende spørsmål: Mener
statsråden at godt regnskapsresultat i seg selv, i virksomheter
der staten er betydelig eier, er en god nok begrunnelse for slike
lønnshopp?

