  Jeg skal få lov til å stille
følgende spørsmål til arbeids- og administrasjonsministeren:

«Stoltenberg-regjeringen arbeidet
aktivt med desentralisering og utflytting av statlige arbeidsoppgaver
fra hovedstadsområdet. Som et ledd i dette arbeidet ble
det nedsatt en arbeidsgruppe for å vurdere Statskjøps
framtidige rolle, organisering og lokalisering. Arbeidsgruppen skulle
ta utgangspunkt i at Statskjøps virksomhet skal flyttes
til Narvik.

Vil statsråden videreføre
prosessen med utflytting av Statskjøps virksomhet?»

  Jeg takker for svaret.

Jeg registrerer med bekymring det som er konklusjonen
i statsrådens svar. Hvis ikke de politiske myndigheter
har en aktiv holdning til spørsmålet om utflytting
og lokalisering utenfor hovedstadsområdet, tror jeg svært
få virksomheter vil komme til statsråden og si:
Hør her, vi vil svært gjerne bli flyttet på,
vi vil være lykkelige for det. Jeg håper
statsråden ikke sitter og venter på slike henvendelser.
De vil han få svært få av. Her må det
en aktiv holdning til fra Regjeringens side.

Det fins en rekke positive eksempler
på utflyttingsbeslutninger som er tatt politisk. Jeg nevner
f.eks. Brønnøysundregistrene, jeg nevner utflytting
av avdelingen til Nasjonalbiblioteket til Mo i Rana, som er meget
vellykket. Og jeg synes det er viktig å få høre
statsrådens presisering, at ikke dette bare
skal skje når det er bekvemt å flytte ut. Har
Regjeringen en aktiv holdning til disse spørsmålene?

  Jeg er selvfølgelig enig i at man
skal ha de ansatte med på laget, ellers blir ikke
en slik prosess vellykket overhodet. Men mitt anliggende er også:
Hvor skal dette initiativet komme fra? Det initiativet må,
slik jeg ser det, også være
et politisk initiativ.

Regjeringen Stoltenberg tok mange slike politiske
initiativ og var bl.a. i gang med en vurdering
av utflytting av deler av statens lønns- og personalforvaltning.
En rekke private virksomheter har lagt sine lønns-
og personalforvaltningsavdelinger ut fra de sentrale deler av landet og
har lyktes meget godt med det. Er dette et eksempel som også vil
bli fulgt opp av den nye regjeringen?

