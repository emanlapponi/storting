 

(ordfører for saken):

 Det har lenge vært et siktemål å komme fram til avklarte avgrensinger av kontinentalsokkelen og fiskerisonene i området mellom Grønland og Svalbard. 20. februar 2006 ble en overenskomst som regulerer dette området, undertegnet av Norge på den ene siden og Danmark sammen med Grønland på den andre siden.




For Norge er dette en overenskomst av særlig viktighet, derfor skal også Stortinget i henhold til Grunnloven § 26 annet ledd gi sitt samtykke til overenskomsten.




Det er en samlet komite som er tilfreds med at det nå foreligger en overenskomst, og at henholdsvis norsk og dansk/grønlandsk jurisdiksjon i dette angjeldende havområdet dermed er avklart.




Komiteen har merket seg at grenselinjen i overenskomsten bygger på midtlinjeprinsippet – det har vært viktig for Norge – og at slik sokkelavklaring videre bygger på havrettens regler.




Det er både Regjeringens og en samlet komites oppfatning at overenskomsten stadfester det gode naboforholdet mellom Danmark/Grønland på den ene siden og Norge på den andre siden.




Da vil jeg vise til innstillingen, som er enstemmig – og den tilrås.




