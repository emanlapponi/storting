 (ordfører for saken): Målene for norsk Svalbard-politikk ligger fast. Dette
                  innebærer bl.a. en konsekvent og fast håndheving av suvereniteten, basert på
                  Svalbardtraktaten, det innebærer ro og stabilitet i området samt bevaring av den
                  særegne villmarksnaturen på Svalbard. Det er også et mål å opprettholde norsk
                  bosetting, norske samfunn og norsk tilstedeværelse på øygruppen. 

Målene for Svalbard-politikken inngår i den helhet som Regjeringens samlede
                  nordområdepolitikk utgjør. En vedvarende satsing på Svalbard er i tråd med denne
                  politikken. 

Som det framgår av budsjettinnstillingen, er det bred enighet i utenrikskomiteen
                  om det foreslåtte Svalbardbudsjettet for 2009. Det er positivt. Rammene for
                  Svalbardbudsjettet for neste år er på om lag 230 mill. kr, en økning på 4,7 pst.
                  fra i år. I tillegg kommer bevilgninger på om lag 307 mill. kr på andre
                  departementers budsjetter. Av de viktigste satsingene for neste år vil jeg
                  framheve nytt kraftverk i Ny-Ålesund, styrket miljøovervåking på Svalbard, økt
                  bevilgning til Norsk Polarinstitutt, flere rekrutteringsstillinger, styrket
                  koordinering av forskningen på Svalbard og økt bevilgning til Universitetssenteret
                  på Svalbard, UNIS, neste år. 

Så noen kommentarer om viktige sider ved Svalbard-samfunnet. Utdannings- og
                  forskningssektoren er en av pilarene som bærer den norske tilstedeværelsen på
                  Svalbard. Svalbard er en unik arena for internasjonalt forskningssamarbeid i
                  nordområdene. Sammen med forskningsmiljøet i Ny-Ålesund vil UNIS være kjernen i et
                  sterkt kunnskaps- og forskningsmiljø innen polare spørsmål. 

Det internasjonale polaråret 2007–2008 har gitt et stort løft for
                  polarforskningen. Mange av prosjektene foregår på eller ved Svalbard. I alt deltar
                  ca. 50 000 forskere fra 63 land i ulike forskningsprogrammer. Det internasjonale
                  polaråret har mobilisert svært stor interesse i de norske fagmiljøene.
                  Bevilgningene til Polaråret på til sammen 320 mill. kr over fire år har gjort
                  Norge til en sentral aktør i det internasjonale forskningsprogrammet. 

Selv om utdanning og forskning er i vekst på Svalbard, er det fortsatt slik at
                  andre næringer er avgjørende for den norske tilstedeværelsen. Reiseliv er blitt
                  viktig på Svalbard, og reiselivsnæringen bidrar til viktig verdiskaping der oppe.
                  Men det er utfordrende å drive reiselivsvirksomhet på Svalbard. Det sårbare
                  miljøet må sikres, og reiselivsvirksomhet på øygruppen må derfor være
                  miljøtilpasset. 

Sammen med kunnskap og reiseliv er fortsatt virksomheten til Store Norske
                  Spitsbergen Kulkompani AS avgjørende for å opprettholde det norske samfunnet på
                  Svalbard. Ved utgangen av 2007 hadde Store Norske-konsernet 396 ansatte, og disse
                  utgjør en betydelig andel av de fastboende på Svalbard. Spørsmålet om videre
                  utvikling av kullvirksomhet på Svalbard vil måtte bli ett av flere sentrale
                  spørsmål når en ny stortingsmelding om Svalbard skal legges fram for Stortinget
                  våren 2009. 

Klimaendringene med nedsmelting av isen i Arktis vil også komme til å få betydning
                  for Svalbard. Mer åpent farvann gjør områder som før var utilgjengelige, mer
                  attraktive, både for transport og for mulig uttak av ressurser. Denne utviklingen
                  vil for framtiden stille enda større krav til en tydelig norsk tilstedeværelse på
                  og rundt Svalbard. 

Med dette anbefaler jeg innstillingen fra en samlet komité. 

Sigvald Oppebøen Hansen hadde her teke over
                  presidentplassen. 

