  Jeg vil gjerne stille følgende spørsmål
til fiskeriministeren:

«Ifølge oppslag i Nordlys
9. februar 2000 planlegger fiskeriministeren å lokalisere
det nye sekretariatet for verdiskaping innenfor fiskeriene til Oslo.

Mener statsråden at dette er i tråd
med Regjeringens målsetting om utflytting av statlige funksjoner?»

  Jeg vil takke statsråden for et svar
som jeg tolker veldig positivt. Jeg er enig i at det er behov for
en helhetlig politikk for å kunne utløse det store
potensialet som ligger i ressursene i havet. Og vi har jo nettopp
behandlet en forskningsmelding som bl.a. varsler en sterk økning
i marin forskning. Jeg er også enig med statsråden
når han sier at det f.eks. er behov for å vurdere
virkemiddelapparatet.

Når jeg tok opp spørsmålet
i spørretimen, var det med bakgrunn i en pressemelding
som med brask og bram lanserte et helt nytt og eget sekretariat,
som bl.a. skulle drive utredningsarbeid. Dersom det her bare er
snakk om å foreta en omorganisering av arbeidet i departementet, ja,
om han har valgt å ansette en to-tre mennesker, så må stasråden
gjerne gjøre det, men dersom det hadde vært snakk
om å bygge opp nye kompetansemiljøer og forvaltningsorganer,
ville jeg forventet at statsråden også var enig
i at de både kan og bør lokaliseres utenfor Oslo.

