 Jeg vil gjerne stille følgende spørsmål
til miljøvernministeren:

«Statens kartverk ivaretar viktige
samfunnsoppgaver, blant annet oppgaver relatert til sikkerheten
innenfor flere områder. Ulykker med
helikopter som har styrtet på grunn av kollisjon med kraftlinjer
som ikke har vært merket av på kart,
er eksempler som viser konsekvensene av et uoppdatert
kartmateriale.

Kan statsråden garantere at omorganiseringen
av Statens kartverk og budsjettreduksjonene som stortingsflertallet
har vedtatt, ikke vil gå ut over de sikkerhetsrelaterte oppgavene
til Statens kartverk?»

 Jeg takker statsråden for svaret.

Det er også eksempler
på at det har skjedd ulykker selv om kraftlinjene ikke
er på over 15 meters høyde, det vil si det kravet
som er for å være med i registeret til
luftfarten. Det viser jo at det å ha oppdaterte kart er
viktig for sikkerheten. Dette er bare ett eksempel
på viktigheten av det arbeidet som Kartverket gjør.
Skal det være et oppdatert redskap, krever det også ressurser.
Som statsråden sa, er gode kart viktige for at
samfunnet skal fungere på mange områder.

Problemet for Kartverket
og for sikkerheten i Norge er at det har vært
gjennomført store kutt de siste årene. I og med
at Regjeringen allerede i 2003 må antas å hente inn
det man kunne spare ved å legge ned fylkeskartkontor, må vi
altså regne med at de kuttene som er foreslått
i år, må spares gjennom å kutte i oppgaver
andre steder. Mitt spørsmål til miljøvernministeren
er da: Hva slags oppgaver er det man har tenkt å kutte
ytterligere i?

 Vi er tydeligvis enige om betydningen av kart,
men ikke enige om hva dette krever av politisk innsats.
Statsråden sier at man skal spisse oppgavene,
og viser til at man har kuttet ned på antall fylkeskartkontor.
De klare tilbakemeldingene vi har fått fra veldig mange
kommuner, er at det å ha et fylkeskartkontor i sitt fylke
er veldig viktig for at kommuner skal kunne gjøre en god
jobb. Derfor vil nedlegging av fylkeskartkontor ramme kommunenes
arbeid.

Det som statsråden likevel ikke
svarer på, er hva man skal kutte i når man har
tjent inn det man kan tjene inn på å legge ned
fylkeskartkontor, spesielt med tanke på at mange
av de ansatte vil måtte ha ventelønn. Hva er det
da man skal spare penger på, og hvor store oppsigelser
ser man for seg at det kan bli i Kartverket?

