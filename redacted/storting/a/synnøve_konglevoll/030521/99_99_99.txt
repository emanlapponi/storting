 Mitt spørsmål gjelder noe av
det samme som den forrige representanten tok opp knyttet
til sikkerhet langs kysten. Jeg vil stille følgende spørsmål:

«Skipstrafikken til og fra Nordvest-Russland
langs norskekysten er sterkt økende, særlig knyttet
til frakt av olje fra Russland. Det er usikkerhet knyttet
til kvaliteten på båtene, og det framgikk av NRK
Brennpunkt 13. mai d.å., at det har vært registrert
flere potensielt farlige situasjoner. Det er nå viktig å få på plass
slepebåtkapasitet i nordområdene så raskt
som mulig.

Hva vil Regjeringen gjøre med dette?»

 Jeg vil takke for svaret. Når det
gjelder det siste, har Stortinget, så vidt jeg kjenner
til, vedtatt å utvide territorialsona, så det
er vel i orden.

Dette spørsmålet tok jeg
opp i spontanspørretimen forrige uke – da
til miljøvernministeren. Han viste til at fiskeriministeren,
som står her i dag, var den ansvarlige statsråden,
og derfor tar jeg dette opp igjen i dag.

Risikoen for ulykker knyttet til en oljetanker, eller
i framtida en atomdrevet båt, er en av de største
miljøtruslene folk langs kysten står overfor.
Det har de siste åra vært en eksplosiv økning
i denne skipstrafikken, så dette er en sak det haster å få gjort
noe med.

Da Stortinget i mars i år behandlet
havmiljømeldinga som statsråden refererte til,
var det et enstemmig storting, inkludert regjeringspartiene, som
sa at dette var en sak Regjeringa måtte komme tilbake til
med både en vurdering av og forslag om konkrete
tiltak til i revidert nasjonalbudsjett.

Nå går altså regjeringspartiene
bort fra løftene som man kom med i vår. Mitt spørsmål
er: Hvorfor går Regjeringa bort fra det de i mars forpliktet
seg til?

 Nettopp det at vi ikke har slepebåter
som har kapasitet til å ta seg av de største
fartøyene, er en av hovedutfordringene i denne saken. Det går
store fartøy langs norskekysten, og det vil gjøre
det i sommer og utover høsten. Jeg skjønner at
det er nødvendig å ha utredninger, vurderinger
og prosesser, men det må jo være mulig
i mellomtida å komme med noen midlertidige tiltak.
Det er slik at mens vi venter på disse utredningene, er
denne trusselen allerede der. Spørsmålet er: Hvorfor
har ikke Regjeringa foreslått noen
midlertidige tiltak, iallfall for å redusere denne miljøtrusselen?

