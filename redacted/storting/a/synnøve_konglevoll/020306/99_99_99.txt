 Jeg vil gjerne stille følgende spørsmål
til utdannings- og forskningsministeren:

«I spontanspørretimen den
27. februar 2002 sa utdanningsministeren om skolesituasjonen
i Tromsø bl.a.: «De fleste der vil mene
at skolene er i elendig forfatning, men jeg synes ikke
det har noen særlig hensikt at jeg som utdanningsminister bare
bruker tiden min på å skjelle ut kommuneledelsen
der, men heller bistår dem i å prøve å få til
en bedre skole.»

Hva vil statsråden konkret
gjøre for å bedre forholdene i Tromsø-skolene?»

 Jeg vil takke statsråden for svaret,
selv om det ikke var så konkret i forhold
til hva som kan gjøres for å bedre situasjonen
i Tromsø-skolene. Det mest konkrete statsråden
nevnte, var en melding om storbyproblematikk, og vi ser fram til
at den skal komme.

Det er slik, som jeg er blitt fortalt av Ungdomsrådet, at
man i Tromsø-skolene i dag sliter med temperaturer på kanskje
12 grader. Det er slik at gardinene blafrer, og det regner inn i
klasserommene. Det er ikke et arbeidsmiljø som
motiverer til læring. Det er viktig å satse på kvalitet, og
det er viktig å satse på innhold, men når
man hører om elever som får vondt i hodet etter
en halv skoledag, hjelper ikke det på konsentrasjonen.

Når jeg stiller spørsmål
om de konkrete utfordringene i Tromsø-skolene, er det også fordi
skolepolitikk nettopp handler om konkrete utfordringer – om
den konkrete skolehverdagen i hver enkelt kommune. Ut fra det statsråden
sa i spontanspørretimen forleden om at hun ville hjelpe
Tromsø til å få til en bedre
skole, vil jeg igjen repetere spørsmålet: Hva
vil hun konkret gjøre for Tromsø-skolene?

 Når det gjelder den låneordninga
som arbeiderpartiregjeringa foreslo, og som stortingsflertallet
følger opp, er det klart at det er en viktig ordning. Når
Tromsø kommune har meldt et behov på 160 mill. kr,
så er det i sammenheng med at det er det man etter
elevtallet mener man kan få som en rettmessig
andel. Men utfordringene i Tromsø kommune er jo langt større
enn som så. Da Arbeiderpartiet overtok
styret i 1999, var det et etterslep i skolesektoren bare
når det gjaldt bygg, på 1,2 milliarder
kr. Man planlegger å bruke 800 mill.
kr over fire år, og da er 20 mill. kr
hvert år som en del av skolesatsinga et helt nødvendig
tilskudd.

Den skolesatsinga er bra, og mye av det andre
som statsråden tar opp bl.a. om lærerutdanninga,
er også bra. Men for å få til
en bedre skole både når det
gjelder fysisk arbeidsmiljø, og også når
det gjelder det psykososiale arbeidsmiljøet – en
skole med et godt innhold og en god oppfølging av elevene – er
det helt avgjørende at man har en god kommuneøkonomi.

Mitt oppfølgingsspørsmål
blir da: Er statsråden enig i at en styrking av kommuneøkonomien
er det viktigste generelle tiltaket for å få en
bedre skole? Er statsråden enig i at det faktisk
er en forutsetning i de aller fleste kommunene? (Presidenten klubber.)
Vil statsråden love at hun på denne
bakgrunn vil kjempe med nebb og klør innad i Regjeringa
for en styrking av kommuneøkonomien? Det er den eneste
måten elever, foreldre og de som jobber
(presidenten klubber) i skolen, faktisk kan tro på og oppleve
at Høyre holder sine valgløfter
om en økt satsing på skolen?

