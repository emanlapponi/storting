 Jeg vil stille følgende spørsmål
til kirke-, utdannings- og forskningsministeren:

«Innen 1. januar 1999 skulle alle
skoler og barnehager ha ny godkjenning etter forskrift for miljørettet
helsevern. Imidlertid viser det seg at mange kommuner har gitt seg
selv utsatt frist eller dispensasjon fra forskriften. Til Aftenposten
har statsråden uttalt at departementet nå vil
skaffe en oversikt over situasjonen i kommunene og etter dette vurdere
en statlig hjemmel til å håndheve loven.

Hvilke andre tiltak vil statsråden
gjennomføre for å sikre barn og unge et godt arbeidsmiljø?»

  Jeg vil takke statsråden for svaret.
Det er gledelig at han også trekker fram positive sider
ved grunnskolereformen, som jo Kristelig Folkeparti har hatt kritiske
merknader til og var mot i sin tid.

Statsråden nevnte den arbeidsgruppa
som vurderer lovverket. Statsråden har også tidligere
sagt at departementet jobber med en gjennomgang av lovverket for å vurdere
om elever kan få en lovfestet rett til et godt arbeidsmiljø.
Ifølge oppslag i Bergens Tidende den 4. desember
1998 sa imidlertid Lilletun: «Vi har ingen egen arbeidsmiljølov
for barn. Denne nye forskriften er sterk nok.» Derfor lurer
jeg på om det vil si at statsråden har lagt ambisjonene
om en arbeidsmiljølov for elevene på hylla.

  Jeg vil igjen takke for svaret. Det kan godt
hende at forskriften er god nok når det gjelder inneklima.
Men arbeidsmiljøet er jo mer enn inneklima. Det er også alt
det vi legger i begrepet psykososialt arbeidsmiljø. Det
er i tillegg helt sentralt i dagens arbeidsmiljølov at
arbeidstakerne både skal ha et ansvar for det fysiske arbeidsmiljøet
og f.eks. delta i konfliktløsninger. Når vi vet
at vold og mobbing er et stort problem i skolen, håper
jeg statsråden også vil ta dette med seg i det
videre arbeidet i departementet.

