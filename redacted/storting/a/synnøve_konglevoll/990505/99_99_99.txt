 Jeg vil stille følgende spørsmål
til kirke-, utdannings- og forskningsministeren:

«Dersom forlag begynner å produsere
billige eller gratis skolebøker gjennom bruk av reklame
i skolebøkene, vil dette med stor sannsynlighet føre
til at de som velger fag med mange elever, får en større
utgiftsreduksjon enn de som velger utradisjonelt. Det beste virkemiddelet for å motvirke
at slike forskjeller utvikles i skolen, er å innføre
en ordning med gratis skolebokutlån. 

Vil Regjeringen vurdere en ordning med gratis
skolebøker på nytt i lys av debatten om reklame
i skolebøker?»

  Nå ble jeg litt usikker på hva
statsråden mente. Først sa han at departementet
kom til å sørge for at bøker med reklame
i ikke kom til å bli godkjent av Nasjonalt læremiddelsenter,
mens han på slutten av innlegget sa at man kanskje skal åpne
for reklame i skolebøkene likevel.

Jeg vil gjerne be statsråden presisere
på en klar og tydelig måte om han er for reklamefinansierte
skolebøker, eller om han er imot det.

  Jeg registrerer at statsråden i forkant
av vurderinga er skeptisk. Det skulle for så vidt bare
mangle at en statsråd i en regjering som er opptatt av
de immaterielle verdiene, ikke skulle være skeptisk til at
Coca-Cola og Libresse skal betale for skolebøker gjennom
livsstilsreklame. Arbeiderpartiet er – ilikhet med statsråden – skeptisk
til at dette kan bli utviklinga. Forskjellen er at vi har et alternativ,
nemlig å innføre en ordning med gratis utlån
av skolebøker, som vi foreslo 50 mill. kr. til.

Jeg bare fastslår at statsråden
kan komme til å åpne for reklame, og at han overhodet
ikke har noe alternativ å møte denne utfordringa
med.

