 Jeg vil gjerne stille følgende spørsmål
til landbruksministeren:

«Det foreligger
planer om at planteforedlingen i Planteforsk skal sentraliseres.
Et av forskningsmiljøene som ifølge planene vil
rammes, er Planteforsk Holt forskningssenter i Tromsø.
Samtidig er Universitetet i Tromsø i ferd med å bygge
opp et nytt studium i arktisk landbruk, og etter planen
skulle dette skje i samarbeid med bl.a. Planteforsk
Holt forskningssenter.

Vil statsråden foreta seg noe i denne
saken?»

 Jeg vil takke statsråden for svaret.

Jeg la merke til at statsråden sa
at FoU-oppgaver som krever tilpasning til særlige klimatiske
forhold, fortsatt vil skje lokalt. Spørsmålet
er hva dette vil innebære mer konkret. Norge
er et langstrakt land, der landbruk drives under ulike geografiske
og biologiske forhold. Derfor bør også planteforskning
og forskning på utvikling av landbruket drives
desentralisert. Her kan god landbrukspolitikk og god forskningspolitikk
forenes med en god distriktspolitikk.

Men i denne saken er det nå skapt
en usikkerhet i de ulike forskningsmiljøene rundt i landet.
Blant annet er man bekymret for at det nye Graminor vil prioritere forskning
som er lønnsom ut fra en kortsiktig økonomisk vurdering,
men ikke forskning på f.eks. multer,
som man driver med på Holt. Mitt første
oppfølgingsspørsmål til statsråden
er om han vil ta initiativ til en god dialog
med de etablerte miljøene. Og: Vil statsråden
ha som en målsetting at den desentraliserte planteforskningen ikke
skal svekkes, men tvert imot styrkes?

 Jeg vil igjen takke for svaret. Det er i hvert
fall betryggende at vi er enige om verdiene som dette skal bygge
på.

Men som det framgår av hovedspørsmålet
mitt, er dette en sak som har konsekvenser også utover
de enkelte arbeidsplassene og forskningsmiljøene som dette
gjelder. Forskere over hele landet deltar i samarbeid
i sin region. I Tromsø arbeider nå universitetet, etter
at det har vært en sak i Stortinget, med å etablere
et nytt studium i arktisk landbruk. Etter planen skal
dette skje i samarbeid med bl.a. Planteforsk
på Holt. Statsråden svarte veldig kort i sitt
første svar at Planteforsks samarbeid
med Universitetet i Tromsø ligger fast. Men det vil være
veldig uheldig for Universitetet i Tromsø dersom man nå skaper
en usikkerhet, og i verste fall svekker det etablerte,
men likevel ganske sårbare forskningsmiljøet
som er på Holt, og som da skal være
ett av de miljøene som man skal bygge dette studiet
på. Vil statsråden derfor i det videre arbeidet være spesielt
oppmerksom på denne problemstillingen?

Jeg spurte om statsråden vil ha en
god dialog med miljøene, og det håper
jeg han kan svare på. Og vil statsråden for øvrig
arbeide videre for at vi får bygd opp et studium i arktisk
landbruk ved Universitetet i Tromsø?

