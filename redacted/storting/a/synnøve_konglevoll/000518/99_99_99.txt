At partiet Høyre er motstander av skolereformer, er jo en kjent sak, men med respekt å melde ble jeg litt forbauset da jeg leste den interpellasjonen som vi diskuterer i dag. Det er liksom ingen grenser for hvor mye som er galt med at det nå er blitt bevilget penger til innkjøp av læremidler i den videregående skolen. Jeg blir litt forbauset, men jeg klarer liksom ikke å hisse meg ordentlig opp. 




Nå er det faktisk sånn at det endelig har blir flertall i Stortinget for at det offentlige skal ta ansvar for både bøker og andre læremidler også i den videregående skolen. De 100 mill. kr som Arbeiderpartiet fikk sentrumspartiene med på i fjor høst, er ikke bare midler til innkjøp av bøker, det er faktisk starten på en læremiddelreform i den videregående skolen. Da må det jo være mye mer interessant å diskutere hvordan vi skal gjennomføre denne reformen, enn å bruke tid og krefter til å gråte over tapte slag. 




Sånn sett passer det bra at interpellasjonen til Inge Lønning kommer før interpellasjonen til Rolf Reikvam, for da kan vi få slått fast at dette er vedtatt, og at dette er det flertall for. Når vi er ferdig med det, kan vi ta den interpellasjonen som kommer etterpå, og diskutere hvordan vi nå skal legge dette opp for å nå målet om en bedre skole. Da mener vi at fri tilgang til spennende lærebøker, både gjennom utlånsordninger, opprustning av skolebibliotekene og bruk av andre typer læremidler som Internett, CD-ROM og film er en del av de tiltakene som må til. 




I debatten om den utdanningspolitiske redegjørelsen var flere inne på faren for kommersialisering i skolen. Jeg mener at det i seg selv er et selvstendig argument for innkjøp av skolebøker og andre læremidler, nettopp for å unngå reklame i skolebøker og andre måter for sponsing av læremidler. 




Dersom vi i stedet for en utlånsordning der bøker kan lånes ut i tre-fire år, skulle gått inn for et skolebokstipend som kanskje dekker 1/4 eller 1/3 av de utgiftene elevene har hvert år, ville vi ikke på samme effektive måte kunne motvirke en slik kommersialisering. Derfor er dette en læremiddelreform som er viktig, og derfor håper jeg at vi nå kan legge bak oss debatten om vi skal ha en satsing på læremidler, og i stedet stå sammen om den satsingen som dette kommer til å være for den videregående opplæringen i Norge. 




