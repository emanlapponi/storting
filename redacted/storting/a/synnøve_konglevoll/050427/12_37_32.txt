 Jeg vil gjerne takke statsråden for
svaret.

Jeg er helt enig i at Kirken kan gjøre,
og gjør, en viktig innsats i forhold til miljøet,
og nettopp i diskusjonen om forbruk kan Kirken være
en viktig aktør. Grunnen til at vi likevel har
reagert, er at det ut fra det statsråden har sagt til media,
virker som om det har vært en veldig rask saksbehandling.
Når han i media bl.a. peker på pleiing av plener og
utvikling av mer miljøvennlige gravkranser, framstår ikke
det som de viktigste utfordringene på miljøområdet, når
man ser på hva øvrige organisasjoner bidrar med.

Mitt oppfølgingsspørsmål
vil være om statsråden ser på det
med pleiing av plener og utvikling av miljøvennlige
gravkranser som et viktig satsingsområde og noe som er
viktig å bruke statlige midler på.

