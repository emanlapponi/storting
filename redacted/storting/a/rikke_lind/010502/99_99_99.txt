  Jeg tillater meg å stille følgende spørsmål
til samferdselsministeren:

 «Kriterier for statlige midler til
kollektivtransport til sjøs legger vekt på kjørte
kilometer, og ikke hvor mange mennesker som blir fraktet, eller
rushtidskostnader. AS Nesodden-Bundefjord Dampskipsselskap fraktet
i fjor 2,6 millioner kollektivreisende på Oslofjorden,
i stor grad rushtidsreiser. På grunn av de statlige kriteriene
får denne type kjøring lite støtte.

Ønsker statsråden å bidra
til mer kollektivtransport på Oslofjorden, og vil statsråden
vurdere kriteriene for tildeling?» 

  Jeg takker for det positive svaret. Jeg tolker
det slik at statsråden vil gi disse kriteriene en vurdering
i kommuneøkonomiproposisjonen 2002. Jeg forutsetter at
en slik gjennomgang tar utgangspunkt i ønsket og målet
om at flest mulig skal kunne reise kollektivt. Mange mennesker er
nemlig avhengig av i sin hverdag at kollektivtilbudet fungerer,
og at det har en pris de kan leve med. Særlig i Oslo- og
Akershus-regionen vet vi at rushtidsproblematikk, kø på veiene,
gjør at det at kollektivtilbudet fungerer, er helt avgjørende.

Nesodden-Bundefjord Dampskipsselskap er i en
helt spesiell situasjon. Det er det selskapet i landet som frakter
flest kollektivreisende, og Nesodden er den kommunen som har desidert
høyest kollektivandel i hele Norge. Det sier noe om perspektivet
i forhold til satsing på båttrafikk på Oslofjorden. 

