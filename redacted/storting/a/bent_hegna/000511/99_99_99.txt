 Debatten og oppmerksomheten omkring miljøproblemene på Kola og i Nordvest-Russland blusser opp med jevne mellomrom. Vi er alle klar over den dramatiske situasjonen som råder i Norges nærmeste nabolag, og det er heldigvis stor enighet i Stortinget om å bruke tid og krefter for å hjelpe til med oppryddingen.




Det er prisverdig av representanten Sanner å ta opp denne debatten og holde søkelyset og presset på dette.




Problemene i området er mange og mangfoldige. Fattigdom og sosial oppløsning, arbeidsledighet som resultat av store nedleggelser i industrien, enorme miljøproblemer knyttet til industriutslipp og kanskje ikke minst situasjonen for kjernekraftverkene og behandlingen av det radioaktive avfallet. Alt dette og mer til er svært alvorlige problemer hver for seg og bortimot eksplosive sammen.




For Arbeiderpartiet har utgangspunktet for arbeidet med å hjelpe til med oppryddingen og forbedringen av forholdene i Nordvest-Russland først og fremst vært å hjelpe de menneskene som lever i området. Men det blir også et godt bevis på at hjelp til naboen når det er problemer, er å skape bedre forhold også for seg selv. Det er ikke vanskelig å forstå at problemene, ikke bare de synlige miljøskadene, men også de mer menneskelige problemene som følger i kjølvannet av utviklingen i Russland, sprer seg innover norsk grense når situasjonen er slik den er. Den eneste måten å stanse det på er at forholdene i Russland blir bedre. 




Det er helt udiskutabelt at fattigdom og miljøproblemer henger sammen. Det er også av avgjørende betydning at utviklingen av demokratiet fortsetter. 




I mer enn ti år har arbeidet med å redusere miljøproblemene i Nordvest-Russland stått på den politiske dagsordenen. Optimismen i forhold til å se resultater har svingt opp og ned etter som årene har gått og diverse tiltak har sett – eller nesten sett – dagens lys. 




Selv om det meste er ugjort og miljøproblemene kanskje ikke er blitt veldig mye mindre, har det tross alt blitt gjennomført en rekke prosjekter. Den uoversiktlige og nærmest kaotiske tilstanden store deler av det russiske samfunnet er i både politisk og økonomisk, gjør arbeidet svært vanskelig. Det er lett å bli frustrert og utålmodig etter å se resultater, men det er viktig ikke å miste troen på at hjelp nytter. 




Det konkrete prosjektet interpellanten tar opp, er ett av mange viktige prosjekter. Det er kanskje det mest synlige – i dobbelt forstand – fra Norge, så dette må prioriteres høyt, og en må få fortgang i arbeidet. 




Som jeg sa: Gjennom mange år har det svingt opp og ned med skiftende regjeringer og skiftende deltakere i prosjektet i Nikel. Det viser i og for seg to ting – at ting tar tid, lengre tid i Russland enn de fleste andre steder, og at i politikken er tålmodighet en dyd av nødvendighet. 




Til slutt skal jeg avslutte med et sitat fra en kjent, russisk politiker som for lengst er død og vel bevart – Lenin. Han utgav et skrift som het noe slikt som «noe må gjøres». Vi kan vel omskrive det og være enige om at 

mye

 må gjøres.




