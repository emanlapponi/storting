  Jeg skal stille olje- og energiministeren
følgende spørsmål:

«De siste årene har vi i
Norge vært avhengig av kraftimport fra utlandet. Det er
vedtatt å legge tre nye kabler til kontinentet som skal
komme i drift fra år 2001 og år 2004. På grunn
av EUs eldirektiv er det fra flere hold uttrykt tvil om hvorvidt
disse kabelforbindelsene blir realisert. 

Hva er statsrådens vurdering av dette,
og hva gjøres for å sikre at vi i framtiden ikke
får problemer med elforsyningen ved ekstreme værforhold
med sterk kulde og lite nedbør?»

  Jeg vil takke statsråden for svaret. 

Det som gjør at lyset ikke går
i Norge, er at vi har muligheter til å importere. Det vi
importerer, er kullkraft. Vi har basert kraftforsyningen i Norge
på nye kabelforbindelser, og usikkerheten som er skapt
omkring disse nye kablene, bør absolutt gi grunn til bekymring. 

Hvordan liberaliseringen av markedet på kontinentet vil
påvirke dette, er usikkert. Men saken er at det er skapt tvil
om hvordan de som skal levere strøm fra kontinentet, vil
forholde seg til denne avtalen. Er det garantert at Norge vil kunne
importere så store mengder som vi har behov for, gjennom
de avtalene som er inngått?

 Jeg skal få stille nok et spørsmål
til olje- og energiministeren:

«Norge har som målsetting å være
selvforsynt med elektrisk kraft. De tre siste årene har
vi vært avhengig av import. I fjor importerte vi så mye
som 3,6 TWh strøm fra kontinentet. Forbruket vokser år
for år, mens produksjonen av elkraft ikke økes
tilsvarende. 

Hva gjør Regjeringen for at vi skal
oppnå målsettingen om selvforsyning?»

   Det som er saken, er at dette problemet er
nokså akutt.  For noen uker siden gikk det ut retningslinjer
til kraftverkene om at de skulle bytte over fra elkjeler til oljekjeler
der det var mulig, for at ikke systemet skulle bryte sammen.  

Når statsråden kommer inn
på dette at nye fornybare energikilder, som f.eks. vindkraft
og bioenergi, er fritatt for investeringsavgift osv., er det ting
som kan virke på lang sikt og som er relativt marginalt.
 Det er ikke noe som vil løse dette problemet, som er nokså akutt.
 

Statsråden sa i sitt forrige svar
at vi ikke kunne ha overkapasitet i det norske systemet.  Betyr
det at statsråden da går bort fra målet
om å ha selvforsyning i Norge?

