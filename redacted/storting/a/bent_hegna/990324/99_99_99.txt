 Jeg vil stille følgende spørsmål
til miljøvernministeren:

«1. april 1998 tok jeg opp spørsmålet
om forurensing i Frierfjorden og fikk følgende svar av
statsråd Fjellanger: «SFT vil nå i samarbeid
med Miljøstatusutvalget for nedre Grenland vurdere
nærmere hvorfor dioksinnivåene fortsatt er så høye.
Når vi får bedre kunnskap om kildene vil jeg legge
vekt på å få gjennomført tiltak.» 

Hva har statsråden gjort i det året
som har gått, for å få satt i sving tiltak
mot denne forurensningen?»

  Jeg får takke statsråden
for svaret. 

Det var et veldig generelt svar. Jeg synes
det virker som om statsråden og myndighetene ikke har gjort
så veldig mye konkret for å bedre situasjonen
i løpet av det året som har gått. Med
jevne mellomrom kommer interessen omkring dette spørsmålet
opp gjennom media, og det er litt beklagelig at det har vært
såpass liten aktivitet fra statsrådens side i
den tiden som har gått. 

Jeg kan nevne at Telemark fylkeskommune har
fått ledelsen av et såkalt INTERREG IIc-prosjekt
i Nordsjøen omkring forurensning i havner og fra skip,
hvor det er deltakere fra flere land rundt Nordsjøen – et
såkalt Green Port North Sea-prosjekt. Dette arbeidet synes
jeg også bør være av interesse for statsråden,
og jeg vil spørre om hun har tenkt å engasjere
seg i dette prosjektet. 

Til slutt har jeg lyst til å si at
en miljøvernminister i en regjering som kaller seg miljøvennlig,
bør vise større evne til handling og komme med
noen konkrete prosjekter for å komme videre og få gjort
noe med forurensningssituasjonen i Frierfjorden.

