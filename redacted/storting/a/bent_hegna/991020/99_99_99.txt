  Jeg skal få stille justisministeren følgende
spørsmål:

«Det skal i høst tas stilling
til skogsforlegningenes fremtid som åpent soningsalternativ
i fengselsvesenet. All erfaring tilsier at innholdet i den åpne
soningen er svært bra.

Er en eventuell nedlegging av skogsforlegningene
i tråd med St.meld. nr. 27 (1997-1998) Om kriminalomsorgen?»

  Jeg skal få takke statsråden
for svaret, og jeg legger merke til at han understreker at han skal følge
opp det som står i meldingen. Men jeg har lyst til å si
at akkurat nå i dette øyeblikk er det, så vidt
jeg vet, en landsomfattende politisk streik innenfor fengselsvesenet. Fengselsfunksjonærenes
forening gjennomfører en times politisk streik mot det
de oppfatter som et budsjett som ikke gir grunnlag for å følge
opp politikken Stortinget la til grunn i meldingen om kriminalomsorg. 

En politisk streik er et alvorlig signal. Det
uttrykker en reell frykt for at de ikke skal kunne utføre
det arbeidet de er pålagt gjennom meldingen om kriminalomsorg.
Et hovedbudskap i meldingen er at de ansatte skal skape en arena
for innsatte, slik at de står bedre rustet til en tilværelse
uten kriminalitet når de har sonet ferdig. Mener statsråden
det er forsvarlig og riktig i denne sammenhengen å skulle
kutte i budsjettet som bl.a. skal dekke åpne soningsalternativer?

  Jeg har bare også lyst til å si
en liten ting, og det er at det i de kommunene hvor skogsforlegningene
ligger, er en veldig positiv holdning både fra kommunene
og fra skogeierforeninger som får utført et nyttig
arbeid. Jeg oppfatter det slik at det at innsatte kan gjøre
noe som i lokalsamfunnene blir oppfattet som fornuftig og nyttig,
må være positivt. 

Så vidt jeg vet, har det vært
et møte i departementet med berørte kommuner og
organisasjoner. Jeg vet ikke om statsråden kunne komme
med noen signaler om hva som har kommet fram i det møtet.

