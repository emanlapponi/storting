  Jeg skal stille følgende spørsmål
til samferdselsministeren:

«I Grenland bor det ca. 100 000 mennesker.
Dette burde være et godt passasjergrunnlag for NSB. Fra årsskiftet
har ca. annenhver avgang med NSB fra Skien og Porsgrunn gått
med buss til Sandefjord. Flere ganger har bussen ikke rukket å nå Sandefjord
før toget har forlatt stasjonen. Passasjerene har da blitt
henvist til å vente en time på neste tog fra Sandefjord.
Dette fører til at færre tar toget. 

Hva mener statsråden om NSBs måte å behandle
passasjerer på i slike tilfeller?»

  Jeg får takke statsråden
for det jeg oppfatter som et positivt svar. 

Jeg har reist med tog på Vestfoldbanen
flere ganger i uken de siste seks årene og har stort sett
bare positive signaler å gi om det. Det er alltid i rute,
for å si det sånn. Men det er veldig rart at det
ikke er korrespondanse mellom bussen og toget. Nå er det
slik at folk blir forbannet når de må stå på jernbanestasjonen
i Sandefjord og vente. Det er synd, for NSB taper kunder. Dette
bør absolutt statsråden reagere på ganske
raskt, slik at NSB sørger for å legge forholdene
skikkelig til rette.

  Jeg har følgende spørsmål
til olje- og energiministeren:

«Det har i vinter vært perioder
da det norske elektrisitetsnettet har vært belastet til
bristepunktet. Stadig stigende forbruk gjør dette til et
svakt ledd i norsk kraftforsyning.

Hva gjør Regjeringen for å sikre
at vi i perioder med sterk kulde og høyt forbruk ikke skal
få problemer med elforsyningen på grunn av mangel
på kapasitet i nettet?»

  Jeg får takke statsråden
for svaret.

Det har hittil i vinter vært sju tilfeller,
så vidt jeg vet, hvor kraftverkene har blitt anmodet om å bytte
fra el til olje der det er mulig. Vi har kanskje vært relativt heldige
så langt i vinter, i og med at det ikke har vært lange
kuldeperioder, men vi vet jo ikke hvor lenge det varer.

Nå hører jeg statsråden
sier at «kraftprisene har en funksjon». Det er
jo slik at kraftprisen fastsettes i markedet. Det må da
bety at statsråden nå åpner for muligheten til å innføre
avgifter for å få redusert kraftforbruket. 

Et annet spørsmål er om det
blir tatt noe initiativ f.eks. i forhold til industrien, hvor det
fins muligheter for å redusere forbruket i korte perioder
for å avlaste situasjonen når forbruket er på det
absolutt høyeste.

  Det svaret statsråden nå gav,
betyr jo at statsråden åpner for å øke
kraftprisene kraftig for å få forbruket ned. 

Jeg hadde også et annet spørsmål
i mitt forrige innlegg, og det var om det er vurdert muligheter
for å få industrien til å redusere forbruket
i korte perioder. En rekke smelteverk som bruker veldig mye strøm
i korte perioder, kan slå ut kapasiteten uten at det får
konsekvenser for produksjonen, men det kan ha ganske stor betydning for
uttaket i nettet. Spørsmålet mitt til statsråden
blir da igjen om disse mulighetene er vurdert.

