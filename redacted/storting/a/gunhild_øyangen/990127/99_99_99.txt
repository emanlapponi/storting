 Jeg vil stille følgende spørsmål
til sosialministeren:

«I Dagsavisen 20. januar 1999 presenteres
rystende rapporter fra fylkeslegen i Oslo om tilstanden ved 15 av byens
55 sykehjem. Tilsynsrapportene dokumenterer 35 brudd på gjeldende
lover og forskrifter, blant annet som en følge av lav bemanning
og for mange ufaglærte. Jagland-regjeringen la fram «Handlingsplan
for helse- og omsorgspersonell», som den sittende regjering
kuttet om lag 20 mill. kroner i da den overtok.

Vil statsråden redegjøre
for framdriften i arbeidet med handlingsplanen?»

  Jeg takker statsråden for svaret.

Situasjonen var at det var litt vanskelig å forstå denne oppstillingen
ved årets budsjett og sammenligne med den opprinnelige
handlingsplanen. Det var mye av begrunnelsen for mitt spørsmål,
fordi veldig mange tiltak av ulike slag var satt sammen. Realiteten
var jo at regjeringen Bondevik foretok et betydelige kutt i første
omgang, og jeg ville gjerne vite hvordan vi skulle forholde oss
til det som var lagt fram, for å få et bedre sammenligningsgrunnlag.

Nå har jeg fått en redegjørelse.
Jeg skjønner at sosialministeren også er opptatt
av disse meget viktig sakene. Jeg har lyst til å spørre
om sosialministeren mener at de tiltak som Regjeringen har lagt
opp til, er tilstrekkelig for å sikre en verdig eldreomsorg
for framtiden i samsvar med lover og forskrifter. Og til slutt:
Når vil Stortinget få seg forelagt en evaluering
av den opprinnelige handlingsplanen?

