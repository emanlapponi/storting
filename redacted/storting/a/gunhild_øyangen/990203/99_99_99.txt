 Jeg vil stille følgende spørsmål
til helseministeren:

«Fremtredende autoriteter i det kristelige
miljø mener homofili kan helbredes.

Mener statsråden at homofili kan helbredes,
og i så fall hvilke metoder anser statsråden som
aktuelle?»

  Tilbud om helbredelse av homofili og debatten
der fremtredende kristelige representanter tar til orde for dette,
oppleves som dypt krenkende. Er helseministeren enig i at det å ikke
akseptere homofili i seg selv kan føre til helseskade? 

Det er riktig som helseministeren her gjorde
klart, at det er flere tiår siden homofili ble avskaffet
som diagnose. Vi har forbud mot diskriminering av homofile og lesbiske,
og Stortinget har legalisert homofile parforhold på linje
med gifte. Hva vil helseministeren gjøre for å få fram
disse fakta, slik at vi kan få slutt på denne
krenkende virksomheten vi har sett eksempler på?

   Etter mitt syn er det et tankekors og nærmest
absurd at vi plager mennesker som kun ønsker å leve
ut sin kjærlighet uten å skade andre, mens vi
i altfor liten grad fokuserer på overgrep mot barn og kvinner
som vi har sett foregår i mange miljøer, også i
de såkalte kristelige miljøer, som bl.a. ble vist
i programmet «Brennpunkt» i går.

Jeg skulle ønske at helseministeren
ville rydde opp, og sammen med sin regjering sette en stopper for
den psykiske mobbingen av homofile som visse predikanter bedriver
ved sin såkalte helbredelse. Jeg hadde ønsket
at helseministeren noe klarere hadde tatt avstand fra uttalelser
fra bl.a. Jan-Aage Torp og Per Lønning.

