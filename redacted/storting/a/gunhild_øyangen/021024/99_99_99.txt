 Utenrikskomiteen har i høst vært på reise til Balkan. Og har vi ikke forstått det før, så forstår vi det i hvert fall nå: Vennskap, forståelse og samarbeid mellom naboland er meget verdifullt.




Nordisk Råd feirer i år sitt 50-årsjubileum, og vi kan se tilbake på et halvt århundre med et nært og betydningsfullt samarbeid mellom våre naboland i Norden, et samarbeid som spenner over et bredt spekter av områder. I det siste tiåret har også en internasjonal dimensjon kommet inn, og Nordisk Råd har etablert et godt samarbeid med våre nærområder, særlig de baltiske land og Russland. Det er likevel det interne nordiske samarbeidet som fortsatt er, og må være, kjernen.




Det nordiske samarbeidet ble etablert for at det skulle være til nytte for innbyggerne i Norden. Her ligger det fortsatt en del utfordringer. Som ambassadør Ole Norrback har pekt på i sin rapport, ligger det fortsatt grensehindringer i veien for integrasjonen mellom de nordiske land. Dette 

må

 øverst på dagsordenen dersom det nordiske samarbeidet skal kunne være til nytte for innbyggerne også i framtida. Komiteen mener i sin enstemmige innstilling at man fra norsk side må arbeide videre med å fjerne grensehindringer mellom innbyggerne i Norden.




Selv har jeg verdifull erfaring fra Nordisk Ministerråd. Informasjon og ideutveksling mellom statsråder gir inspirasjon, og vi kan gjøre ting felles, som f.eks. ivaretakelse av viktige nordiske genressurser gjennom felles genbank. Jeg erfarte også at i arbeidet for likestilling og bygdeutvikling har Norden mye felles verdigrunnlag, og vi kan lære av hverandre.




Jeg har lyst til å peke på at når vi snakker om nordisk samarbeid, snakker vi ikke bare om det parlamentariske samarbeidet eller samarbeidet mellom de nordiske landenes regjeringer i Nordisk Ministerråd. Snarere tvert imot – vi snakker om et utstrakt samarbeid mellom en rekke aktører, og hvor ikke minst de frivillige organisasjonene spiller en sentral rolle. Dette gjelder bl.a. på områdene kultur og idrett innenfor Norden. Men det gjelder også i arbeidet med demokratibygging i Nordens nærområder, hvor frivillige barne- og ungdomsorganisasjoner har bidratt sterkt, slik Regjeringen i meldingen også peker på.




Dette brede samarbeidet er det grunn til å minne om når det til stadighet dukker opp diskusjoner om nytten av det nordiske samarbeidet.




Noen hevder at det nordiske samarbeidet er utgått på dato. Det er jeg helt uenig i. I en verden der vi ser at stadig flere oppgaver må finne sin løsning internasjonalt og regionalt, vil et regionalt samarbeid, slik vi har gjennom Nordisk Råd og Nordisk Ministerråd, fortsatt være viktig for å løse mange utfordringer. Ser vi f.eks. på miljøutfordringene, er det utfordringer som bare kan finne sin løsning internasjonalt og regionalt. Her har Nordisk Råd spilt en aktiv rolle. For eksempel vil et prøveområde for Kyoto-mekanismene i Østersjøområdet snart være en realitet. Derfor mener jeg at Nordisk Råd vil være en viktig bidragsyter til å sette disse utfordringene på dagsordenen og til å ta initiativ overfor hvert av de nordiske landene og overfor andre internasjonale organer.




Spesielt vil jeg framheve den viktige rollen Nordisk Råd har å spille overfor nærområdene. Jeg vil her trekke fram samarbeidet i Østersjøregionen, samarbeidet i Barentsregionen, det arktiske samarbeidet, og det har også vært kontakt med British Irish Inter-Parliamentary Body.




Det disse områdene har til felles, er at alle er omgitt av store havområder. Innenfor Norden og Nordens nærområder finner vi noen av de mest ressursrike havområder i verden. Men det gjør også at områdene er svært sårbare for miljøendringer og forurensning. Miljøforurensningene fraktes raskt med havstrømmene. Det er ett eksempel på at det her ikke nytter med bare nasjonale løsninger. Her er det bare regionale og internasjonale løsninger som duger. Derfor er det verdifullt og helt nødvendig at vi prioriterer arbeidet i Nordisk Råd og setter miljøspørsmål på dagsordenen.




Når det gjelder havmiljø, er det nok å ta tak i for rådet. Det er nok å nevne utslippene fra Sellafield, situasjonen i Østersjøen, Barentshavet og økt russisk oljetransport fra Murmansk. Dette er miljøutfordringer som Nordisk Råd etter min mening må fokusere enda sterkere på.




Miljø er et område som har behov for løsninger basert på samarbeid over landegrenser. Et annet område er bekjempelse av internasjonal, organisert kriminalitet, som jeg vet rådet ved flere anledninger har satt på dagsordenen. Begge disse saksfeltene viser den store betydningen av regionalt samarbeid for å bekjempe utfordringer som ikke kjenner noen landegrenser.




