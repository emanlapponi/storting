 Norge og Russland er nære geografiske naboer. Vi deler et meget verdifullt og fiskerikt hav, Barentshavet. Dette tilsier at det er viktig for oss å bidra til løsninger av de spesielle miljøproblemene i Nordvest-Russland.




De største problemene er knyttet til en ansvarlig behandling og lagring av brensel og avfall fra utrangerte atomubåter. Sovjetunionen hadde en meget stor flåte av atomubåter, langt større enn den samlede flåte innen NATO. Oppgaven har derfor svært store dimensjoner.




Vi kan beklage at de 300 mill. kr som ble gitt til rensing av utslipp fra Nikel, ikke er blitt benyttet, men det kan være svært vanskelig å gjennomføre prosjekter i Russland. Etter det jeg har fått opplyst, er den russiske evnen og interessen for å gjennomføre dette prosjektet svært liten.




Vi bør derfor etter min mening vurdere å ta konsekvensene av dette, og benytte midlene til andre prosjekter med miljømessig stor betydning for begge land. Jeg vil i den sammenheng vise til den norsk-russiske avtalen om miljøvernsamarbeid i forbindelse med opphugging av atomdrevne undervannsbåter.




Norge kjenner de reelle problemene og har utviklet samarbeidsformer med russiske politikere og embetsmenn. Derfor har man også lyktes i å gjennomføre prosjekter. Statsminister Bondevik besøkte høsten 1999 i Arkhangelsk et lager for flytende radioaktivt avfall, som var under full rehabilitering, finansiert med norske midler.




I disse dager avsluttes bygging av spesialjernbanevogner for transport av ubåtbrensel. Vi har også bidratt vesentlig til å øke sikkerheten ved Kola kjernekraftverk. Norge er i en enestående posisjon i dette arbeidet.




Kværner, nå under navnet Moss Maritime, har vært systematisk involvert i å utvikle prosjekter for industriell gjennomføring helt siden 1995.




Statens strålevern har arbeidet med å øke kompetanse og anseelse hos det russiske statlige atomtilsynet. Jeg er kjent med at Stortingets bevilgninger til dette arbeidet for år 2000 allerede er disponert, og at nye prosjekter dermed ikke vil kunne settes i gang i inneværende år. Vi har spesielt gode forutsetninger på dette området, og Norge har dokumentert at vi kan oppnå resultater her.




Jeg vil på denne bakgrunn be Regjeringen vurdere å omdisponere hele eller deler av de ubrukte midlene til prosjekter innen atomsikkerhetssamarbeid.




