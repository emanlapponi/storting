 Budsjettforliket mellom Arbeiderpartiet og sentrum sikrer stabilitet, lav rente og fortsatt gode fellesskapsløsninger i Norge. Vi så det i arbeidet med utjamningsmeldingen: Privat rikdom og grådighetskultur må tøyles for å sikre en mer rettferdig fordeling. Arbeiderpartiet vil videreutvikle et samfunn der vi tar vare på hverandre. Behandling og omsorg skal ytes etter behov. Privat etterspørsel skal verken avgjøre hvor i landet helsetilbud skal være tilgjengelige eller hvem som skal få behandling.




En bærende tanke i Arbeiderpartiets politikk er å gi flest mulig mennesker anledning til ut fra egne evner å delta i arbeids- og samfunnsliv. Noen grupper er blitt hengende etter i velferdsutviklingen, og det haster med å få lagt fram en handlingsplan for sosial og økonomisk trygghet. Det er alvorlig at 70 000 barn har en vanskelig hverdag, der de må gi avkall på helt alminnelige goder.




Arbeiderpartiet vil ha et samfunn der en ikke skal få økonomiske bekymringer på toppen av sykdom. Derfor vil vi ikke ha en brutal omlegging av sykelønnsordningen, slik Høyre og Fremskrittspartiet går inn for. Utgiftene til syke- og uføretrygd har økt. Dette er tegn på et hardere arbeidsliv. Vi må ha en aktiv og bedre politikk for at flest mulig skal klare å kvalifisere seg for arbeidslivet. Vi må gi bedre muligheter for å kombinere arbeid og barn, og arbeid og trygd.




Budsjettforliket innebærer en vesentlig styrking av offentlig sektor. Vi trenger et høyt nivå på offentlige helse- og omsorgstjenester. Vi må reformere og fornye tjenestene. Helsevesenets omdømme må bedres gjennom å bli mer pasientvennlig. Skal det lykkes, må det også bli bedre organisert.




Regjeringen tar sikte på en rask etablering av statlig eierskap til sykehusene, og at disse skal styres etter foretaksmodellen. Det er viktig å sikre regional forankring og innflytelse når den store sykehusreformen skal gjennomføres.




De nye helselovene skal tre i kraft neste år. Da skal pasientene ha krav på større forutsigbarhet. En skal få vite hvilken hjelp en kan få, og når en kan forvente å få behandling. Den nye fastlegeordningen skal sikre alle adgang til en fast lege. Det vil gi større trygghet og stabilitet i forholdet mellom lege og pasient.




Budsjettet for 2001 følger opp satsingen på de fire omfattende handlingsplanene. Innsatsen for eldre styrkes med nesten 4 milliarder kr. Dette gir rom for ytterligere 5 000 sykehjemsplasser eller omsorgsboliger. Rekrutteringen av personell er heldigvis bedre enn plantallene. Stadig flere hender blir stilt og må stilles til rådighet i pleie- og omsorgssektoren. 




Vi vil forsere kommunenes oppstart av noen tiltak og tilfører psykiatrien ytterligere 70 mill. kr.




Vi har mange oppgaver som må løses bedre, men budsjettforliket viser at fellesskapsløsningene fortsatt har en solid forankring i Det norske storting.




