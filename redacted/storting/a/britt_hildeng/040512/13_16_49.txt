 Den styrkingen som arbeidsministeren nevner, er jo ressurser som i sin tid lå i Trygdeetaten, og som nå er overført. Det er derfor egentlig ikke noen styrking av de tiltakene som skal gå til denne gruppen.




Til tross for det som arbeidsministeren her sier, at man har forsøkt å styrke Aetat, og til tross for at en har fått bedret tilgangen på stillinger, er det faktisk like høy arbeidsledighet i Oslo og Akershus som tidligere. Over 34 000 er fortsatt uten arbeid i dette området.




Det er nettopp tiltakene som har vist seg å være en bro for mange arbeidsledige inn i arbeidslivet. I så måte, er det ikke litt betenkelig at man i revidert budsjett nå faktisk svekker arbeidsmarkedstiltakene, som skulle ha hjulpet arbeidsledige inn i arbeidslivet igjen?




