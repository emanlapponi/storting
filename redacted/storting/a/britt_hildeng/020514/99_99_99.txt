 Vi har i de senere år lagt stor vekt på trafikksikkerhet her i landet og med ulike tiltak forsøkt å bedre denne. Videre har vi lagt stor vekt på å utvikle et inkluderende arbeidsliv og lagt vekt på tiltak som bedre kan tilrettelegge for at funksjonshemmede kan delta aktivt sosialt i arbeids- og annet samfunnsliv. Begge disse målsettingene blir rammet gjennom altfor rigid praksis av dagens stønadsordning med hensyn til funksjonshemmede og deres bilordning. Denne praksis kan f.eks. innebære at de som har store reiseavstander og store slitasjer på bil, kan sitte igjen med en trafikkfarlig bil, eller ikke kjørbar bil, før ti år er gått. I de fleste tilfeller vil det være rimelig med en gjenanskaffelsestid på ti år dersom en legger rimelig kjørelengde til grunn. Men den enkeltes kjørelengde kan variere sterkt, avhengig av arbeidsreisens lengde og også den enkeltes aktivitetsnivå. Det vil ikke være i tråd med lovens intensjon dersom rigide bestemmelser skulle stoppe den enkeltes sosiale og økonomiske deltakelse i samfunns- og privatliv – derfor forslaget om å innarbeide større grad av fleksibilitet i departementets retningslinjer.




Jeg er glad for den positive holdningen departementet har vist i forhold til dette forslaget, og glad for at en enstemmig komite også slutter opp om det. Dette vil da innebære at det utarbeides nye forskrifter vedrørende lån og tilskott til kjøp av bil, slik at det etableres en dispensasjonsordning for gjenanskaffelsestidspunktet som tar hensyn til kjørelengde, slitasje og formål i forbindelse med bruk av bil.




