  «Byrådet i Oslo har foreslått å sette
eldreomsorg i tre bydeler ut på anbud som ledd i en omfattende
plan for privatisering av hovedstadens eldreomsorg. Byrådet ønsker
videre å delegere vide privatiseringsfullmakter på dette
og andre områder til underliggende etater og bydeler.

Hvor langt mener statsråden at kommuner
kan gå i konkurranseutsettingsvirksomhet innen helse- og
omsorgssektoren?»

Kirsti Kolle
Grøndahl hadde her gjeninntatt presidentplassen.

  Jeg vil takke for svaret, men jeg vil understreke
at omfanget av konkurranseutsettingen i Oslo er meget stort.  Det
er eldreomsorg pr. i dag for 157   mill.
kr og 470 årsverk som settes ut på anbud, med
velsignelse fra Venstre og Kristelig Folkeparti.  Dette dreier seg
ikke bare om kommende virksomheter, men om virksomheter som allerede
er i drift, og byrådet har definert dette som det første
skritt til å sette hele Oslos eldreomsorg ut på anbud.
 Et slikt prosjekt vil ha en økonomisk ramme på 3
milliarder kr.  Dette skaper stor usikkerhet.

  Jeg har lyst til å spørre
statsråden om hun vil gi Thorbjørn Jagland rett
i hans advarsel om at en koalisjon av Senterpartiet, Kristelig Folkeparti
og Venstre ville kunne komme til å gå i kompaniskap
(presidenten klubber) med Høyre og Fremskrittspartiet i
deres privatiseringsiver.  Og jeg vil be om …

