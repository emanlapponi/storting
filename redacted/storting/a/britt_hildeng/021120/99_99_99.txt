 «Overgrep og mishandling i hjemmet
er tabubelagt, og mørketallene kan være
store. Det antas at behovet for skreddersydd hjelp er til stede
i flere større kommuner. I Oslo og Drammen har
mange eldre fått hjelp av «Vern for
eldre»-prosjektene. Prosjektene har vist at eldre
får et sted å gå der hjelp finnes og koordineres.

Hva vil statsråden gjøre
for å sikre at eldre som er i fare
for eller har vært utsatt for overgrep, får
god hjelp og oppfølging?»

 Tiltaket «Vern for eldre» har gjort
et fantastisk arbeid i Oslo, men samtidig har de avdekket mangel
på fagkunnskap i det sosiale hjelpeapparat med hensyn til å håndtere
dette. Kompetansesenteret for vold gjør et godt arbeid,
bl.a. gjennom regionkonferansene sine. Tilbakemeldinger som jeg
får, går ut på at det er få eller
nesten ingen deltakere fra det kommunale tjenesteapparat. Årsakene
til det er sikkert mange, men dette er den yrkesgruppen som er nærmest
til å avdekke slike situasjoner. Når kunnskap
og kompetanse til å avdekke vold og metoder for å håndtere
dette, mangler, forblir eldrevolden et skjult og tabubelagt
fenomen.

Vil sosialministeren bidra til at det kommunale
tjenesteapparat blir skolert og satt i stand til å hjelpe
de mange eldre som nå lider i det skjulte på grunn
av vedvarende vold mot dem?

 Det er godt å høre
at sosialministeren er så positiv som hun er.

Nå er det ofte slik at når
en avdekker et problem som det offentlige hjelpeapparatet ikke
til fulle har sett, bidrar frivillige hjelpeorganisasjoner til å dra
i gang viktige hjelpeprosjekter, ofte i samarbeid
med kommuner og stat. Eksempler på det
har vi bl.a. når det gjelder spiseforstyrrelser, krisesentrene
o.l. Jeg er kjent med at det er frivillige organisasjoner som har
engasjert seg i spørsmålet om eldrevold, og noen
har også et godt samarbeid med Oslo
kommune og Oslos kommunale tiltak om vern for eldre. Behovet for
denne type tiltak er også påkrevd
i andre store byer.

Vil statsråden bidra til å legge
til rette for at slik virksomhet også kan komme
i gang i andre storbyer i Norge, gjerne i samarbeid
med frivillige organisasjoner?

