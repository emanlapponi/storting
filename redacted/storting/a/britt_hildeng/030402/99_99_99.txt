 «I budsjettet for 2003 forventet Stortinget
at ordningen med rehabilitering av tannsett for periodontittpasienter
kom på plass. Da det ikke skjedde, ble departementet
bedt særskilt om å vurdere ved forskrift å sikre
midler til dette, og Stortinget øremerket 50 mill.
kr til dette formålet for å sikre rask gjennomføring
av refusjon til pasientene. Flere pasienter har henvendt seg fordi
ingen endring er gjennomført.

Når kan statsråden makte å gjennomføre
stortingsvedtaket?»

 Vi får stadig henvendelser fra pasienter
som forventer å få sine utgifter i forbindelse
med denne behandlingen refundert. De forteller om tannleger som ikke
vet hvordan de skal forholde seg, og tannleger uttrykker sin nød
fordi de mener at de ikke har klare retningslinjer
fra departementet. Og til nå synes departementet å ha
hatt en uklar holdning til det. For eksempel har
vi fått vite at de takstene
som faktisk ble innført 1. januar, og som inngår
i den vedtatte tak 2-ordningen, ble økt med 60 pst.
fra 1. mars, visstnok fordi takstene var for lave
i forhold til Stortingets bevilgning. Hvordan kan dette ha seg?

Jeg må si at det virker ikke
som om departementet har veldig stor oversikt over denne problematikken.

 Det har jo over lang tid i Stortinget vært
etterlyst ulike sider når det gjelder tannbehandlingen
i Norge, bl.a. fordi vi må konstatere at vi på mange
områder ligger langt etter
andre land som det er vanlig å sammenlikne oss
med. Og på bakgrunn av de mange vedtakene som er fattet,
må jeg si at det er akkurat som om det er en slags vegring
fra departementets side i forhold til å etterkomme
Stortingets vedtak. Det gjelder den lange saksbehandlingstiden som
nå har vært knyttet til periodontittbehandlingen,
men det gjelder også andre forhold.
Ved flere anledninger har Stortinget etterlyst en egen melding om
tannhelsetjenesten, og det foreligger heller
ikke.

Når kan Stortinget forvente at statsråden
følger opp dette vedtaket?

