 «Vi har fått mange henvendelser fra
folk som er på attføring og medisinsk rehabilitering. De
er fra nyttår kommet i en fortvilet økonomisk
situasjon og må gå en tung vei til sosialkontoret. Noen
gir opp sitt opplegg og søker varig uføretrygd.
Allerede i april 2002 bad et enstemmig storting om en gjennomgang
av ordningene for å sikre at ingen kom i en uholdbar situasjon.

Hvor langt er evalueringen kommet, og når
kan disse fortvilede menneskene forvente forslag som kan hjelpe dem?»

 Jeg takker for svaret.

Det er riktig at det var et flertall for omlegging
av disse reglene, og at dette ble fremmet av regjeringen Stoltenberg.
Det som imidlertid ble avdekket da disse reglene skulle settes i
verk, var at de hadde en rekke uforutsette konsekvenser. Det er
jo på bakgrunn av det at vi bad om en gjennomgang og en
ytterligere gjennomgang i forbindelse med budsjettet.

Det viser seg at vi igjen får de samme
typer henvendelser når reglene nå trer i kraft,
og at det er flere søkere som ber om uføretrygd
istedenfor å følge et opplegg for attføring
og rehabilitering. Sett på bakgrunn av vår politikk
når det gjelder et inkluderende arbeidsliv, er dette nærmest
en fallitterklæring.

Og spørsmålet er: Hvor raskt
vil sosialministeren få en tenkning omkring det inkluderende
arbeidsliv på plass så man ikke opplever
at folk som gjerne vil ha et attføringsopplegg, faktisk
blir tvunget til å gå på uføretrygd?

 Jeg forstår at en har planer om å komme
tilbake med en slik evaluering «så snart
den foreligger». Jeg har lyst til å understreke
betydningen av at dette skjer veldig raskt. Dette er mennesker som
daglig opplever en forferdelig vanskelig situasjon,
og en kan ikke ha for stor tålmodighet på vegne
av dem. Den utålmodigheten som disse som er i en vanskelig
situasjon, føler, håper jeg at statsråden
tar på alvor, og at en derfor veldig raskt kommer tilbake
til Stortinget.

