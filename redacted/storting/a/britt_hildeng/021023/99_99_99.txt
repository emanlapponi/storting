 «Fylkestrygdekontorene melder at om
lag 95 pst. av tilretteleggingstilskuddene til bedrifter for å gi
kompensasjon for utgifter arbeidsgiver
har for å legge til rette for å tilbakeføre
sykemeldte og funksjonshemmede til arbeidslivet, står ubrukt etter
at ordningen har fungert i 9 måneder.

Hva vil statsråden gjøre
for å få tatt i bruk de tiltak Stortinget har
vedtatt, i et forsvarlig tempo?»

 Statsråden gir en beskrivelse av en
rekke gode tiltak som ligger i intensjonsavtalen, men det
som er utgangspunktet, og det hun i liten utstrekning sier
noe om, er hvorfor fremdriften med hensyn til å ta i bruk
disse virkemidlene er så svak. Det virker som om det her ikke
er tilstrekkelig trykk fra Regjeringens side. Men til tross for
at man har kommet veldig kort i forhold til å bruke
virkemidlene, understrekes likevel nødvendigheten
av at vi får en evaluering ett år etter
at avtalen er blitt iverksatt. Enkelte statsråder har også truet
med reduksjon i sykelønnsordningen
dersom en ikke oppnår resultater om 20 pst. reduksjon
i sykefraværet. Da må jeg stille spørsmål
om det er slik at det er ønsket om å endre sykelønnsordningen
som gjør at Regjeringen ikke i større grad
holder fremdriften når det gjelder bruken av de virkemidlene
som er til disposisjon.

 Jeg takker for svaret.

Jeg er glad for det statsråden sier,
at man ikke her har en skjult agenda. Men likevel
er det slik at man har kommet veldig kort i forhold til å prøve
ut de virkemidlene som ligger i intensjonsavtalen – én
ting er tilretteleggingstilskuddet, en annen er lønnstilskuddet
til bedrifter som rekrutterer funksjonshemmede. Å styrke Rikstrygdeverket
med 600 nye stillinger er noe som også henger
etter. Det er få store, tunge, statlige bedrifter som er
inkludert som IA-bedrift. Det samme er tilfellet innenfor
privat sektor, hvor en har veldig få som er tegnet som
IA-bedrifter.

På denne bakgrunn og for at man skal
få tid til prøve virkemidlene før man
evaluerer, vil jeg spørre om statsråden vil bidra
til at man får utvidet fristen for evaluering. Nå er
det gått ni måneder siden avtalen ble inngått. Det
er tre måneder igjen, og man vet at man henger etter i
forhold til å stille opp med de virkemidlene som var forutsatt.

