 «Mellom 5 000 og 10 000 døve bruker
tegnspråk daglig. Norge har forpliktet
seg til å anerkjenne at enhver person som tilhører
en språklig minoritet, har rett til fritt og
uhindret å bruke sitt minoritetsspråk.
Tegnspråk er et slikt minoritetsspråk,
men de tegnspråklige har ingen slike rettigheter.

Vil statsråden bidra til at Norge
får sin egen tegnspråklov, og derigjennom gi døve
rett til tegnspråk gjennom hele livsløpet?»

 Jeg takker statsråden for svaret.

Jeg er i likhet med statsråden opptatt
av at døve skal kunne få delta på linje
med andre. Men nå er det jo slik at ikke alle døve
får det. Vi opplever spesielt at mange døve eldre
er fortvilet over sitt møte med hjemmetjenesten og sykehjemstjenesten,
der de ofte blir misforstått. De er isolerte
og deprimerte fordi ingen kan kommunisere med dem.

Vil ministeren inntil vi får en egen
tegnspråklov, i hvert fall bidra til at ansatte i omsorgssektoren
har den tilstrekkelige språkkompetansen, og at dette skjer
raskt? Det er mange som opplever at de er i en fortvilet situasjon.

 Det er riktig at spørsmålet,
og det jeg også skal stille nå, kanskje
er litt på siden, men det handler om språk. Jeg
føler at vi i mangel av en egen språklov
for tegnspråk og i mangel av egne rettigheter
på dette området møter en rekke situasjoner
hvor nettopp språk blir en hindring, og mangel
på språk blir en vanskelighet for døve.

Jeg har hatt flere saker i forbindelse med
kommuner som ikke vil kjøpe plasser for sine døve
eldre på institusjoner som er egne
institusjoner for døve, eller i sykehjem
der hvor man har egne avdelinger for døve. Blant annet
er det knyttet en sak opp til Conrad Svendsens institusjon.

Jeg vet det faller utenfor saksområdet,
men allikevel, det handler om språk, og i så måte
vil jeg spørre om det er noe ministeren kan bidra med i
forhold til å finne løsninger på dette.

