 Lærerutdanningen er en av de viktigste utdanningene vi har. Læreren skal utdanne den fremtidige befolkningen. Læreren legger grunnlaget for kunnskap og kompetanse hos den enkelte elev. Læreren er avgjørende for at eleven skal lære mer og trives på skolen. Grunnlaget som legges hos barn og unge de første leveårene, former dem og bestemmer hva slags menneske de blir, hva slags kunnskap de tilegner seg og på hvilken måte. Vi trenger godt utdannede og inspirerende lærere som går inn i et yrke som er i stadig omstilling og oppdatering.




Etter at NOKUTs evaluering av lærerutdanningen ble lagt fram i 2006, har strukturen og innholdet i utdanningen vært et «hot» tema. Lærere som yrkesutøvere har til tider blitt fremstilt negativt i samfunnsdebatten. Det er viktig å erkjenne at tida er moden for å ta noen grep innenfor lærerutdanningen. Men store strukturendringer kan ikke løses over natta. Det er viktig å bruke tida godt og lytte til fagfolk. 




NOKUT slo fast en rekke utfordringer ved utdanningen. Noen utfordringer var opp til institusjonene selv å løse, og noen var nasjonale utfordringer. Blant institusjonenes utfordringer ble det bl.a. fokusert på mangel på tydelig ledelse på alle nivå, et potensial for forbedring i samarbeidet mellom skoleeier og lærerutdanningsinstitusjoner, på praksis og etterutdanning, og at det bør stilles tydeligere krav til studentenes innsats. 




Det er oppsiktsvekkende når hele 40 pst. av allmennlærerstudentene faller fra i løpet av fire år. Det finnes ingen forklaring på hvorfor - om det er de beste eller de svakeste, om de skifter studiested eller studium. Undersøkelser viser en svak sammenheng mellom karakterkrav og gjennomstrømming. Av mange blir det pekt på en mangel i koplingen mellom praksis og teori i lærerutdanningen. 




På en skala fra 1 til 5 svarer lærerstudentene gjennomsnittlig 2 på at de under praksisoppholdet fikk en god oppfølging av lærer på høyskolen. Praksisfeltet bør utnyttes bedre og veiledning under praksistida, både på praksisstedet og fra institusjonenes side, er for dårlig. Mange nyutdannede lærere sier at den største utfordringen er å komme ut i skole og på jobb med alt det det innebærer. En tettere oppfølging av den enkelte vil være en løsning på det. 




Lærerutdanningen står overfor en rekke store utfordringer. NOKUTs evaluering var oppsiktsvekkende, og vi må ta klare grep for bl.a. å bedre gjennomstrømmingen, kvaliteten, karakterene, styringen og inntakskravene. Evalueringspanelet slo fast at det spesielt er to områder som danner forutsetning for at profesjonssatsingen skal lykkes. Det er helhet og sammenheng, og det er forskningsorientering. 




Innenfor helhet og sammenheng bør, ifølge panelet, to områder inkluderes ytterligere. Det er samfunnsorientering og flerkulturell lærerutdanning. Undersøkelser viser at mange barn med minoritetsbakgrunn føler seg lite sett og forstått av læreren. Flerkulturell kompetanse må vektlegges i mye større grad i lærerutdanningen. I tillegg må det arbeides målrettet med å rekruttere flere lærere med minoritetsbakgrunn. 




Forskning og utvikling bør knyttes til arbeidet i grunnskolen og kobles mellom skolen og lærerutdanningsinstitusjonene. Studenter bør få anledning til å være med på FoU-arbeidet mens de studerer og når de har sin praksisperiode i skolen. Nasjonale tiltak utover det forsknings- og høyere utdanningsministeren har gjort rede for i dag, som struktur og hovedretning, kommer i den varslede stortingsmeldingen om lærerutdanning, som kommer ved årsskiftet. 




Lærerutdanningen kommer til å få en grundig behandling i året framover, både her i salen og fra Regjeringens side. Jeg ser fram til atskillig flere debatter om dette temaet i tida framover. 




