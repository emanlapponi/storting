 Vi har et ansvar for å sikre at barna våre vokser opp i et trygt, rent og sunt miljø. Et dårlig inneklima i skolene skaper sykdom, plager og ikke minst dårlig konsentrasjon – og dermed svekkes læringen. Et dårlig inneklima gir dårlig trivsel og kan igjen føre til at mobbingen øker. Som kunnskapsministeren orienterte om, slås det fast i opplæringsloven at alle elever har krav på et skolemiljø som tar hensyn til deres helse, sikkerhet, trivsel og læringssituasjon. Det slås også fast at elevene skal engasjere seg i planleggingen og gjennomføringen av det systematiske arbeidet for et godt inneklima. Alle har også rett til å sende en skriftlig klage dersom skolemiljøet ikke tilfredsstiller lovens krav.




Bare siden jeg gikk i grunnskolen, og det er ikke så veldig mange år siden, har veldig mye skjedd. Skolene har selv tatt tak i inneklimaproblematikken, og elevene er blitt mer opptatt av et bedre læringsmiljø. I mange grunnskoler på lavere trinn og på SFO er innesko nå innført – noe som har ført til at mange har fått godkjent inneklimaet. Som interpellanten fokuserer på i sitt innlegg, er antallet barn med astma bekymringsfullt. Jeg deler de bekymringene. For disse barna kreves det en spesiell oppfølging fra lærerne. Men selvfølgelig vil også inneklimaet på skoler ha mye å si. Det kan tas mange små grep som fører til store forbedringer for den enkelte skole og elev. Norges Astma- og Allergiforbund retter på sin hjemmeside fokus mot en rekke billige tiltak som kan gjøres for å bedre inneklimaet. For elever med astma vil et godt renhold, jevnlig lufting, solavskjerming, uteklær i garderober, en lav innetemperatur, fjerning av matrester og søppel samt å skaffe støvsamlere i tillegg til innføring av innesko, som tidligere nevnt, forbedre inneklimaet drastisk.




Kvaliteten på inneklimaet er avhengig av mye – beliggenhet, utforming, når skolen ble bygd og eventuelt renovering. Det kommer an på vedlikehold, drift og hvordan ute- og innearealet brukes og tilrettelegges. Kommunen og fylkeskommunen er som skoleeier lovmessig forpliktet til å sørge for at inneklimaet på skoler er godt. Tidligere var dårlig kommuneøkonomi en av årsakene til at skolebyggene ble nedslitte og gamle. Fra 2005–2008 vil kommunesektoren ha fått en reell inntektsøkning på 20 milliarder kr. Med den rød-grønne regjeringen har kommuneøkonomien blitt styrket betydelig, noe som igjen har ført til at kommunene har muligheten til å prioritere skole, renovering av skolebygg og utskifting av gamle ventilasjonsanlegg.




Det er fylkeskommunen som på vegne av staten driver tilsynet med skolene, som kunnskapsministeren nevnte i sitt innlegg. Det er satt i verk flere tiltak for å styrke tilsynet hos fylkesmannen og for å forbedre styring og koordinering av tilsynsvirksomhet på nasjonalt nivå. Dette ser vi i Arbeiderpartiet som viktige tiltak.




Avslutningsvis vil jeg takke interpellanten for å ha rettet fokus mot temaet og for å ha fått i gang en debatt som vi håper kan utvikle seg i god retning. Det er ingen tvil om at et dårlig inneklima gir en dårlig skole.




