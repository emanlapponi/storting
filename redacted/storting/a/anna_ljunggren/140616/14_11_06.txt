 (ordfører for saken): En samlet komité slutter seg til Prop. 67 L for 2013–2014 om endringer i forurensningsloven og straffeprosessloven.


Endringene innebærer en skjerpelse av straffenivået for ulovlig grensekryssende avfallstransport. Ny strafferamme foreslås til bøter eller fengsel i inntil to år, og endringene gjelder både ulovlig innførsel og utførsel av avfall og forsøk på dette.


Ulovlig innførsel og ulovlig utførsel av avfall er et betydelig miljøproblem i mange land, og dette er alvorlig kriminalitet som må bekjempes. De vanligste typene avfall som sendes ut, er elektronisk avfall, kasserte kjøretøy, bildeler og kasserte batterier – avfall som kan inneholde farlige stoffer, og som kan skade natur og mennesker om det ikke behandles på den rette måten.


Det kan være mulig å tjene penger på avfall, og derfor har det vært en utvikling i retning av transport også ut av Norge.


Komiteen er tilfreds med at forslag til endringer som er kommet fram under høringer, også er tatt med i proposisjonen. Det er, som sagt, en samlet komité som slutter seg til dette, og derfor ser jeg ingen grunn til å gjøre debatten lengre.


