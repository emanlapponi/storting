 Det er ingen tvil om at det går godt her til lands. Det er stor etterspørsel i byggemarkedet etter materiell og etter arbeidskraft. I både privat og offentlig sektor bygger vi som aldri før. Konsekvensene er selvfølgelig at kostnadsveksten i byggenæringen flyr i været.




Nytt informatikkbygg ved Universitetet i Oslo ble vedtatt av Stortinget våren 2005, og først to år senere startet byggearbeidet. I mellomtiden hadde vi i byggebransjen en kostnadsøkning som førte til at budsjetterte midler ikke var nok.




Mindretallet, som er opposisjonen, mener at det er grunn til å vurdere også andre planlagte eller igangsatte byggeprosjekter i universitets- og høyskolesektoren. Arbeiderpartiet, SV og Senterpartiet ønsker ikke å støtte mindretallet. Vi mener at vi har et ansvar for å holde markedet tilbake. Vi ønsker ikke å gi «go»-signal for alle prosjekter – det er det vi måtte gjøre hvis vi i utgangspunktet bare skulle gå for alle bygg innenfor universitets- og høyskolesektoren. Vi må se ethvert byggeprosjekt i statlig regi i en helhet.




Vi forutsetter at de statlige byggeprosjektene som blir framlagt for Stortinget, tilsvarer kalkylene i en eventuell kostnadsvekst. Vi bør avsette nok reserver som tar høyde for endringer i markedet. Men vi kan ikke se bort fra at det i spesielle tilfeller kan komme viktige byggeprosjekter, som informatikkbygget, som fra Regjeringens side blir prioritert. Men i utgangspunktet mener vi at alle statlige byggeprosjekter er prosjektert med de midlene som trengs.




Jeg vil gi ros til fornyings- og administrasjonsministeren for å ta tak i denne saken, og regjeringspartiene slutter seg til proposisjonen.




