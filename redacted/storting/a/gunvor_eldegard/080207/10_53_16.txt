 Maritim sektor representerer ei næring som me i Noreg skal leva av i framtida. Det er viktig at me som nasjon innrettar oss slik at sysselsetjing skjer innan dei næringane der me har høg kompetanse og gode føresetnader for framtidig vekst. Her står skipsfarten i ei særstilling. Eg er difor glad for at Regjeringa har lagt fram ein så god maritim strategi. 




Me som er i næringskomiteen, har besøkt mange maritime bedrifter i fleire delar av landet, og kunnskapen og kompetansen ein finn der, er imponerande. Mange maritime bedrifter representerer den ypparste kompetansen i verda på sine felt. 




Den maritime klynga på Sunnmøre er eit godt eksempel på samspelet mellom sjøfolk, reiarar, utstyrsprodusentar og verft. 




I Arbeidarpartiet er me opptekne av å sikra maritime næringar si framtid. Noreg er eit høgkostland. Difor må me satsa på å vera betre enn andre, me må satsa på å vidareutvikla vår spesielle kompetanse. Me må vera først i den teknologiske utviklinga, og me må vera omstillingsdyktige. 




I Soria Moria-erklæringa har me sagt at me må satsa målretta på dei næringane me skal leva av i framtida. Maritim næring er ei av desse. Med alle dei gode tiltaka som er skisserte i den maritime strategien, vert dette følgt opp med konkrete tiltak. 




Me arbeider for å sikra sysselsetjing av norske sjøfolk. Det er nødvendig for å sikra kompetansen i norske maritime næringar, og det er viktig for å bevara Noreg som ein leiande maritim nasjon. 




Nettolønsordninga for sjøfolk er eit viktig verkemiddel for å vidareutvikla maritim kompetanse og rekruttering av norske sjøfolk. Det er difor underleg, synest eg, at ein i Høgre er så utruleg negativ til denne ordninga. Ordninga bidreg òg til at norske reiarlag får konkurransedyktige rammevilkår i forhold til det ein finn i andre land, noko som eg trudde òg Høgre var oppteke av. 




Gjennom dette gir me sjøfolk stabile rammevilkår, og me sikrar stabilitet for norsk skipsfart og vekst i dei maritime næringane. Og som me høyrde her tidlegare: Da me innførte utvidinga av nettolønsordninga, førte det til store investeringar i skipsfarten i Noreg. Difor er eg veldig glad for at me no har fått på plass reiarskatten og fått det som me har ønskt heile tida: at me skal ha dei same rammevilkåra her som i resten av Europa. Eg lurer eigentleg på kva Høgre gjorde i førre perioden, då dei sat i regjering, for å sikra dei maritime næringane. 




Etter mi meining er skipsfarten ei av dei viktigaste distriktsnæringane våre, med hjørnesteinsbedrifter og sysselsetjing over heile landet. Maritime næringar har òg stor betydning for norske bankar, forsikringsselskap og IKT-bedrifter som etablerer leiande internasjonale posisjonar i marknader der norske reiarlag står sterkt. Eg er difor glad for at me har ei regjering som satsar på skipsfartsnæringa, for Noreg treng skipsfarten. 




MARUT-initiativet er eit eksempel på dei grepa som vert tekne frå Regjeringa si side for å satsa på maritime næringar. Det er eit tett samarbeid mellom myndigheiter, næringsliv og kunnskapsmiljø.




Når ein høyrer på interpellanten og Høgre, snakkar dei som om Regjeringa ikkje har satsa på forsking. Det er heilt feil. Satsinga på forsking og innovasjon er avgjerande for at me skal kunna liggja i tet i utviklinga av høgteknologiske og miljøvenlege løysingar, noko som vil gi næringa konkurransefortrinn òg i framtida. Difor har me i fleire år over statsbudsjettet styrkt dei verkemidla me har for maritim forsking og innovasjon. 




Lat meg avslutta med å seia at etter Arbeidarpartiet si meining har me ei felles oppgåve i å sørgja for at skipsfarten og den maritime næringa framleis bidreg til liv og busetjing i Kyst-Noreg. Me må ta vare på og vidareutvikla kompetansen i næringa, for denne kompetansen er faktisk eit av våre viktigaste konkurransefortrinn. 




