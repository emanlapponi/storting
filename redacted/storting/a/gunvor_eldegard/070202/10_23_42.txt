 Eg vil takka ministeren for svaret. Eg er veldig glad for at me har ei regjering som har som mål at dei vil føra ein politikk som gir kvinner og menn like moglegheiter og reell likestilling. Eg er glad når ministeren seier at ein no skal leggja ein strategi for å få likestilling. Måla i strategiarbeidet er svært viktige, og er glad for at ministeren seier at me skal få fleire menn inn i tradisjonelle kvinneyrke. Eg går ut frå at også kvinner inn i mannsyrke skal vera ein del av strategien.




Eg vil seia til ministeren at det er veldig bra at me skal prøva å tileigna oss kunnskap. Men det finst faktisk masse kunnskap på området. Eg nemnde mange eksempel i stad, og eg har enda fleire. Eg trur ikkje me treng å finna opp alt krutet på nytt. Ved å samla dei erfaringane me har gjort dei siste åra, har me masse. Det er kjempeviktig.




Ministeren seier noko som eigentleg er ganske alvorleg, at ein skal ta vare på gutane i skulen, for dei gjer det så mykje dårlegare på skulen enn jentene. Det er kjempebra at me gjer ein innsats for å få fram gutane. Men da vert det nesten enda meir paradoksalt, ved at det likevel er gutane som skal gå ut i arbeidslivet og få dei jobbane som gir mest inntekt, sjølv om dei i utgangspunktet var dårlegare stilte enn jentene. Eg er veldig glad for at ein også tek det på alvor.




Eg er veldig einig med utdanningsministeren i at me må få til ei samhandling, med arbeidstakarorganisasjonane, sjølvsagt, fagforeiningane, med næringslivet generelt, med utdanningssystema og med dei andre departementa. Men eg trur likevel at nokon må ta eit overordna ansvar, som eg ser at utdanningsministeren er i ferd med å gjera no, med å leggja opp denne strategien for at me saman skal kunna nå måla.




Til slutt har eg lyst til å ta eit lite eksempel som eg synest er hyggeleg. På den skulen eg nemnde, gjer dei ganske mykje. Plutseleg kan dei ha ein open dag for jenter på denne skulen for bl.a. å læra dei om elektrofaget og mekanikarfaget. Jentene får da lov til å skriva loggar. I utdraga frå dei står det t.d.: «Jeg koplet ledninger, lagde snurrebass, lagde tegning og spilte spill.» Ei anna jente laga diodar med batteri. Fadderen hennar hadde hjelpt henne med det. Under spørsmålet «Hva opplevde du?» svarar ei: «Jeg fikk lyspæra til å lyse.» Og det står: «Mekaniske fag og elektro er ganske kule fag for meg.»




Så det nyttar når me set inn tiltak.




