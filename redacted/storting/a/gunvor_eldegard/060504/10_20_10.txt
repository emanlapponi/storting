 Eg vil få takka næringsministeren for eit godt svar, som viser at departementet arbeider godt med dette feltet.




Eg er fornøgd med framdrifta i arbeidet når me no vert førespegla at det faktisk kjem ei designpakke allereie før sommarferien.




Eg er veldig einig med næringsministeren i at dette arbeidet, nemleg korleis design kan nyttast til å styrkja norsk næringsliv, skal vera i fokus, for det er det som må vera viktig. Eg er glad for at designpakka skal fokusera på aktuelle næringar og industrimiljø.




I motsetning til den førre regjeringa er ikkje denne regjeringa redd for å satsa på dei næringane der me har ekstra stor moglegheit for å lykkast, og det meiner eg er veldig bra. Skipsfartsnæringa er ei slik næring. Eg er imponert over korleis delar av næringa har lykkast gjennom sin bruk av industridesign som eit strategisk verktøy. Det at designpakka skal ha eit internasjonalt fokus, er sjølvsagt heilt nødvendig. Eg synest òg at det som næringsministeren sa om å sjå til Danmark og Finland, er viktig. Me treng ikkje finna opp alt, me kan òg læra av andre, av naboland.




Me er òg veldig glade for at det vert lagt vekt på å integrera designkompetanse i leiinga til bedriftene. Dersom ikkje forståinga for betydninga av å vektleggja design er forankra i leiinga og i bedrifta sine strategiar, vil ein ikkje koma veldig langt. Difor deler eg statsråden sitt syn når det gjeld behovet for å innlemma design i leiarutdanningane her i landet. Men i tillegg må rådgiving vera eitt av dei verkemidla me brukar, som òg ministeren nemnde i innlegget sitt. Det er veldig bra å få det inn i leiarutdanninga og å ha eit verkemiddel for rådgiving for eksisterande bedrifter.




