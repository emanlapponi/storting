 Det er godt dokumentert at ein aktiv bruk av god design innanfor produkt- og tenesteutvikling kan ha stor betydning for næringslivets lønnsemd og konkurransekraft. Allereie i budsjettframlegget i fjor haust viste Regjeringa vilje til å satsa på design ved å auka tilskotet til 25 mill. kr. Dette har gjort det mogleg for Norsk Designråd å utvida den strategiske satsinga på design.




Det er nok kanskje slik at mange av oss tenkjer på design som noko fordyrande, noko kosmetisk som først og fremst påverkar det ytre ved eit produkt. Men design er så mykje meir. Eg har m.a. besøkt eit lite firma på Ski, der ei jente driv som industridesignar. Ho designar m.a. høgspentmaster, der designen også faktisk får ein miljøeffekt. Ho designar også trafokioskar. Ho er nominert til NTNUs designpris, og det vert faktisk offentleggjort i dag kven som har vunne.




Eg ønskjer å seia noko om at design handlar om det kosmetiske, sjølvsagt, men også om det miljømessige og om det brukarvennlege. Det kan totalt sett gi eit betre produkt.




Leiaren i Norsk Designråd beskriv design som eit middel og ein metode for å byggja meir kunnskap og kompetanse inn i produktet, og viser til at design handlar om problemløysing og prosessar, om innovasjon, funksjon, ressursbruk, sunn økonomisk utvikling og form.




Dette seier ganske mykje om kor breitt og viktig dette feltet er. Det gjev oss òg ein indikasjon på kvifor det er så viktig i ein næringspolitisk samanheng. For å styrkja fastlandsøkonomien si konkurranseevne er det behov for å auka vidareforedlingsgraden av varer og kvaliteten på tenester i norsk næringsliv.




Det er òg behov for å auka innovasjonstakten i produktutviklinga, samstundes som me opplever at behovet for varer og tenester er i konstant endring. Eit meir innovativt næringsliv er, etter Arbeidarpartiet si meining, avgjerande for å halda oppe velferd og sysselsetjing her i landet òg i framtida. Det er difor viktig at me fører ein aktiv innovasjonspolitikk som kan bidra til å styrkja næringslivet si evne til å fornya og forbetra seg.




Forsking viser at ein strategisk bruk av design i bedriftene bidreg til auka konkurransekraft og sysselsetjing i næringslivet. Det er viktig at me når ut til bedriftene med bodskapen om at dei gjennom å satsa på design kan auka sine moglegheiter for å hevda seg i ein stadig meir krevjande marknad.




I denne samanhengen spelar det statlege verkemiddelapparatet ei viktig rolle. Norsk Designråd kan informera – og overføra kompetanse til bedriftene – om korleis dei kan nytta design som eit strategisk og innovativt verkemiddel. Gjennom samarbeidet som er etablert med Innovasjon Noreg, når dei ut til bedrifter over heile landet. Dette har bidrege til å auka både kompetansen og merksemda om design i norske verksemder. Eg trur at det at Innovasjon Noreg har ein designansvarleg ved alle kontora i Noreg, gjer at det vert meir trykk på bedriftene si utvikling på designsida. Det er gledeleg å høyra at Innovasjon Noreg melder at designprosjekta syner gode resultat.




Det er òg flott at Designrådet har inngått eit samarbeid med Forskingsrådet rundt SkatteFUNN-ordninga. Det er òg eit tiltak som stimulerer til auka innovasjon i næringslivet. På ein konferanse om SkatteFUNN-ordninga nyleg kom det fram at den norske bedrifta Asono har fått innpass på den japanske marknaden for MP3-spelarar. Det har dei faktisk klart bl.a. fordi dei har satsa på design. Teknologien er kjempegod, men designen tyder også noko i slike samanhengar.




Men det er enno store utfordringar på dette området, og det er difor viktig at me som politikarar bidreg til å gje verkemiddelapparatet ressursar, slik at dei kan halda ved lag fokuseringa på dette arbeidet. Eg får òg ein del tilbakemeldingar om at dette med at SkatteFUNN er med og bidreg, er eit godt verkemiddel. Det fungerer slik at då tør kanskje bedriftene å satsa. For mange bedrifter er det kanskje nytt, men ved at verkemiddelapparatet er i bruk, er det lettare å tora å satsa.




I Soria Moria-erklæringa står det at Regjeringa vil greia ut ei næringsretta designpakke. Difor har eg bede nærings- og handelsministeren gjera greie for kva han vil gjera for å følgja opp dette og for å medverka til at næringsretta design i større grad kan verta eit strategisk verktøy for eit meir innovativt næringsliv.




