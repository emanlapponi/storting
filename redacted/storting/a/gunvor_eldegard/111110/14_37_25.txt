 (ordførar for saka): Denne saka gjeld berre tre tekniske endringar i betalingssystemlova og finansieringsverksemdslova. Dette er gjennomføringa av EØS-reglar som svarar til to direktiv, som Stortinget har slutta seg til frå før. Som eg sa, er det veldig teknisk, men eg skal prøva å gå gjennom dei tre endringane som skjer.


Endringane i finalitetsdirektivet er hovudsakeleg grunngjeve i teknologiutvikling, auka internasjonal konkurranse og auka krav til pantesikkerheit. Det vert foreslått reglar for å sikra einsarta rettsvernsakter og verknader mellom samankopla system. Endringane tek høgd for det auka talet på koplingar mellom t. d. marknadsplassar og oppgjerssentralar. Årsaka til denne auken er auka globalisering, europeisk integrasjon og finansielle og teknologiske nyvinningar som har funne stad det siste tiåret.


Den andre lovendringa er å gjennomføre EØS-reglar som svarar til direktivet om e-pengar, eller elektroniske pengar. E-pengedirektivet inneheld reglar om retten til å ferda ut elektroniske pengar, under dette ein definisjon av omgrepet elektroniske pengar, og verksemdsreglar for e-pengeføretak. I tillegg til e-pengeføretak kan kredittinstitusjonar, t.d. bankar som Noregs Bank og postgirokontor, ferda ut elektroniske pengar.


Fristen for å gjennomføra direktivet var 30. april i år for EU-landa. Det er ikkje ein eigen frist for EØS-landa, men ut frå omsynet til mest mogeleg samsvar mellom EU-retten og EØS-retten bør dette gjennomførast i norsk rett så nær som mogeleg fristen i EU for det tilsvarande direktivet.


Derfor er det her foreslått å vedta ei mellombels løysing i finansieringsverksemdslova med overordna avgjerder om elektroniske pengeføretak. Forslaget er basert på Banklovkommisjonens forslag og vil enkelt kunna førast vidare i ei ny samla finanslov.


Den tredje lovendringa ber i seg at Statens innkrevjingssentral kan krevja inn med tvang gebyr for brot etter verdipapirhandellova. Statens innkrevjingssentral har det nødvendige apparatet og rutinar for handtering av slike saker og vil på ein meir effektiv måte enn Finanstilsynet eller andre kunna driva inn gebyr på vegner av staten. Det er ein samla komité som går inn for saka.


