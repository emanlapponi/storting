 Når Høgre spør kva Regjeringa vil gjera for å sikra rammevilkåra til norsk næringsliv, har me mange gode tiltak å visa til, noko svaret til statsråden no viste. 




Men for å ta det viktigaste først: Stabile, føreseielege og konkurransedyktige rammevilkår er viktig for næringslivet. Forslaget til statsbudsjett, som me no har til behandling her i Stortinget, er eit ansvarleg budsjett, samstundes som det er eit ekspansivt budsjett som vil stimulera til auka aktivitet, t.d. innan bygg‑ og anleggsnæringa. 




Sjølv om me har vore gjennom ein høgkonjunktur med den sterkaste vekstperioden sidan 1960‑talet, med full sysselsetjing og eit næringsliv som har hatt rekordgode resultat, har me satsa på næringsutvikling. Me har hatt fokus på å sikra verdiskapinga for å halda oppe velferda, og arbeidet med innovasjon og omstilling har hatt høg prioritet. Noregs første stortingsmelding om innovasjon kjem om kort tid, etter ein lang og god prosess. Me har satsa spesielt på maritim og marin sektor, reiseliv, energi og miljø, og det har vorte utarbeidd nasjonale strategiar i nær kontakt med næringslivet. Over kvart statsbudsjett er dette følgt opp med nye verkemiddel og konkrete løyvingar – t.d. for maritim sektor, der næringa no har fått ei skatteordning for reiarlag som er lik den i Europa. Dette er noko som dei har etterspurt i mange år. Nettolønnsordninga er òg veldig populær i dei maritime næringane. Eg høyrde nettopp Torbjørn Hansen stå her på talarstolen og seia at han syntest det var ei viktig næring. Likevel ønskjer dei å kutta i nettolønsordninga i sitt alternative budsjett. 




Det er svært viktig for næringslivet at Regjeringa har møtt den uroa som me har i den internasjonale finansmarknaden, med å føra ein føreseieleg og ansvarleg politikk, og, som statsråden seier: med høg beredskap for å møta uventa hendingar. 




I Høgre sitt forslag til statsbudsjett er skattelette det viktigaste tiltaket. Men det er ikkje overraskande og ikkje noko nytt at me ikkje er på linje i skattepolitikken. Dette dreier seg om fordelingspolitikk. Dei grepa Regjeringa har gjort, bidreg til eit meir rettferdig skattesystem som dei aller fleste vil komme godt ut av. Det synest eg faktisk at Høgre bør merka seg. 




Høgre seier at dei skal føra ein stram økonomisk politikk. Da lurer eg igjen på korleis dei skal finna saman med Framstegspartiet, som skal gje skattelette på 29 milliardar kr og ein auke i oljepengebruken på 31 milliardar kr. Det er mange som lurer på det, men eg trur ikkje me får eit godt svar på det i dag heller. 




Me er alle opptekne av å gje næringslivet gode rammevilkår. Som me har høyrt frå statsråden, har Regjeringa i desse tre åra gjennomført ei rekkje viktige ting i så måte. Og når Høgre syner til NHO sitt konkurransebarometer, vil eg visa til Verdsbanken sitt, som viser at Noreg er eit godt land å driva næringsverksemd i. Me kjem som det tiande beste landet av dei 180 landa som var med i undersøkinga, og det fjerde beste i Europa. Eg har merka meg at økonomiekspertar er i tvil om Høgre sine skatteletter er den rette oppskrifta for å møta dei utfordringane som me står overfor no. 




Næringslivet seier også nei. Dei har gjeve klar melding om at Regjeringa sine tiltak er i tråd med deira syn. 




