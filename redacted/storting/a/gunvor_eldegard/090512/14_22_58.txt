 Først vil eg seia til interpellanten at eg synest det er ein viktig debatt han tek
                  opp i dag, spesielt at han tek opp industrisamfunna sin situasjon og deira
                  forhåpentleg positive utgang av finanskrisa. 

Sjølv er eg vaksen opp i ei lita bygd med ei veldig stor hjørnesteinsbedrift. Det
                  er heilt klart at når det skjer noko med hjørnesteinsbedrifta i ei bygd, rammar
                  det heile samfunnet. Det har me no sett i Høyanger. Det er over 300 ledige i
                  Høyanger. I eit så lite samfunn merkar ein det veldig godt. Me ser det på Karmøy,
                  der delar av aluminiumsfabrikken er lagde ned. Karmsund Verft er konkurs. Det er
                  faktisk 600 arbeidsledige på Karmøy no. Det er store og alvorlege tal i små
                  bygdesamfunn. Da er det viktig at me har ei regjering som er villig til å setja
                  inn tiltak til omstilling og tiltak for dei som mister jobben sin. 

For oss i Arbeidarpartiet har arbeid til alle alltid vore jobb nummer ein. For me
                  veit at noko av det verste som kan skje eit menneske, er å mista jobben. Det
                  handlar om enkeltpersonar og familiane rundt, og om samfunnet som dei bur i.
                  Regjeringa har lagt fram fleire tiltakspakker, som er både store og omfattande,
                  men det er faktisk ikkje slik at Regjeringa kan kjøpa bildelar dersom ein
                  bilfabrikk går dårleg. Difor må me bruka denne krisa til å laga framtidas
                  arbeidsplassar. Difor må me bidra til omstilling. 

Eg har lyst til å snakka litt om Årdal og det som skjedde der. Da me begynte denne
                  stortingsperioden, var det ganske kritisk i Årdal. Ein stor del av fabrikken
                  skulle stengjast ned, og over 200 kom til å mista jobben. Da gjekk staten inn med
                  store omstillingsmidlar, og me fekk ein ny dørfabrikk, som det har vore stor
                  diskusjon om. Det er Europas mest moderne dørfabrikk, og den går veldig bra. Og me
                  har fått ei ny, flott, moderne og framtidsretta solcellefabrikk i bygda. Hydro har
                  teknologisenteret sitt der og ønskjer å utvida det. I ei bygd som faktisk var
                  prega av utryggleik og fråflytting, har det snudd til optimisme og tilflytting. Eg
                  meiner me må sørgja for omstilling i andre små samfunn òg og kanskje gjera
                  omstillingsarbeid der, slik at dei får fleire bein å stå på i usikre tider. 

Eg har lyst til å nemna noko, og det er at det er gjort mykje som gjeld desse
                  bygdene: Avskrivingsreglane er det f.eks. gjort noko med. Me har lagt inn
                  konjunkturavhengig skattelette, og det er eit tiltak som går direkte til bedrifter
                  som treng det, og som slit. Me har no lagt fram industrikraftregimet med
                  konsortieinnkjøp, som Jens snakka om i går. Me har oppretta Statens finansfond og
                  Statens obligasjonsfond på 50 milliardar kr. Alt dette til saman skal vera med og
                  bidra til at me kan bruka krisa til å laga nye arbeidsplassar og laga framtidas
                  arbeidsplassar. 

