 Me skal no behandla representantforslaget frå Framstegspartiet sine representantar i næringskomiteen, om å gjera Mattilsynet til ein serviceetat. 




Først vil eg retta ein takk til saksordførar Kongshaug, som har gjort ein god jobb og samla eit klart fleirtal i komiteen, som det går fram av innstillinga.




Mattilsynet vart oppretta i 2004, gjennom ei samanslåing av fleire statlege tilsyn og dei kommunale næringsmiddeltilsyna. Formålet med å oppretta det nye Mattilsynet var m.a. å sikra ein betre mattryggleik for norske forbrukarar, sikra god dyrevelferd og betra konkurranseevna for norsk mat. 




Målet var også å effektivisera forvaltninga, unngå dobbeltarbeid og skapa ei meir framtidsretta og effektiv forvaltning på matområdet. Det er ingen tvil om at det framleis er store utfordringar knytt til det å få eit meir heilskapleg tilsyn i Mattilsynet. Det meiner òg ein samla komite. Men me må hugsa på at tilsynet forvaltar alle lovar om produksjon og omsetnad av mat og heile matkjeda frå jord og fjord til bord, i tillegg til at det har tilsynsansvar langs heile produksjonskjeda. Det er ingen tvil om at dette er store og tunge oppgåver. Og mange av sakene som Mattilsynet har ansvaret for, er omfatta av stor offentleg interesse. Fugleinfluensa, dyretragediar og manglande mathygiene ved restaurantar er nokre døme på det. Det er viktig at me legg til rette for at Mattilsynet gjennom sitt arbeid sikrar at alle aktørane på marknaden etterlever sitt ansvar for å følgja lovverket og sikrar forbrukarane helsemessig trygg mat. 




Eg må seia at det er litt paradoksalt at det er Framstegspartiet som har fremma dette forslaget, for i det første budsjettet denne næringskomiteen la fram, i 2006, ville dei kutta driftsutgiftene til Mattilsynet med heile 55 mill. kr. Men så kom saka med utbrot av E. coli våren 2006. Kven var det da som var ute og kravde at Regjeringa måtte ordna opp? Og sommaren 2006 kunne me høyra representanten Hans Frode Kielland Asmyhr på Østlandssendingen, der han bad Regjeringa løyva meir pengar til Mattilsynet for å få auka talet på inspeksjonar av frysediskar i butikkane. - Tja, å møta seg sjølv i døra er vel kanskje eit uttrykk me kan bruka her. 




E. coli-saka viste oss alle kor viktig det er at me har gode nok rutinar i alle produksjonsledd, slik at folk kan vera trygge på at maten ikkje er helseskadeleg. Det er gjennomført to evalueringar av E. coli-saka. I tillegg er det i Mattilsynets regi gjennomført ein brei organisasjonsgjennomgang og sett i verk fleire tiltak for å forbetra tilsynet. 




Eg er samd med statsråden i at det ikkje er nødvendig å utarbeida ein handlingsplan med tiltak for å sikra at Mattilsynet er ein serviceetat. Eg har inntrykk av at Mattilsynet fokuserer på å forbetra og vidareutvikla seg i tråd med dei måla me har sett. 




Avslutningsvis har eg lyst til å nytta høvet til å skryta litt av tilsynet. Undersøkingar viser faktisk at befolkninga har høg tillit til Mattilsynet. Og på nettsidene finn me mykje nyttig informasjon. Mellom anna kan ein på Matportalen finna informasjon om alle dei 400 spiseplassane som deltek i smilefjesordninga. Der får forbrukarane resultata av inspeksjonane Mattilsynet har gjort, noko som gir nyttig informasjon om kor flinke verksemdene er til å overhalda næringsmiddellovgivinga. Og, ikkje minst, kvar einaste veke får me også blåskjelvarsel på heimesidene til Mattilsynet. 




