 Arbeid til alle er jobb nr. 1 for oss i Arbeidarpartiet. Det har det alltid vore, og det skal det alltid vera. Difor har me både i år og til neste år sett inn store tiltak, nettopp for å sørgja for arbeid til alle og minst mogleg arbeidsløyse. 




Me står oppe i den verste finanskrisa sidan 1930-talet. Prognosane for neste år tilseier at tala på arbeidslause framleis vil auka. Regjeringa har som mål at Noreg skal koma ut av finanskrisa med minst arbeidsløyse i Europa. Det kan me oppnå på grunn av at me har vore forsiktige med pengane i gode tider og da har moglegheit til å gje meir gass i dårlege tider. 




Finanskrisa har ramma mange. Sjølv om det er mange som har fått lågare rente, som framleis har sin faste jobb og som dermed har fått det betre, er det òg veldig mange som har vorte ramma av krisa – og som framleis vert ramma. Heile lokalsamfunn og enkeltpersonar har vorte ramma. I vinter kunne me bl.a. høyra om Raufoss, me kunne høyra om Høyanger. No er det verftsindustrien som har store utfordringar. Mange arbeidsplassar langs kysten står i fare. Det er alvorleg, og me veit at noko av det verste som kan skje eit menneske, det er faktisk å mista arbeidet sitt. 




Eg meiner at det viktigaste me kan gjera i krisetider, er å setja inn tiltak i offentleg sektor og å styrkja verkemiddelapparatet. Dette vart gjort no i tiltakspakken for arbeid, i revidert og i budsjettet for 2010. Slik kan me bruka finanskrisa til å skapa morgondagens arbeidsplassar. 




Difor har me i 2010-budsjettet auka rammene til Innovasjon Norge igjen, opp til 1,5 milliardar kr, slik at me kan leggja til rette for eit framtidsretta og nyskapande arbeidsliv. Da kan me realisera fleire gode idéar, me kan skapa framtidsretta arbeidsplassar og styrkja verdiskapinga i norsk næringsliv. 




Lånerammene til Innovasjon Norge vert auka, me skal framleis ha stor satsing på reiseliv, me skal satsa på SIVA, me har sett inn ei garantiordning for kjøp av kraft, me satsar framleis mykje på forsking og miljøteknologi – og på SkatteFUNN. Dei aukane som me gjorde på det i tiltakspakken, skal førast vidare. Slike satsingar er målretta satsingar som motverkar arbeidsløyse og skapar framtidas arbeidsplassar. 




Høgre har foreslått å redusera arbeidsgjevaravgifta med 2,5 pst. i 2009 og 2010. Totalt ville det ha kosta 17,5 milliardar kr. Det er eit stort proveny, men eg meiner det vil ha ein avgrensa effekt på bedriftene, for det skal delast på alle små og store bedrifter i Noreg, unnateke dei bedriftene i Nord-Noreg som har null avgift. Ei gjennomsnitts småbedrift med under fem tilsette ville da få ein avgiftslette på 26 000 kr. Det er ikkje mykje å sikra arbeidsplassar for. Sjefsøkonom og Høgre-medlem Harald Magnus Andreassen var svært klar i sin tale, han sa at dette var eit dårleg forslag. 




Omsynet til konkurranseutsett sektor står sentralt i Regjeringas økonomiske politikk. Bruken av oljeinntekter er komen opp på eit veldig høgt nivå. Etter kvart som utsiktene vert betre og veksten i norske økonomi tek seg opp, må budsjettet bringast tilbake til 4 pst.-banen. Det kan verta ei utfordring. Her må alle bidra. Men ein ting er i alle fall sikkert: Om Høgre skal gjennomføra skattelettar på mange milliardar og samstundes redusera budsjettet og kanskje få andre gode ønske oppfylte, vil ikkje budsjettet gå i hop – for ikkje å snakka om deira eventuelle samarbeid med Framstegspartiet. I trontaledebatten uttalte Erna Solberg at Høgre både skulle føra ein fornuftig økonomisk politikk og samarbeida med alle partia på borgarleg side. Da er vel det òg inkludert Framstegspartiet – og følgjene av det? 




