 Jeg støtter det justisministeren sier, og de vurderingene han har av de effektene som Røverradioen gir både for innsatte og for ansatte, men også for frivillige organisasjoner og andre som bruker denne radiostasjonen til å sende ut viktig informasjon. Men i tillegg mener jeg denne radiostasjonen har en viktig funksjon knyttet til ytringsfrihet, fordi denne måten å gi mulighet for de innsatte til selv å få en stemme i det offentlige rom er et viktig bidrag til ytringsfriheten. Derfor mener jeg at justisministeren, som har ansvar for at ytringsfriheten har gode kår i Norge, også burde tenke på om dette er et tiltak som er så bra at det bør bli en del av det ordinære arbeidet i fengslene knyttet til bl.a. nærhetsprinsippet, og at også media blir en del av det.


