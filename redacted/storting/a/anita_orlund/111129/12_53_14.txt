 (ordfører for saken): Det er en glede for meg å kunne legge fram en innstilling fra en enstemmig komité.


Det er viktig at vi til enhver tid har fokus på hvordan vi kan forbedre, fornye og omstille offentlig sektor i samarbeid med de ansatte for å sikre gode arbeidsplasser også for framtiden. Hensikten med å omdanne Luftforsvarets hovedverksted Kjeller – LHK – til et statsforetak er nettopp å sette verkstedet i stand til å kunne ta på seg større vedlikeholdsoppdrag også i de kommende år.


Kjeller flyplass har en lang historie, og de kan neste år, i 2012, feire 100-årsjubileum som flyplass – Norges eldste. Forsvaret har også et tradisjonsrikt og sterkt kompetansemiljø på Kjeller. LHK har et meget avansert teknologisk miljø som er internasjonalt anerkjent på flere av sine fagområder. I dag står tungt vedlikehold på F-16 kampfly og Sea King helikoptre for det aller meste av de arbeidsoppdragene som LHK har. Begge disse kapasitetene forventes utfaset rundt 2020. Derfor er det på sikt nødvendig å tilføre verkstedet nye oppdrag dersom vi skal kunne bevare det eksisterende kompetansemiljøet.


Komiteen mener derfor det er nødvendig med en omorganisering dersom LHK skal være med og konkurrere om framtidige vedlikeholdsoppdrag på luftmilitære fartøy. Ved kjøp av nye våpensystemer, blir vedlikeholdsavtaler i økende grad integrert i kontraktene.


Det er derfor vår oppfatning riktig å gjøre LHK i stand til å bli en aktør i underleverandørmarkedet. Ved en omdanning til statsforetak vil en kunne bidra til at LHK kan opprettholde nødvendige vedlikeholds- og beredskapsoppdrag på F-16 og Sea King, samtidig som de får rammebetingelser som gjør at de kan være med og konkurrere om framtidige vedlikeholdsoppdrag, eksempelvis på F-35 kampfly og NH-90 helikoptre.


Komiteen er også kjent med at flere store internasjonale forsvarsindustriaktører har uttrykt interesse for å kunne benytte LHK som underleverandør – og jeg må innrømme at det banker litt i et gammelt ordførerhjerte fra LHKs vertskommune. Jeg håper de vil lykkes med å sikre kontrakter som vil bevare og utvikle kompetansen og arbeidsplassene i årene framover.


Til slutt: Innstillingen omfatter også et forslag om å øke kostnadsrammen for anskaffelse av et nytt forskningsfartøy til erstatning for F/S «Marjata». Etter godkjenning av prosjektet i Stortinget er det gjennomført prekvalifisering av mulige leverandører, og kontraktsforhandlinger med antatt verft er nå avsluttet. Men forhandlingsresultatet tilsier at kostnadsrammen må økes for at prosjektet kan videreføres, og komiteen slutter seg enstemmig til forslaget om å øke prosjektets kostnadsramme med 133 mill. kr, slik at dette kan gjennomføres som planlagt.


