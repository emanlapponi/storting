 (ordfører for saken): Vi har til behandling representantforslag fra stortingsrepresentantene Gunnar Kvassheim, Vera Lysklætt, Borghild Tenden og Leif Helge Kongshaug om miljøstatus i årsberetningen for kommunene.


Jeg er enig med forslagsstillerne i at kommunene er en viktig aktør i det miljøpolitiske Norge. Det er viktig at alle sentrale aktører i vårt samfunn viser et bredt miljøengasjement. Dette gjelder både for innbyggere, kommuner, fylkeskommuner og stat. Kommunene driver med sentrale miljøoppgaver hver eneste dag, som forslagsstillerne skriver i sitt framlegg – det være seg rensing av drikkevann, rensing av kloakk, innsamling av avfall og flere ting.


Jeg er enig med forslagsstillerne i at målrettet arbeid med miljø- og klimatiltak er viktig for alle kommuner og innbyggere i Norge. Her spiller kommunene en meget sentral rolle og skal fortsette å gjøre det. Det er de som skal følge opp sitt ansvar og sine forpliktelser på miljøområdet. Årsberetningen skal være en informasjon til innbyggerne om kommunenes arbeid i året som har gått.


Jeg deler noe av KS' bekymring for at en rapportering kan føre til merarbeid og økt byråkrati for kommunene.


Jeg er enig i at kommunen er en viktig aktør for å nå de målene Stortinget har vedtatt gjennom klimaforliket. Kommuneloven har som ett av sine hovedformål å legge til rette for en bærekraftig utvikling. Dette er meget sentralt, etter flertallets syn. Det er også viktig at innbyggerne er informert om hva slags aktivitet kommunene holder på med. Kommunelovens § 4 sier noe om dette, at de skal drive med aktiv informasjon om sin virksomhet. Den aktive informasjonen omfatter også kommunens innsats på miljøområdet, og flertallet mener at årsberetningen er godt egnet for en slik rapportering.


Statsråd Kleppa har i sitt svarbrev til komiteen den 9. desember 2008 understreket viktigheten av miljøarbeidet i kommunene. Hun viser til at målrettet arbeid med miljø- og klimatiltak er viktig for alle kommuner og innbyggere i Norge, og at kommunene følger opp sitt ansvar og sine forpliktelser på miljøområdet. Flertallet ber derfor Regjeringen vurdere å fremme forslag om at kommuneloven får et tillegg der det presiseres at det i årsberetningen skal gis status over det kommunale miljøarbeidet. Vi vil på denne bakgrunn foreslå at Dokument nr. 8:5 for 2008–2009 vedlegges protokollen.


