 (ordfører for saken): Jeg vil gjerne kort få takke Stortinget for godt samarbeid om å avklare denne lovhjemmelen nå i løpet av en ukes tid. Det er en sak som kommer på kort varsel til Stortinget på grunn av internasjonale forhandlinger fordi det er en internasjonal operasjon, hvor Norge har tatt på seg forpliktelser ut fra et samarbeid i NATO og på oppdrag fra FN.


Man har også i denne behandlingen sikret seg garantier for at det ikke skal drives med tortur, at menneskerettigheter skal respekteres, og at fanger som overlates til Seychellene, ikke skal kunne overføres til et tredjeland uten at Norge er informert om det. Så det ligger en betryggende ramme rundt lovforslaget om at våre skip som deltar i piratbekjempelse i Adenbukta, skal kunne overføre fanger til Seychellene.


Jeg er glad for at vi har en enstemmig innstilling rundt dette, som vi raskt kom fram til i justiskomiteen.


