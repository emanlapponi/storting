 Jeg vil takke alle som har deltatt i debatten og nettopp bidratt til den helheten som burde ligge i den, med nye poenger knyttet til menns forhold til rusproblemer - særlig alkoholisme - til psykisk helse, til samlivsbrudd, til vold osv.




Jeg satte særlig pris på innlegget til Laila Dåvøy. Hun fikk nettopp sagt det slik som jeg prøvde å få sagt det i mitt innlegg, at vi har en manglende integrering av kjønnsperspektivet i den helhetlige helsepolitikken når det gjelder menn, med hensyn til forebygging, med hensyn til behandling, når det gjelder folkehelseperspektivet - hele tilnærmingen - og at kjønnsperspektivet må inn like mye når det gjelder menn, som når det gjelder kvinner, og at vi har diskutert kjønnsperspektivet for menns del mye mindre enn for kvinners del.




Jeg satte også pris på Borghild Tendens innlegg, som nettopp utdypet dette i forhold til psykiske helseproblemer og særlig i forhold til minoritetsspråklige menn, som kanskje i enda større grad enn norske menn har den problemstillingen. Jeg synes også Stokkan-Grande utdypet denne delen - med hensyn til psykisk helse, med hensyn til menns atferdsproblemer i et helseperspektiv. Ideen til Stokkan-Grande om en NOU, en utredning, om menns helse og kjønnsperspektivet på hele helsesystemet vårt og på ulike typer sykdommer, enten det er livsstilssykdommer eller biologisk betingede sykdommer, som Lønning var inne på, var svært god.




Når det gjelder et par av de andre innleggene om at tilnærmingen er for bred, og man etterlyser helhet, må jeg si at jeg er litt kritisk overfor disse innvendingene, for det er slik at når vi reiser denne mannshelsedebatten og vil snakke spesifikt om det, så kommer innvendingene. Jeg tror ikke det var noen innlegg som ble holdt i samme gate da vi hadde kvinnehelseinterpellasjoner. Vi bestemte oss til og med for å lage - noe jeg er helt enig i - et nasjonalt kompetansesenter i forhold til kvinnehelse. Jeg skulle ønske at flere hadde hatt den innfallsvinkelen som bl.a. representantene Dåvøy, Tenden, Stokkan-Grande og Teigen hadde, med hensyn til at vi har en manglende fokusering på dette. En slik fokusering vil vi trenge - fra i forebyggende arbeid ute i skoler, blant gutter og menn til i fastlegesystemet og i spesialisthelsetjenesten. Det er ingen del av dette som kan unntas, men det er i forhold til denne pytt pytt-holdningen - vi menn tåler en støyt, vi overser symptomene, vi venter til det blir virkelig alvor - vi må forsøke å skjære igjennom og få med oss samfunnet på alle plan. Da må vi bruke hele behandlingssystemet vårt for å få dette opp og stå. Vi har gode resultater på noen områder - testikkelkreft er nevnt i debatten. Antallet som får testikkelkreft, er tredoblet, men overlevelsesprognosene er blitt mye bedre (presidenten klubber). Det skyldes bl.a. at vi har greid å sentralisere behandlingen på Rikshospitalet (presidenten klubber igjen). Det viser også vei med hensyn til vellykket behandling av menns spesielle helseproblemer.




Solveig Horne hadde her overtatt presidentplassen.




