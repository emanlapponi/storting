 Jeg takker statsråden for et grundig og positivt svar.




Det er riktig, som statsråden var inne på avslutningsvis, at de gruppene jeg tenker på når jeg nevner muligheter for screening i forhold til lungekreft, er de utsatte gruppene som KOLS-pasienter, eldre langtidsrøykere og den typen grupper, som jeg mener vi burde se på. Det er vel åpenbart at hvis man oppdager tilløp til lungekreft tidlig, vil man ha mye større mulighet for å lykkes med inngrepene og behandlingen.




Når det gjelder prostatakreft, er det også slik at dem jeg tenker på når det gjelder PSA-tester, som det heter, er bestemte utsatte grupper. Jeg har spurt veldig mange fagspesialister om det er riktig eller ikke riktig å prøve PSA-tester på utsatte grupper, legge det inn i blodprøvene, og da har jeg fått forskjellige vurderinger. Argumentene mot er at man kan uroe en del mennesker, for det vil være flere som har høye PSA-verdier enn dem som har prostatakreft eller prostataforstørrelse. Et argument mot er også at man vil bruke en god del ressurser på å sette i gang i hvert fall starten på en diagnostisering og undersøkelse av en god del mennesker som man ikke hadde trengt det for.




Samtidig vil man åpenbart kunne redde flere mennesker som vil kunne få behandling før det blir alvorlig spredning, og dette er en stor gruppe. Vi snakker om 3 800 tilfeller pr. år, som enten dør av eller dør med prostatakreft. En altfor liten andel lever ti år senere. Så jeg tror det er riktig, som statsråden var inne på, å se på PSA-tester i forhold til målrettede deler av den eldre mannlige befolkningen. Kostnadene ved akkurat å gjennomføre testen er små på grunn av at det bare vil være en del som legges til rutinemessige sjekker av blodtrykk osv. hos fastleger, eventuelt bedriftsleger.




Når det gjelder dette med fastlegene, tror jeg det er viktig i forhold til menns helse å få opp bruken av fastlegene og å legge inn ting som PSA-tester, som spirometri i forbindelse med luftveissykdommer og KOLS, og også i forhold til å få mer oppmerksomhet rundt psykisk helse og symptomer, lære seg symptomer på hjerteinfarkt, slag osv. Det er jo slik at mange ikke kjenner disse symptomene. Mange får ikke sjekket kolesterolet eller blodtrykket sitt gjennom altfor mange år. Når menn kommer opp i en viss alder, fra 55-60 år og oppover, burde fastlegene passe på at de er innom dem f.eks. hvert tredje år. Det er for dårlig når fastlegene bare sender et brev helt i starten om at de er der, og så hører man ikke noe etter det. Så i hvert fall overfor utsatte grupper av denne typen burde fastlegene bygge opp bedre rutiner.




