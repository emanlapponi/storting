 Jeg tror nok ikke at foreldrene til de 3 000 barna som nå får gratis kjernetid i Groruddalen og Søndre Nordstrand, oppfatter at det er naturlig når man sier «ut avtaleperioden», altså ut 2016 og 2017, at man regner det som bare et halvt år. Så den meddelelsen som ble gitt bydelene i et møte i midten av oktober, kom som en stor overraskelse.


Det spørsmålet mitt i mai gjaldt, var om man ville fortsette ordningen med gratis kjernetid for alle i disse områdene med spesielle inkluderingsutfordringer i neste satsingsperiode, altså den som går fra 2016 og 2017, og hvor i hvert fall Oslo kommune mener at den bør gå i ti år til. Da svarte statsråden at det skulle man komme tilbake til. Man hadde ennå ikke tatt standpunkt til om man skulle fortsette med ordningen som gjelder alle – altså at man der har en annen ordning enn den som bare gjelder de fattigste familiene, som er ca. en femtedel av dem som nå får gratis kjernetid i disse bydelene.


Spørsmålet er: Hva er grunnen til at man så raskt har besluttet å kutte ut denne ordningen?


