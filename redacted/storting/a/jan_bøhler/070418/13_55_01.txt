 Jeg takker statsråden for et interessant
svar i en veldig viktig sak. Det er en spesiell gruppe vi snakker
om – behandlingsprognosen er så dårlig.
Cirka 2 000 dør årlig i Norge av lungekreft.
Det er et dramatisk tall.

Jeg leste i Dagbladet at statssekretær
Libak i forbindelse med den samme problematikken sa at han ville
at fastlegene i stor grad skulle henvise utsatte grupper til screening
når det var mistanke om mulig sykdom. Jeg håper
at vi kan innta en noe mer aktiv holdning når det gjelder
det å forsøke screening, f.eks. velge ut et fylke eller
bestemte risikogrupper – som f.eks.
KOLS-rammede eller folk som har røykt lenge,
og som har høy alder – for vi får jo ikke dokumentert
gevinst før vi har satt i gang et forsøk med screening
av mindre grupper. MR, magnetresonans, er vel den sikreste
metoden.

