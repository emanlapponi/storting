 Jeg er glad for at vi fikk denne interpellasjonen og denne runden, som bidrar til å avdramatisere litt hva det handler om når det gjelder å balansere offentlige tjenester og private supplementer. Når det gjelder den balansen, er det viktig å nyansere det bildet som Harald Tom Nesvik tegner i sitt første innlegg. Hvis man ser på utviklingen i perioden med Bondevik-regjeringen, er det riktig at køene til polikliniske operasjoner og polikliniske konsultasjoner – køene når det gjelder fjerning av mandler, grå stær, lyskebrokk osv. – utviklet seg veldig positivt. Køene gikk ned ved at man i større grad brukte private supplementer, private helsetilbud, mens køene i helsevesenet ved alvorlige, krevende sykdommer, og ressursene som ble brukt på det, heller økte noe f.eks. i perioden 2003-2004. Det gjelder sykdommer som tykktarms- og endetarmskreft, prostatakreft, brystkreft, psykiske lidelser osv. Så i det bildet og i diskusjonen nå må vi ha med oss at man i den perioden ikke greide å balansere dette godt nok. Det at vi har et nyansert bilde av dette, viser også det som gjøres nå angående IA-avtalen, hvor vi også vil bruke private supplementer for å få en god bruk av de midlene som er satt av til å hjelpe flere inn i arbeidslivet.




Det som er faren ved ikke å ha den rette balansen, men i for stor grad bruke private tilbud, er for det første at det kan bli en sovepute når det gjelder effektivisering og utvikling av det offentlige helsevesenet. Jeg har sett nå at to–tre sykehus endelig har begynt å ville bruke sine investeringer, sin kapital og sitt operasjonsutstyr lenger enn til kl. 15–16, og at man har bestemt seg for at man istedenfor kanskje å greie én operasjon før lunsj og én eller to etter lunsj og så stenge og dra hjem og la utstyret stå ubrukt store deler av uken, vil ta det i bruk utover kveldene og kanskje også i helgene for å kunne hjelpe flere og få en mer effektiv bruk av store offentlige investeringer. Den form for effektiv behandling drives selvsagt av de private helsetilbudene vi snakker om, og av dem som supplerer det offentlige helsevesenet. Vi må få en bedre bruk av kapasiteten i det offentlige helsevesenet og sørge for at bruken av private avtalespesialister og andre private helsetilbud ikke blir en sovepute for offentlig sektor i forhold til omstilling. For det er jo riktig som det ble sagt av både ministeren og interpellanten, at en del av disse private helsetilbudene er mer effektive enn deler av det offentlige. Så det er den første faren jeg ser, at det kan være en sovepute i forhold til omstilling i det offentlige. Man bør heller lære av hverandre her.




For det andre er det en fare for at de private helsetilbudene og for stor dreining den veien vil trekke ut viktig kompetanse fra det offentlige helsevesenet. Det er jo en kompetanse som vi har investert i i årevis gjennom utdanning, som det offentlige da ikke på noen måte vil få igjen tjenester i forhold til, og det offentlige helsevesenet vil gradvis svekkes i kvalitet hvis det blir en for sterk utvikling i den retningen.




Det er også en fare for uryddige forhold i retning av at man jobber på offentlige sykehus og så driver avtalepraksis og jobber i private helsetilbud på fritiden eller i helger og ved andre anledninger, og at man da har mulighet til, jeg holdt på å si, å henvise til seg selv ved å jobbe andre steder. Det er viktig å opprettholde fokuset med hensyn til at det skal være ryddige forhold når det gjelder tjenester som utveksles mellom offentlig sektor og private tilbud.




Det er videre en fare for at det blir en fortsatt dreining i retning av at det er bestemte lidelser som vi effektivt kan få gjort unna ved bruk av offentlige supplementer, at vi dreier det for mye i den retningen. Det må vi passe på nå når det gjelder IA-avtalen og bruk av de midlene, at vi ikke i den forbindelse bare får behandlet de lidelsene der rask og kortvarig behandling kan hjelpe folk ut i arbeidslivet, men også får brukt midlene på folk som trenger mer langvarig hjelp.




For øvrig er selvsagt ikke det private helsetilbudet og avtalespesialistene likt fordelt i hele landet, så det er også viktig (presidenten klubber) å passe på det offentlige for å kunne ha en balanse i hele landet og et godt nok tilbud i hele landet. (Presidenten klubber.) Så det er viktig med dette supplementet, men for at vi skal få et helhetlig, godt helsevesen, må det ikke overdrives.




