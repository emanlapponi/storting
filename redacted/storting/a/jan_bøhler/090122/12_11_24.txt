 Jeg må si meg veldig fornøyd med interpellasjonen og det innlegget som representanten Syversen holdt, og også med statsrådens kommentarer. Jeg kunne bare føye til i rekken av erfaringer fra byer som nevnes, at f.eks. Sandefjord har tallfestet at politiet de fire siste helgene før jul bare tok hånd om en tredjedel av det antallet personer som vanligvis ble tatt hånd om av politiet ved nattetid i helgene – etter at man reduserte skjenketidene. Så det er mange gode erfaringer som begynner å tegne seg etter hvert i de byene som har gått riktig vei. 




Jeg kunne også tilføye til Syversens beskrivelse av bildet av velgerne, at i den meningsmålingen som representanten Syversen nevnte, fra Oslo – hvis man trekker fra vet-ikke-gruppen, som man gjør i slike målinger – er det av dem som har gjort seg opp en mening, ca. 60–70 pst. som ønsker reduserte skjenketider. Særlig interessant var det i denne meningsmålingen at blant Fremskrittspartiets velgere lå tallet enda høyere enn gjennomsnittet blant dem som ønsket å stramme inn skjenketidene i Oslo sentrum. Så jeg tror at også blant Fremskrittspartiets velgere er det mange som ønsker seg mer trygghet i bysentre. 




Det var interessant å være med på en debatt for noen uker siden med Fremskrittspartiets leder, Siv Jensen, som karakteriserte Oslo sentrum, hovedstaden. Det er et anliggende som jeg tror Stortinget bør interessere seg for, og ikke bare karakterisere det som en bystyresak, som Dørum gikk i retning av i forrige innlegg. Der snakket partilederen i Fremskrittspartiet om at Oslo er en krigssone natt til lørdag og søndag. Den måten å beskrive det på uten å ville gjøre noe med det, bekymrer meg. Svaret fra Fremskrittspartiet er mer politi. Da jeg var med politiet ute på nattetid, hadde man to–tredoblet styrke og stilte med 300–400 mann rundt i Oslo sentrum. Likevel hadde man mer enn nok å gjøre! Hvis man skal beslaglegge så store politiressurser, med overtid, natt til lørdag og søndag – den særlig utsatte perioden er fra 02.30 til 04.30 om morgenen – blir det svært kostbart i forhold til hvilken politiinnsats man får gjort for øvrig. 




Når man diskuterer spørsmålet om hvorvidt staten og Stortinget skal mene noe om skjenketider, mener jeg at det ikke bare er et kommunalt anliggende, fordi man beslaglegger store statlige ressurser når man skal ta hånd om de voldelige situasjonene som oppstår når det er mye overskjenking, og når det er mange som har fått for mye i seg natt til lørdag og søndag. Hvis drikkeperioden varer for lenge, blir folk lett trøtte og frustrerte, og det oppstår altfor mange voldelige situasjoner. 




Det jeg mener om lovendringer, er at det ville vært riktig nå, fordi dette også angår oss som samfunn. Det handler om å skape kjøreregler i et samfunn, som vi har når det gjelder trafikkregler, f.eks. fartsgrenser i trafikken, og når det gjelder røykelov osv. Vi må skape noen normer, noe vi kan samles om når det gjelder å sette grenser, og jeg håper at man kan innskrenke skjenketidene i hvert fall med en time, slik man nå gjør i de aller fleste større byene. 




Når det gjelder endringene i lovverket, er det viktig også å se på muligheten til straksreaksjoner, slik at man hvis man utsetter andre for fare eller for vanskelige situasjoner, har hjemmel til å kunne gjennomføre straksreaksjoner. I dag har politiet den muligheten på et veldig begrenset felt når det gjelder restauranter – hvis det skulle oppstå sikkerhetsmessig vanskelige situasjoner, eller hvis man ikke har bevilling. Jeg mener at man burde kunne utvide det grunnlaget for straksreaksjoner. 




Det samme gjelder eierskifte. Det viser seg at når man i en prosess rundt kontroller av virksomhetene, oppdager ting, og det er fare for inndragning av skjenkebevillingene, skjer det utrolig raskt eierskifte en del steder. På ett år tror jeg vi hadde 350 eierskifter i restaurantnæringen i Oslo. Og det er veldig mange! Selv om det noen ganger sikkert har naturlige forretningsmessige grunner, er det også andre grunner. 




Så jeg håper man her kan se på fellesskapet og ikke bare la «tut og kjør»-politikken utformes i hver kommune. 




