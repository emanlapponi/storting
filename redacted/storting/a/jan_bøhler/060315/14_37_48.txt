 Takk for et godt svar!

Det jeg tror er problemet
ennå, er at en for stor andel sier nei når
de i en presset situasjon blir spurt om å bli
donorer. Det er jo de nærmeste som i tilfelle velger det.
Derfor tror jeg det er viktig at alle på et annet
tidspunkt i livet enn under dramatiske omstendigheter får
informasjon og kanskje også spørsmål
om de i en gitt situasjon, dvs. etter at hjernedød
har inntruffet, ville kunne være donorer. Slik det
er nå, blir det de nærmeste som i vanskelige situasjoner
må ta standpunkt til dette også, når
det er mange andre belastninger.

Det jeg lurer på, er hvis man skulle
henvende seg til oss alle om donasjon på et annet
tidspunkt i voksenlivet, om vi burde bruke fastlegeordningen
til å iverksette et system for dette.
Jeg lurer på om statsråden kan tenke seg å sette inn
tiltak av denne typen, f.eks. gjennom fastlegeordningen, for å informere
oss alle bedre og dermed øke den grunnleggende
oppslutningen om å kunne stille opp som donorer.

