 Jeg skal prøve å heve stemmen – vi på bakre rad hører noen appeller foran Stortinget som nesten konkurrerer med talerne her oppe.


Den saken vi diskuterer i dag, er veldig viktig fordi den er et eksempel på en ikke-kommersiell privat aktør, altså en frivillig organisasjon, som har bygd opp et viktig supplement til den offentlige helsetjenesten der vi har manglet kapasitet – siden 1989, var det vel. Da var det veldig mange pasienter som stod i operasjonskø, og som måtte reise til England – den såkalte hjertebroen. Det er jo spesielt krevende på denne måten å bygge opp et tilbud – et sykehus eller en klinikk – som konsentrerer seg om ett høyspesialisert område. Det gjør at man nå må gå inn på en spesiell måte når det gjelder å bygge opp kompetanse, langsiktighet, utstyr osv.


Jeg har selv hatt møter og kontakt med Feiringklinikken flere ganger underveis i denne stortingsperioden, sist i forrige uke, for å sette meg inn i problemstillingene som ligger i å utvikle tilbudet deres. Og utgangspunktet må være at de har tatt på seg et stort ansvar, tatt på seg store forpliktelser gjennom lang tid, som gjør at vi må opptre med det samme ansvar når vi håndterer dem og deres framtid. Så jeg vil vel si det sånn at Feiringklinikken ikke må bli en salderingspost i de prosessene vi har i helsevesenet, men heller ikke en hellig ku.


Det er en utfordring, som helseministeren beskrev veldig godt særlig i det siste innlegget, at utviklingen på dette behandlingsområdet krever omstillinger. Det er reflektert ved at Helse Sør-Øst i sin avtale med Feiringklinikken i år har gått ned en god del i antallet DRG-poeng som de bestiller for – jeg tror det har gått ned med vel 10 pst. I tillegg har, som interpellanten har beskrevet, både Helse Vest og Helse Nord, som ikke har brukt Feiringklinikken så systematisk og ikke hatt egne avtaler, redusert antallet pasienter de har der, og ordningen med fritt sykehusvalg fungerer ikke optimalt på dette området, som på mange områder, fordi informasjonen kan være for dårlig. Så det er åpenbart en utfordring å finne det nivået som må til for at Feiringklinikken skal ha et livsgrunnlag. De har satt ned aktiviteten ganske mye siden 2002 og tatt på seg en god del av jobben når det gjelder å tilpasse aktiviteten til det nye nivået, fordi ting gjøres på bedre og mer effektive måter, slik helseministeren beskrev det, også i form av kortere liggetid. Vi bruker også operasjonssalene en større del av døgnet, noe vi bør gjøre i enda større grad i årene framover.


Det som er vrient når det gjelder denne tilpasningen for Feiringklinikkens del, er jo at man i så stor grad står på ett bein, nemlig hjertemedisin. Og det er jo da viktig at Helse Sør-Øst tar høyde for at tilbudet, hvis man vil trenge det som et viktig supplement også i framtiden, må ligge på et visst nivå for å kunne være en del av det helsetilbudet man har sett at man har trengt til nå. Det er viktig, når interpellanten Sjøli fra Høyre tar opp den diskusjonen, også å ha en felles prinsipiell tilnærming til det.


Når det gjelder spørsmålet om underskudd ved Feiringklinikken, er det slik – og jeg har sett på utviklingen i underskudd – at det var store underskudd i f.eks. 2002–2004. Så det er ikke bare i år at det er problemer med økonomien ved Feiringklinikken. Vi har jo et felles problem. Styringssystemet vårt, som jeg regner med at Høyre fortsatt står for, er jo utformet slik at det er styret i helseforetaket Helse Sør-Øst som må ta høyde for hvordan de skal sørge for et tilbud til alle sine pasienter i dette området, og hvordan de skal innpasse Feiringklinikken i det opplegget og sørge for at Feiringklinikken er til stede, er en del av det tilbudet man åpenbart trenger også i årene framover.


Jeg ser at tiden er i ferd med å gå ut, men jeg vil si at de kvalitetsargumentene som representanten Sjøli kommer med, er viktige. Jeg tror at når vi får på plass et nytt behandlingsregister innenfor hjerte- og karområdet, som helseministeren har varslet, vil vi få enda bedre grunnlag for å vurdere kvalitetsindikatorene som vi har hatt til nå, som da vil være sammenliknbare i forskjellige deler av tilbudet.


