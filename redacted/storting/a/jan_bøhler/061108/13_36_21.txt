 Jeg vil gjerne stille et tilleggsspørsmål
knyttet til ting som kom fram i de nevnte dokumentarene på TV
2. Det gjelder bl.a. at det bare var 57 pst. av de som
gikk gjennom det omfattende vaksinasjonsprogrammet, som ble immune
mot hjernehinnebetennelse. Det var bivirkninger hos et såpass
stort antall som 512 – også noen
svært alvorlige bivirkninger, riktignok hos et mindre
antall. Noen av de sistnevnte måtte dessverre også gjennomgå svært
belastende og lange prosesser for å få erstatning.

Så jeg vil spørre om statsråden
vil se på om rutinene for kvalitetssikring av større
vaksinasjonsprogrammer er gode nok, også rutinene
for å følge opp dem som måtte bli utsatt
for bivirkninger.

