 Jeg synes statsråden omgår problemstillingen. Jeg vil snu
på problemstillingen og si: Hvis det er så at det er ledig areal
på Ås som man kan bruke til å bygge veterinærhøgskole
og veterinærinstitutt på, kunne man jo omsette/selge arealet
på Ås og bruke de inntektene til fordel for oppussing på
Adamstuen. Hvorfor har man ikke like godt forklart den måten å
gjøre det på, når man framstiller dette i proposisjonen?
Jeg synes man ensidig bruker det som er statens kapital og eiendom, til
argumentasjon for det ene alternativet på en helt feilaktig måte.

Jeg vil spørre: Er det slik at statsråden står
ved at når man sammenlikner kostnadene ved de to alternativene - der
man har sagt at det koster 2,4 milliarder kr å flytte og bygge i Ås,
og rundt 1 milliard kr å pusse opp og bygge nytt det man trenger på
Adamstuen - er forskjellen rundt 1,4 milliarder kr, eller vil hun fortsatt
trekke fra dette mulige salget av eiendommen på Adamstuen? 

