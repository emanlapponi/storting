 Det er viktig å skape positive og betryggende forhold rundt arbeidet med donasjoner. Derfor er det viktig og positivt at det nå legges opp til nødvendig opprydding i samtykkeproblematikken, slik både interpellanten og statsråden omtaler. 




Jeg tror det er viktig her at vi verken overdimensjonerer eller bagatelliserer problemet, altså at vi ikke skaper unødig uro og bekymring. Det bør vi heller ikke gjøre ved den type diskusjon som den om omvendt samtykke, som Lønning henviste til. 




Jeg tror at for de aller mest livsviktige og store donasjonsoppgavene som er knyttet til lunger, nyrer, hjerte osv., har det vært og er betryggende og omfattende rutiner rundt informert samtykke og opplegg for samtale med pårørende ved de 25 donorsykehusene våre. I 2007 øremerket Stortinget midler til å bygge opp disse rutinene og forbedre kvaliteten på opplæringen av donorteam som kunne være i stand til å føre slike gode, nødvendige samtaler på det rette tidspunktet. Vi øremerket 10,6 mill. kr til det, og det skjedde også en positiv utvikling i antallet donasjoner i løpet av 2007. 




Det er klart det er krevende å føre disse samtalene på en god måte, og der har det ligget sterkt til grunn at man har bygd på informert samtykke. Det samme har hele arbeidet til Stiftelsen Organdonasjon, som har fått tilført 1 mill. kr ekstra fra Stortinget i år for å styrke arbeidet sitt. Hele det arbeidet er bygd på samme prinsipp. Så jeg tror at i praksis har dette vært sterkt befestet i det arbeidet som gjøres rundt i det norske helsevesenet. Hvis det da er ting som trenger å komme på plass i tillegg i forhold til det lovmessige, er det klart at det er bra, men jeg tror at i praksis foregår dette i dag også i betryggende former. 




Når hornhinner nå klart defineres av statsråden som organer, ikke som vev og ikke som et mindre inngrep, er det positivt at man her også sikrer de samme rutinene og den samme kvaliteten når det gjelder samtykkeproblematikk og etiske hensyn. 




Det er også viktig at man er klar over noe av forskjellen i det praktiske arbeidet her, for når det gjelder hornhinner, vil man kunne bruke lengre tid. Antallet mulige donorer er ikke så begrenset i forhold til brå død og korte tidsrammer som for de andre organene vi tidligere har hatt hovedfokus på på Stortinget. Det er viktig når man jobber rundt i helsevesenet, at man ikke begrenser potensialet, altså antallet mulige donorer, ved ikke å være klar over at dette ikke kan behandles som én gruppe mulige donorer. 




Det er også viktig å være klar over at det man nå legger opp til i forbindelse med donasjon av hornhinner, er at man nå kan gjøre det uten at man trenger å fjerne øynene, slik at inngrepet blir mindre omfattende på den måten. Det vil også være et bedre grunnlag for de samtalene som skal til for å få flere donasjoner av hornhinner. For det er klart at det antallet det er behov for, er høyere enn antallet for de fleste av de andre organene som vi jobber for å få flere donasjoner av. Derfor må vi nå passe på at ikke styrken i arbeidet for å få til flest mulig donasjoner av hornhinner, blir mindre etter den presiseringen som nå gjennomføres, for det handler om å hjelpe mennesker. 




Hovedmålet, hvordan vi kan få til en fortsatt økning i antall donasjoner, er det viktig å ha fokus på, som interpellanten innledningsvis var inne på, og også statsråden. Det var 76 donasjoner i Norge i 2006. Det var 94 i 2007, etter den opptrappingen jeg nevnte av de øremerkede midlene osv. fra Stortinget, og det var 98 i 2008, altså bare en liten økning. Både Stortinget og departementet har sagt at vi trenger ca. 135 donasjoner – hver donasjon kan jo gi 7–8 organer – av de store gruppene: lever, nyre, hjerte osv. Så når det gjelder økningen, er vi under halvveis til målet i forhold til hvor vi var i 2006, da det var 76 donasjoner, når vi hadde 98 i 2008. 




Jeg tror det er viktig med betryggende og gode etiske rammer, men hovedfokuset må fortsatt være: Hvordan få til flere donasjoner? Hvordan hjelpe flere mennesker som er avhengig av at vi lykkes bedre her, for at vi skal kunne redde liv og lege sykdom? 




