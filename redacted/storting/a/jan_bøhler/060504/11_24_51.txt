 Jeg takker justisministeren for et svært godt og omfattende svar.




Det er tre–fire punkter jeg gjerne vil kommentere. Det ene gjelder nye metoder i forhold til våpenbeslag. Justisministeren nevnte at han ville se på regelverket her, se på hvordan man kan stramme inn. Jeg tror at det som man har startet på i år, med økte beslag av våpen, hvor politiet har hatt flere aksjoner på nøkkelsteder i forhold til fare for at folk går med våpen, er et veldig positivt trekk som bør trappes opp videre i de miljøene hvor vi vet at disse gjengmedlemmene ferdes. Når man får tatt folk med så alvorlige våpen som maskinpistoler, kalasjnikover osv. i Oslo, gjelder det å ha strenge nok reaksjoner. Det gjelder både bøtenivået, som jeg tror har vært i størrelsesordenen 6 000–8 000 kr, og det gjelder når man blir tatt for andre gang med slike våpen. Da vil jeg si – uten at Stortinget har noe direkte med det å gjøre – at da må man også se på fengsling og sterkere reaksjoner i forhold til å bruke og oppbevare den typen våpen. Så jeg håper at den aksjonsrettede virksomheten mot disse miljøene som har slike våpen, som er noe av kjernen i disse gjengene, blir intensivert, for da vil man komme nær innpå dem.




Jeg syns det signalet som justisministeren gav om inndragning i forhold til verdier, var veldig positivt, for det er åpenbart at disse personene går rundt og brauter seg med svære verdier som det er umulig å forklare hvor de har hentet hen.




Jeg vil også si til det justisministeren var inne på om Oslo-politiets ressurser, at det var positivt at Regjeringen plusset på 6 mill. kr i høst. Men det budsjettet som Bondevik-regjeringen før det hadde lagt fram, innebar et større kutt, slik at ifølge Oslo-politiet har de et langt strammere driftsbudsjett i 2006 enn i 2005. De sier at de må kjøre strammere i størrelsesordenen 20–25 mill. kr. Da er det klart at det også går ut over denne virksomheten, så det er viktig å se på det videre i forhold til kommende budsjetter.




Jeg håper de signalene justisministeren gav, fører til en mer omfattende, koordinert, aksjonspreget, langvarig innsats overfor disse miljøene, og at mange av de elementene justisministeren nevnte, kan trekkes sammen til en sånn plan.




