 Jeg takker alle deltakerne i debatten for mange gode innlegg. Jeg er også glad for at mange av innleggene la vekt på forebygging og rehabilitering. Jeg kan nevne et eksempel på dette som jeg selv har sett på nært hold. Som jeg nevnte i innlegget mitt, har det på Furuset i Oslo nå oppstått noe som heter Furuset-gjengen, som jobber for en av hovedgjengene – A-gjengen og B-gjengen. På Furuset ble fritidsklubben stengt for en del år siden, på 1990-tallet. Politiet fortalte meg helt konkret at da den klubben forsvant – mange av dem som var i faresonen, hadde der et oppholdssted med muligheter for å utvikle seg i en annen bane – ble miljøet på Furuset vanskeligere. Det er åpenbart at dette har en tett sammenheng med forebygging, aktivt lokalt i hvert nærmiljø.




Vi er sikkert alle enige om at når det er slik at foreldre f.eks. i det samme miljøet forteller meg at det snakkes blant ungdommen på skolen om tøffingene i A-gjengen og B-gjengen som idealer – det snakkes om dem slik fordi de som er beskrevet her, har rikdommene, og de lever som kriminelle – er det klart at det er viktig at disse blir tatt. Hvis opplevelsen er at det går an å gå rundt slik i 25 år, er det klart at det er forebygging å ta dem. For det er klart at det å ta kriminelle, rydde opp, gjør inntrykk på dem som går i skolegården og snakker om dette. Så jeg tror det er en veldig nær sammenheng mellom forebygging og det å lykkes i å rulle opp disse gjengene.




Jeg så som fritidsarbeider det miljøet som ble Tveita-gjengen, utvikle seg. Det ble rullet opp. Politiet gjorde en veldig sterk innsats for å ta dem. Noen av dem har dukket opp i andre miljøer, men gjengen ble rullet opp. Det fikk store positive ringvirkninger for det miljøet på Trosterud, Haugerud og Tveita i Oslo hvor de hadde sitt utspring. Så det er en nær sammenheng mellom det å oppløse gjenger og det å drive et godt forebyggende arbeid.




Når voldsepisoder skjer – det har nå skjedd på Furuset, det har skjedd flere på Stovner, og jeg har nevnt andre områder – oppleves det som truende i flere år av folk som ferdes i de miljøene. Dette har betydning for levekårene til folk. Representanten Syversen var inne på at det opplevde også er viktig for hvordan folk har det i lokalmiljøene. Når det i år, pr. 1. mai, er 238 episoder med betydelig skade, altså voldshandlinger, er det ikke bare innbilt, det er realiteter. Jeg håper at resultatet her blir at vi får en langvarig, god, samordnet aksjon mot denne kriminaliteten.




