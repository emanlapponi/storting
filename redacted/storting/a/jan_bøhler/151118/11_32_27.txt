 Jeg takker for det svaret også.


Det er positivt at regjeringen også vil se på R5 og R6, som tross alt ligger bare et par hundre meter fra høyblokka, og der noen av de sikkerhetsargumentene som vi diskuterte også i interpellasjonsdebatten, kan komme i et nytt lys. Vi har utelukket diskusjonen om Y-blokka, fordi vi trodde at den var sikkerhetsmessig umulig, der den ligger over Ring 1, men Statsbygg vil jo senke og forsterke Ring 1, slik at vi kan ha et nytt byggefelt i deler av det området hvor Y-blokka ligger i dag, som kalles felt A i den modellen som Statsbygg har lagt fram.


Når man da åpner for å bygge oppå Ring 1 ved å senke og forsterke den, vil det innebære at regjeringen også vil se på Y-blokka på nytt, i samme moment som man ser på R5 og R6? Den hører jo sammen med høyblokka i et integrert miljø.


Når det gjelder arkitektkonkurransen som skal komme, er det riktig at den skal komme etter at den statlige reguleringsplanen er ferdig, eller vil den kunne komme i forkant, slik at den også vil ha mer åpne muligheter?


