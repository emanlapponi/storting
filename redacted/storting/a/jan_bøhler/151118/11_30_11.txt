 Jeg takker statsråden for et opplysende og grundig svar.


I forslaget til byformprinsipper og den modellen som Statsbygg har lagt fram, framgår det, som statsråden sier, at man ikke har sett på R5 og R6, og at man holder seg innenfor Ring 1, dvs. at man ikke ser på områdene oppover mot Hammersborg, langs Møllergata, som lå i noen av idéforslagene.


Statsråden sier det blir moderate byggehøyder i de modellene som Statsbygg har skissert, men det er jo kontorbygg på 8–12 etasjer i en veldig tett rekke mellom Møllergata og Grubbegata. Det er lite lys og rom i det området. Hvis den statlige reguleringsplanen vil følge opp innenfor den rammen, låser man prosjektet ganske mye. Så jeg vil spørre statsråden om han vil vurdere å involvere Stortinget mer, utover den orienteringen som ligger i statsbudsjettet nå, som er mer en statusoppdatering og en nøytral orientering uten standpunkter og signaler.


