 

[10:02:57]

: Jeg vil få takke presidentskapet og kontroll- og konstitusjonskomiteen for å ha gjort en veldig god og viktig jobb med denne saken. Jeg har mye kontakt med støttegruppen for overlevende, etterlatte og pårørende og stiftelsen for ny etterforskning av Scandinavian Star-saken. Jeg vil understreke at dette gjelder veldig mange mennesker ‒ mange mennesker som har slitt med denne saken i 25 år og følt at de ikke er blitt tatt på alvor. Senest før helgen møtte jeg en i mitt nærmiljø som hadde mistet fire i sin familie, og som da jeg fortalte om hva Stortinget nå ville gjøre, uttrykte at det var svært viktig for dem.


Det er en stor lettelse over at Stortinget nå griper tak i saken, går inn på en helt ny og grunnleggende måte, vil snu alle stener og ta saken på største alvor. Jeg må si at det skaper stor tillit blant de etterlatte, pårørende og overlevende at det er gjort en så grundig jobb med å tenke gjennom alle betingelser som må ligge til grunn for at kommisjonen skal gjøre en tillitvekkende gjennomgang av hele saken: At man legger fram en særlov, at det vil være møteplikt for vitner, at man da også skal vite at man vil kunne få en straffereaksjon hvis man avgir falsk forklaring, at alle offentlige myndigheter skal bidra med alt de har av opplysninger og dokumentasjon – forskjellige betingelser som trekkes opp – og alle skal legge fram sitt overfor kommisjonen. At Stortinget skal dekke de økonomiske utgifter, gir grunnlag for at man skal kunne arbeide best mulig. Det er veldig godt å lese og godt å se at et enstemmig Storting legger opp til det i dag.


Jeg vil si at selv om det har gått 25 år, og det har vært mange forsøk på å gjenoppta saken og mange godt begrunnede forsøk fra støttegruppen av overlevende, etterlatte og pårørende og fra stiftelsen for å få gjennomslag for det gjennom alle disse årene, så gir det uansett nå en ny følelse av å bli tatt på alvor ‒ noe som også hjelper dem i det de har slitt med i 25 år og som de ikke blir kvitt ‒ det som Stortinget i dag gjør.


Slik jeg ser det, er alt lagt til rette i innstillingen vi behandler i dag for at kommisjonen skal kunne gjøre et best mulig arbeid i løpet av dette halvannet året. Jeg ser veldig fram til det, og vil bare igjen takke for gode innstillinger og ønske kommisjonen lykke til.


