 Jeg forstår problemstillingen med at de inngikk kontrakten i april. Det det skulle vært interessant å vite mer om, er hvor mye det vil koste ved en eventuell oppheving eller endring av denne kontrakten, og om det er aktuelt å legge andre statlige virksomheter dit i stedet, som ikke vil føre til tilsvarende problembelastning – i det hele tatt at statsråden hadde gått mer inn i det.


Jeg hadde en interpellasjon for en stund siden her i Stortinget, hvor nettopp koordinering av statens ulike deler når det gjelder disse områdeløftene, og områdeløftet på Tøyen, ble diskutert. Staten må vite hva de forskjellige etatene gjør når det gjelder å bidra til dette løftet. Det burde vært formidlet også inn til Politidirektoratet og til de forskjellige delene av staten.


Jeg vil gjerne spørre statsråden om han vil gå nærmere inn i hva det eventuelt vil innebære å gjøre endringer i denne kontrakten, og om han også vil sørge for at det skjer en bedre koordinering i framtiden når det gjelder disse områdeløftene.


