 Det var mye positivt i statsrådens svar. Jeg synes særlig beskrivelsen av hvordan man vil bygge opp rehabiliteringen ute i kommunene i samspill med ambulante team, var god, og hvordan statsråden tar sikte på å skape bedre modeller for det gjennom samhandlingsreformen. 




Når det gjelder de 54 sykehusene som i dag behandler slagpasienter og fungerer som slagmottak, er jeg også glad for at statsråden varslet at han ville vurdere det i sammenheng med behandlingen av disse retningslinjene. Det er etter min mening åpenbart at når de skal være primære slagsentre og kunne drive en nøyaktig diagnostisering og en forsvarlig behandling av slagpasienter, må de være bygd opp på den måten som jeg omtalte i mitt innlegg. Omtrent halvparten av disse sykehusene er ikke det, og det vil være vanskelig å bygge opp den erfaringen og den velfungerende organisasjonen så mange steder. Dette må selvsagt kombineres med at pasientene når fram i tide. 




Når statsråden nevner at tre av fire slagpasienter får behandling ved slagenhet – det er i dag 43 av 54 sykehus som har det de kaller slagenhet – tror jeg det springende punktet er hvor stor del av pasientene som har vært vurdert på et faglig grunnlag av nevrologer med hensyn til CT, røntgen osv. i forhold til behovet for trombolyse eller en nøyaktig blodproppoppløsende behandling. Der er de tallene jeg har innhentet fra fagmiljøene, så lave i Norge at den delen er illevarslende. Det tror jeg har med oppsettet av disse primære slagsentrene ved disse 54 sykehusene å gjøre. Der er det viktig å gå videre, og også når det gjelder det jeg nevnte om at nesten halvparten av slagpasientene over 80 år, ikke blir vurdert for den avanserte behandlingen med trombolyse i det hele tatt i dag. 




Det var også positive signaler som kom angående et nasjonalt helsekvalitetsregister på dette området. Jeg tror det er viktig, som statsråden var inne på, at dette blir personidentifiserbart i den forstand at man her må følge pasientforløpet for å bygge opp en slik kvalitet som er bygd opp i Kreftregisteret, som bør være forbildet. Så må man følge pasientbehandlingen på en nøyaktig måte, på samme måte som Kreftregisteret har gjort i alle år uten noen som helst kollisjon eller problemer med personvernet. 




Jeg er glad for at statsråden varsler at han vil komme tilbake til dette og til en nærmere vurdering av samtykkeutfordringen som ble omtalt. 




