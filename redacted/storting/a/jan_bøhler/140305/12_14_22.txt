 Igjen takk for nytt svar.


Regjeringen er opptatt av – den har i hvert fall signalisert det i mange sammenhenger – god kommunikasjon med befolkningen. Det skal være enkel og forståelig språkbruk og tydelig og lett å finne fram. Jeg var under valgkampen i flere debatter med Fremskrittspartiet, og man ville ha et dyrepoliti istedenfor Mattilsynet. Da jeg skulle forklare at Mattilsynet var godt nok, og at vi ikke trengte Fremskrittspartiets forslag om et eget dyrepoliti, var det nettopp det å ha en forståelig benevnelse på dem som jobber med dette, som jeg følte som et problem i den kommunikasjonen.


Fra min side var dette tenkt som et råd og et bidrag til en enklere kommunikasjon rundt det at vi har et betryggende arbeid for å ivareta dyrevelferden. Jeg håper – jeg har ikke flere spørsmål – at statsråden har med seg dette resonnementet. Jeg tror det ville lette kommunikasjonen kraftig om man brukte en annen benevnelse, eventuelt hadde en underavdeling i Mattilsynet hvor det var det begrepet som ble brukt i kommunikasjonen om dette arbeidet.


