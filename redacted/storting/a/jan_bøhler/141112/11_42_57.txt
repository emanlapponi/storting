 Takk for svaret.


Jeg vil gjerne si at jeg ble litt skuffet over tilnærmingen, for statssekretær Hoksrud i Samferdselsdepartementet sa til Aftenposten i sommer, da han ble spurt om det samme – nemlig om Åsland stasjon og det å vurdere muligheten for å innrede det til en stasjon, i tillegg til at man sprenger ut en fjellhall der – at dette høres helt riktig og kjempespennende ut. Han sa videre at skal man få plass til alle som ønsker å bosette seg i Oslo-området, må stadig flere bo lenger fra byen. «Kilometerne kan vi ikke gjøre noe med, men reisetiden kan vi redusere med kollektivløsninger,» sa Hoksrud.


Han sa også:


«Jeg ser at det er utfordringer her, men hvis det viser seg at dette er en så god idé som det umiddelbart høres ut til, så kan vi ikke la det stoppe oss i å se nærmere på dette.»


En ting som Fremskrittspartiet ofte har sagt, er at man vil la fornuften gå foran hensyn til byråkrati og forskjellige føringer som er lagt. Det har jeg hatt respekt for tidligere, og derfor er jeg skuffet over at man ikke er villig til å se nærmere på hvordan prosjektet med å bruke denne fjellhallen kan brukes videre.


