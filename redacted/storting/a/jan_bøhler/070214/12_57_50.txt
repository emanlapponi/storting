 Det er riktig som justisministeren nevnte,
at det var en interpellasjonsdebatt her 8. februar om
vold og alkohol i bysentra. I den samme debatten hadde jeg også oppe
denne problemstillingen, og flere av partiene
var positive til å se på nye former for straksreaksjoner.
Jeg husker bl.a. at en representant fra Fremskrittspartiet
og også representanten fra Venstre nevnte
det.

Det er riktig som justisministeren sier, at
det fins en hjemmel i § 1-8 a, som jeg også har
sett på. Men det dreier seg mer om omfattende
sikkerhetsproblemer enn tilfeller av overskjenking og skjenking
av åpenbart berusede.

Nå åpnet justisministeren
for å se nærmere på dette, så jeg
vil spørre om Regjeringen kunne tenke seg å utrede spørsmålet
om nye former for straksreaksjoner i forbindelse med arbeidet med
hovedstadsmeldingen, som Regjeringen skal legge fram i løpet
av noen måneder.

