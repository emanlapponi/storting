 Det er positivt med en bred diskusjon om modernisering og bedre bruk av offentlige ressurser. Selv er jeg en sterk tilhenger av at bare katten fanger mus, bør den slippes til – enten den er blå, rød, svart, grå eller grønn, eller den kommer fra øst eller vest. 




En katt som Høyre har veldig stor tro på, er konsekvent gjennomføring av prinsippet om å skille bestiller/utfører, slik vi ser det gjennomført i vår Høyre‑ledede hovedstad. Her hadde f.eks. de femten bydelene tidligere ansvaret for sykehjemmene og for å vurdere sykehjemskapasiteten i forhold til behovet og i forhold til den øvrige eldreomsorgen. Så overførte det Høyre‑ledede byrådet ansvaret for sykehjemmene til en sentral sykehjemsetat, slik at bydelene skulle bestille plasser. Det har ført til en stor økning i gjennomsnittlige kostnader pr. plass, som bydelen må betale. Det har ført til at denne sykehjemsetaten går med store underskudd, i år ligger det an til ca. 80 mill. kr, men først og fremst har det ført til at fortvilte eldre har problemer med å få plass på sykehjem fordi det ikke engang er en ventelisteordning, og fordi de som har ansvaret for organiseringen av dette, ikke har nok nærhet til brukerne. Så det er ikke alle moderniseringer av denne typen som fører til forbedringer verken når det gjelder ressursbruk, eller når det gjelder tjenestene. 




Men for at dette ikke bare skal være en forutsigbar retorikk hvor vi bruker eksempler som vi synes egner seg til å vise et ensidig mønster, vil jeg også trekke fram en annen aktuell katt, nemlig modellen skillet NSB/Jernbaneverket, som heller ikke akkurat fanger mus om dagen. Det ser titusener av irriterte togpassasjerer i østlandsområdet nesten daglig. Jeg må si at hvis ikke NSB og Jernbaneverket greier å ta seg sammen og slutter å vise til manglende bevilgninger gjennom mange, mange år, kan man ikke unngå at det også der vil komme andre katter på bordet, f.eks. muligheten for å organisere et felles kollektivselskap i østlandsområdet, der lokaltog, T‑bane, buss, båt, osv. samordnes i et felles, koordinert system med bedre ressursbruk, og der det kan røskes bedre opp, eller f.eks. at man faktisk må lære av modellen fra Gjøvikbanen, hvor driften ble konkurranseutsatt, og det visstnok er større regularitet. 




Som sagt mener jeg vi må se etter katter som fanger mus i øst og vest. Når det gjelder helsevesenet, er det en interessant katt i California og et par delstater til som heter Kaiser Permanente. Det er et helseselskap som har åtte millioner kunder, og som organiserer alle helsetjenester, fra sykehus til de lokale tjenestene. Her fungerer alle leger og alle andre ansatte innenfor ett system. Poenget er at man prøver å oppheve alle forsøk på å spille de ulike leddene ut mot hverandre, f.eks. at en allmennlege lokalt ikke er tjent med å henvise og belaste alle andre deler av helsevesenet med utgifter, enten det er røntgeninstitutter eller bare ved å henvise videre til sykehus, og f.eks. at spillet mellom sykehus og sykehjem ikke er mulig, fordi man er i samme system, har felles ledelse og lønnes samme stedet. 




Her har altså et privatkapitalistisk helseselskap innført mer helhetlig styring enn det vi har her nå. Mange i Høyre og andre ville kanskje reagert hvis vi hadde diskutert å gjøre som Kaiser Permanente, nemlig å endre statusen til fastlegene fra å være selvstendig næringsdrivende til å bli ansatte under sykehusene i en felles kjede. Jeg tror ikke vi er der nå eller kommer dit med det første, men poenget mitt er at vi bør lete etter katter som fanger mus uansett, og uten bare å se på det med gamle ideologiske sperrer. 




Jeg mener at vi alle bør være mindre konservative og bli flinkere til å slippe løs nye katter, og ikke bare se det slik at det er de gamle markedsmekanismene eller det gamle synet at alt skal være offentlig, som skal være ledesnoren for valget av løsninger. Jeg mener vi må være i stand til, når vi ser at ting ikke fungerer – enten det er Høyres sykehjemsetat i Oslo, NSB/Jernbaneverket eller organiseringen av helsevesenet – å slippe til nye katter som fanger mus, og som vi kan finne på mange hold. 




