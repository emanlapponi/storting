 Jeg takker representanten Sjøli for enda en gang å få mulighet til å drøfte ultralydspørsmålet, etter diverse mediedebatter i den senere tid både med Sjøli og andre fra Høyre. 




Det begynte med offentliggjøringen av en dissens i forbindelse med Høyres programforslag, som skal opp på deres kommende landsmøte. Flertallet har gått inn for å fjerne en medisinsk eller eugenisk indikasjon ved nemndbehandlingen i uke 17–18. Jeg har uttrykt uro for at dette i praksis kan føre til at man vil tvinge familier til å føde barn med dødelige eller svært alvorlig arvelige sykdommer. Jeg nevnte i den forbindelse at vi i Arbeiderpartiet har gått inn for tidlig ultralydtilbud, bl.a. for å oppdage dødelige utviklingstrekk. Det standpunktet har vært kjent helt tilbake til behandlingen av bioteknologiloven, som statsråden nevnte, i 2003. Det vakte likevel voldsom bestyrtelse i Høyre. Vi har hatt diverse debatter, også interpellasjonen her i dag, som kanskje er litt spesiell. Jeg føler at den vel så mye er rettet til undertegnede, til Arbeiderpartiet og Arbeiderpartiets landsmøte som til statsråden og Regjeringen. 




Jeg mener at vårt standpunkt vil føre til mindre sortering, ikke mer. Jeg vil understreke at Sjøli bygger på feil gjengivelse av det jeg har skrevet og sagt. I begynnelsen sa jeg ultralyd i uke 11–13, altså ikke før uke 12. Senere har jeg presisert uke 12, som er det som anbefales av Nasjonalt Senter for Fostermedisin, dvs. at man ikke må blande den tidlige ultralyden sammen med beslutningsgrunnlaget for selvbestemt abort, slik representanten gjør. Det tror jeg er en viktig presisering. Det man vil oppnå, er å få tid til å foreta grundige diagnoser av forskjellige syndromer som kan oppdages på dette tidspunktet. Det gjelder bl.a. syndromer der tvillinger har felles morkake, som gjelder ca. hundre fostre pr. år, og som bare kan oppdages ved ultralyd i uke 12. Det samme gjelder en del typer hjertefeil. Ifølge Nasjonalt Senter for Fostermedisin og andre kilder kan man i den senere ultralyden oppdage ca. 20 pst. flere tilfeller av hjertefeil, ved å kombinere den med tidlig ultralyd. Man kan på dette tidspunktet oppdage en del andre syndromer som man kan gjøre noe med ved ny fostermedisin. Det betyr ikke at jeg har sagt at flere hundre kan reddes. Det vet vi ikke noe om i dag, som Sjøli også er enig i. Jeg har sagt at flere hundre dødfødsler og dødelige utviklingstrekk som fører til alvorlige senaborter, kan unngås. Jeg har ikke oppgitt hvor mange det er med det ene eller det andre, altså dødelige utviklingstrekk eller senaborter, eller hvor mange som eventuelt kan reddes ved ny fostermedisin. Det er det ingen som kan si i dag. Men det som er et faktum, er at flere hundre får traumatiske senaborter. Hvis man hadde oppdaget disse tilstandene tidligere, ville færre familier fått sjokkopplevelser som setter alvorlige og dype spor. De kunne fått hjelp tidligere, og man kunne unngått veldig traumatiske og vanskelige tilstander over lang tid. Faktum i dag er at folk stemmer med føttene. Jordmorforbundet sier at åtte av ti sørger for tidlig ultralyd. Nasjonalt Senter for Fostermedisin i Trondheim sier at det kan gjelde seks av ti. Vi har ingen sikre tall, men folk skaffer seg tidlig ultralyd, dels privat og dels fordi de begrunner sin uro overfor helsestasjon, fastleger osv. og får henvisning. Vi mener at det er bedre å etablere et offentlig tilbud med god faglig oppfølging og kvalitetssikring, enn å ha private tilbud av varierende karakter, som til og med kan føre til at folk uoverveid bestemmer seg for å søke selvbestemt abort på feil grunnlag, eller på et grunnlag som gjør at de kanskje angrer, eller de kan bestemme seg for å søke nemnda på et feil grunnlag i uke 17–18 fordi de ikke har fått god nok faglig oppfølging og rettleiing knyttet til tilbud om tidlig ultralyd. 




Meg bekjent har ikke aborttallene i Norge økt etter at flere og flere har begynt med å ta tidlig ultralyd. Hvis Høyre mener at dette er en dramatisk utvikling i retning av et sorteringssamfunn, burde man heller ha gått inn for et forbud mot tidlig ultralyd, istedenfor å føre disse halvveisdebattene. Man stemmer også med føttene rundt i verden. Land etter land verden rundt har innført tidlig ultralyd i uke 12. Tyskland begynte i 1995. Storbritannia, Island, Finland, Nederland, Belgia, Frankrike, Spania, Portugal, Italia, Østerrike, Slovakia, Ungarn, Polen, Tyrkia og Danmark har innført dette. I Sverige er det hvert len som bestemmer om de vil innføre et slikt tilbud. Det er vel ikke slik at Høyre vil kalle alle disse samfunnene for sorteringssamfunn. 




Det er riktig at Arbeiderpartiets landsmøte har vedtatt at gravide skal ha tilbud om tidlig ultralyd. Vi er fornøyd med den måten statsråden har annonsert at Regjeringen vil jobbe videre med saken på. 




Svein Roald Hansen hadde her overtatt presidentplassen. 




