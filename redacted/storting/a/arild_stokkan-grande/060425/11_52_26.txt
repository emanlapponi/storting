 Trafficking og menneskehandel er, som flere har sagt, vår tids slavehandel. Kvinner blir gjort til handelsvarer. Det er tunge nasjonale og internasjonale kriminelle nettverk som står bak denne svært alvorlige formen for kriminalitet. Nettverkene og den svarte økonomien knyttet til disse nettverkene har forbindelse med annen kriminell virksomhet, som våpensmugling og narkotikahandel.




Alvorligheten i overgrepene som knyttes til denne formen for menneskehandel, illustreres ved at kvinnen kidnappes, lokkes, lures og trues til prostitusjon. For å bryte ofrene ned, slik at de ikke skal klare å bryte ut av misbruket, utsettes de ofte systematisk for grove overgrep, voldtekter, mishandling og av og til drap. I tillegg blir ofrenes familier ofte truet med eller utsatt for represalier dersom kvinnene forsøker å komme seg ut av trafficking.




Utenlandske jenter på gata i Oslo betaler ofte bakmenn 90 000–100 000 kr hver måned. Det er en betydelig økonomi knyttet til denne formen for kriminalitet. I rapporten til FNs komite for sivile og politiske rettigheter av 24. mars 2006 uttrykkes det bekymring for den økende forekomsten av trafficking i Norge. Komiteen henstiller om å styrke innsatsen for å forebygge og fjerne menneskehandel, effektivt beskytte offer og vitner og, der det er nødvendig, gi opphold på humanitært grunnlag.




OSSEs spesialrapportør på trafficking har også bedt Norge om å innføre en bestemmelse om midlertidig oppholdstillatelse som vil kunne gi en bedre reell beskyttelse for ofrene. Trafficking og handel med mennesker må angripes både nasjonalt og internasjonalt. Det er viktig at Norge går foran som et godt eksempel i kampen mot trafficking. Menneskehandel er økende, og det må tas høyde for denne problemstillingen i den nye utlendingsloven.




Regjeringen jobber, som utenriksministeren var inne på, med konkrete forslag i denne forbindelse. Det har vært oppslag i media den siste tida der mennesker som er utsatt for trafficking, ber om at prostitusjon blir kriminalisert i Norge.




I arbeidet med å komme denne alvorlige formen for kriminalitet til livs må en være villig til å ta med seg alle innspill og vurdere dem. Det er, som utenriksministeren også var inne på, viktig at dette arbeidet gjøres bredt. Jeg tror vi kan lære mye sammen med andre land. Vi bør utvikle et samarbeid med Sverige, som jobber aktivt i EU og OSSE mot trafficking. Men dette er ikke kun utenrikspolitikk. Det handler også om justispolitikk, utdanning, bistand og helse. Det er bra at Regjeringen vurderer om man bør utvide refleksjonstida fra 45 til 90 dager, og at Regjeringen vurderer hvordan vi eventuelt skal kunne gi flere oppholdstillatelse i Norge dersom de er utsatt for trafficking.




Jeg synes svaret fra utenriksministeren viser at Regjeringen allerede har jobbet mye med dette feltet, og jeg er glad for at man fortsatt vil prioritere dette arbeidet høyt. Vi kommer likevel ikke utenom at dette nok vil fortsette å eksistere som et problem, så lenge det finnes et marked. Hver enkelt – og særlig menn – må derfor utfordres og utfordre seg selv til å ta det ansvaret man faktisk har for å få fjernet denne forferdelige formen for menneskehandel.




