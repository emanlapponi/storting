 Bare noen få merknader. Som komitelederen sa, er det en enstemmig innstilling, og slik blir det gjerne når rammene er lagt. Men i likhet med foregående taler føler jeg også at det kunne være på sin plass om representanten fra Høyre begrunnet noe nærmere sine forslag om kutt. På Stortinget ligger det for så vidt en merknad inne, men ikke når det gjelder reduksjonen i rammene i Høyres alternative statsbudsjett, som heldigvis ikke blir vedtatt, på 20 mill. kr til Riksrevisjonen og 1,8 mill. kr til Stortingets ombudsmann for forvaltningen. Det er jo kutt på henholdsvis om lag 5 og 7 pst., så det er ikke noen småkutt vi snakker om. Det ville nok bli merkbart på aktiviteten på disse områdene, så det kunne være på sin plass å få en begrunnelse fra Høyres side.




