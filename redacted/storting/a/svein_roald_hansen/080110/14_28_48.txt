 Bare noen få merknader i tillegg til saksordførerens innlegg.




Formålet med forslagene skal være å skape større forutsigbarhet og stabilitet for norsk næringsliv. Betydningen av det er det ingen uenighet om. Spørsmålet er hvordan vi skal oppnå det i et politisk landskap som i dag består av flere, men mindre teiger enn tilfellet var for 40 og 50 år siden, og hvor teigblandingen synes å øke.




Det er i dag mer krevende å se hvor grensene mot de politiske naboeiendommene trekkes, enn tilfellet var før. Spesielt på en av de større teigene skiftes også både kornsort og grønnsaksslag titt og ofte.




Det var enklere før. For eksempel da et parti som ble stiftet for å sette ned skatter og avgifter og avskaffe offentlig byråkrati, stod for det, og ikke plutselig overtok rollen som det tidligere statsminister Kåre Willoch kalte utgiftspartiene, og fremmet mange forslag som i sitt vesen er byråkratiserende.




Det var også enklere å holde en viss forutsigbarhet og stabilitet den gang partiprogrammene gjaldt for hele fireårsperioden og ikke ble avskrevet eller omskrevet hver gang media varslet en ny krise på et eller annet område, eller fordi målgruppene kan fortelle at velgervinden for tiden blåser en annen vei enn partiprogrammet anviser for politikken.




For seks-syv år siden innførte vi en regel hvis formål nettopp var å bidra til større forutsigbarhet og stabilitet i håndteringen av vår enorme oljerikdom, nemlig handlingsregelen. Det hadde vært et bidrag til den påtenkte stabilitet og forutsigbarhet om man hadde unnlatt å forsøke å latterliggjøre og omskrive denne fornuftige rettesnor for den økonomiske politikken. Men det er ikke lett å finne brukbare botemidler mot den slags undergraving av den stabilitet og forutsigbarhet forslagsstilleren ved denne korsvei prediker. Livet lærer oss jo at det er særdeles vanskelig å redde folk fra seg selv.




Stabilitet og forutsigbarhet må være en del av en helhetlig og ansvarlig politikk. Det er et ansvar vi som politikere må ta inn over oss. Det er et ansvar partiene i denne sal må ta på alvor.




Jeg tror ikke det er mulig, og det er i hvert fall ikke klokt, å skulle forsøke å bruke verken grunnlov eller semikonstitusjonelle vedtaksformer for å verne landets næringsliv mot oss politikere. Den jobben er det faktisk vår oppgave å ivareta, uten hjelp fra formalitetene.




På denne bakgrunn er det vanskelig å anbefale at disse forslagene bifalles. Men jeg synes forslagsstilleren og hans parti skal tenke nøye igjennom hvordan de på andre måter kan bidra til å nå de mål forslagene tok sikte på, i sin øvrige virksomhet både her i salen og utenfor den.




