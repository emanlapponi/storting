 Opposisjonen har to viktige oppgaver i et demokrati. Den ene er å utgjøre et
                  politisk alternativ, gi velgerne et valg. Den andre er å passe på at Regjeringen
                  følger regelverk og spilleregler. Derfor var det ikke uventet at opposisjonen
                  ville undersøke om Regjeringen hadde fulgt de styringsprosedyrer som skal følges
                  overfor helseforetaket i saken rundt sykehotellet på Radiumhospitalet. 

Det startet i helse- og omsorgskomiteen med høring av helseministeren. Men
                        da man ikke slo seg til ro med svarene, brukte man sin rett til å reise
                        saken i kontroll- og konstitusjonskomiteen. I dag kan vi konstatere at en
                        samlet komité frikjenner helseministeren, når den sier i innstillingen: 

«Komiteen understreker at da kontroll- og konstitusjonskomitéen tok saken opp
                     til behandling, var det mange uklarheter og ubesvarte spørsmål i sakens
                     anledning. Slik komiteen vurderer dagens situasjon, er imidlertid de aller
                     fleste og mest sentrale spørsmål i forbindelse med sykehotellprosjektet besvart
                     i ettertid.» 

Det er representanten Carl I. Hagen som er saksordfører, og derfor er det verdt å
                  merke seg at Fremskrittspartiet, Høyre og Kristelig Folkeparti i en egen
                  særmerknad 

«viser til at det er stilt mange kritiske merknader om selve
                     behandlingsprosessen, men som de senere begivenheter har avklart». 

Dette er vel det nærmeste man kan komme en åpen beklagelse fra disse partiene over
                  at man ikke trodde på daværende helseminister da hun sa at hun ikke hadde grepet
                  inn i saken, før den vitterlig havnet på hennes bord gjennom en søknad om utvidede
                  lånerammer. 

Den gjennomgang som styret i Helse Sør-Øst engasjerte selskapet KPMG til å gjøre
                  av saksbehandlingen og beslutningsprosessen i Rikshospitalet HF, slår kort og godt
                  fast at søknadsprosessen om investeringsmidler ikke ble gjennomført i samsvar med
                  vedtatte prosedyrer. Sykehusets ledelse gikk utover sine fullmakter da PEAB fikk
                  beskjed om å starte byggearbeidet. 

Måten denne saken ble håndtert på i Rikshospitalet HF, satte både sykehuset, Helse
                  Sør-Øst og staten i en meget vanskelig situasjon. Resultatet ble altså en avtale
                  med Kreftforeningen, slik at sykehotellet kunne bygges og tap kunne unngås, og
                  fordi Helsedepartementet sa ja til søknaden om å utvide lånerammene, unngikk man
                  også at andre og høyere prioriterte investeringer ble berørt. 

Fremskrittspartiet og Høyre reiser i merknadene spørsmål om ikke et privat
                  engasjement kunne blitt rimeligere og kanskje fungert like bra, og saksordføreren
                  brukte størsteparten av sitt innlegg til å argumentere for det. 

Ja, det vet vi ikke riktig svaret på. Men i forhold til sakens kjerne ville ikke
                  et privat engasjement forandret det faktum at denne investeringen ikke var blant
                  de prioriterte. Allerede i 2006 ble det presisert fra Helse- og
                  omsorgsdepartementet at også finansielle leieavtaler og investeringsprosjekter
                  organisert etter OPS-modellen er å betrakte som investeringer. Derfor skulle også
                  de inn i prioriteringskøen. 

En løsning med private investorer var derfor ikke en mulighet som kunne sluppet
                  sykehotellet forbi køen av investeringsbehov, uten å bryte med
                  beslutningsprosedyrene. Derfor er det også kritikkverdig at ledelsen ved
                  Rikshospitalet hadde kontakt med Norlandia Omsorg om denne muligheten, parallelt
                  med at de søkte Helse Sør-Øst om å få godkjent prosjektet. 

Man kan jo ikke se på investeringer i andres regi annerledes enn investeringer i
                  egen regi når det gjelder å prioritere mellom ulike prosjekter. For uansett hvem
                  som låner, hvem som bygger, eller hvem som driver, vil sykehusets driftsbudsjett
                  bli berørt til sjuende og sist – og det er dette som er poenget. 

Det er ikke uvanlig at man i en kontrollsak også går inn på tradisjonell politisk
                  uenighet. Da blir det repetisjoner av en debatt om, i dette tilfellet, privat
                  engasjement i helsevesenet, som i denne saken handler om drift og bygging av
                  sykehotell. Men det er en debatt om noe annet enn det som kontrollsaken dreier seg
                  om, for den må dreie seg om hvorvidt Regjeringen har opptrådt i henhold til det
                  regelverket man skal opptre etter, og ikke om man er enig eller uenig i de
                  politiske valgene, f.eks. å bruke private eller drive i egen regi. 

Styringen av helsevesenet er noe av det mest krevende vi kan tenke oss. Det kan
                  ikke aksepteres at noen forsøker å ta seg til rette og ikke respekterer de
                  prosedyrer og de rammer som de styrende organer har satt. Derfor synes jeg det er
                  oppsiktsvekkende at Fremskrittspartiets og Kristelig Folkepartis representanter
                  ikke er med på de merknadene hvor måten dette ble gjort på i Rikshospitalet HF,
                  blir kritisert. 

