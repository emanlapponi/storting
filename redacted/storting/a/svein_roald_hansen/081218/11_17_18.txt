 Jeg har ikke noe å tilføye til realitetene i saken, som saksordføreren har
                  redegjort for. Jeg har bare lyst til å reise en liten problemstilling knyttet til
                  denne rapporten fra Sivilombudsmannen. 

Det er helt forståelig at Sivilombudsmannen, når han får flere klager på samme
                  område, velger å gå utover det og tar en og en sak og ser på om systemet er godt
                  nok. Det er helt forståelig. Det har skjedd før, og det kommer sikkert til å skje
                  igjen. 

Men det kan være komplekse ting som gjør at vi er i en gråsone mot Riksrevisjonens
                  forvaltningsrevisjoner. Jeg vil bare reise den problemstillingen fordi de
                  gjennomføres etter bestemte metoder. De kan være metodisk krevende å gjennomføre.
                  Jeg vil bare legge igjen den tanken at Sivilombudsmannen kanskje i framtidige
                  saker bør vurdere om man skal ha en form for samarbeid med Riksrevisjonen i den
                  typen gjennomganger, slik at man her kan bruke samme metodikk og trekke veksler på
                  hverandres erfaringer. 

Dette er – jeg understreker det – ikke ment som noen kritikk av at
                  Sivilombudsmannen har valgt denne formen på meldingen i denne saken. Jeg vil bare
                  reise problemstillingen, slik at vi ikke får to instanser som driver med noe som
                  kan ligge i nærheten av hverandre, uten at metodegrunnlaget i hvert fall er
                  noenlunde tilsvarende. 

