 Bare for å fortsette der statsråden slapp: Det kan vel hende at Hagen hadde sett
                  fram til at Regjeringen hadde fulgt den oppskriften, for kontrollkomiteen ville
                  fått ganske mye å henge fingrene i hvis Regjeringen hadde forholdt seg til
                  regelverket på samme måte som ledelsen ved Rikshospitalet gjorde i denne saken. 

Bare to merknader. – Den ene er at representanten Hagen har en noe underlig
                  definisjon av begrepet «gratis». Han sier at i dag kjøper sykehuset hotellsenger i
                  Bærum. Ja, så skal de altså nå kjøpe det på egen tomt – det er ikke gratis. Det
                  kan godt hende at summen av det er rimeligere fordi man sparer transport, men
                  gratis er det ikke. Det må understrekes. 

Det andre er at jeg vil reservere meg mot Hagens resonnement. Jeg er glad for at
                  han sa seg enig i det kritikkverdige som skjedde da man brøt regelverket og ikke
                  fulgte – nær sagt – oppskriften. Men så legger han til at det er en formildende
                  omstendighet. Jeg vil reservere meg sterkt mot at det fra Stortingets talerstol
                  deles ut slike formildende omstendigheter, for det er en invitasjon til at man
                  skal kunne true seg fram i køen ved å gjøre tingene på en uryddig måte og ikke ha
                  respekt for det som overordnede organer i et ganske komplekst styringssystem skal
                  ha ansvaret for. 

