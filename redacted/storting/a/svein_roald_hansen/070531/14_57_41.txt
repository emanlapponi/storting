 

(ordfører for saken):

 Riksrevisjonens undersøkelse av hvordan Arbeids- og velferdsetaten forvalter bilstønadsordningen, har avdekket svakheter når det gjelder vurderinger rundt den tid tildeling av bil tar, ulikheter i behandlingstiden mellom fylkene og rutiner for oppfølging når bilen er tatt i bruk.




De målsettinger som er trukket opp for saksbehandlingstiden, knytter seg til den tid det tar fra søknaden er levert, og til den er innvilget. Tre av fire søknader behandles innen det krav som er satt, fire måneder for søknad om vanlig bil og åtte måneder for spesielt tilrettelagt kassebil.




Men å få ja er jo ikke det samme som å få bil. Den tid det tar å få bilen, er ikke omfattet av de normkrav som er satt opp. Undersøkelsen viser at leveringstiden kan variere fra tre måneder til to år, avhengig av de tilpasninger som må gjøres med bilen.




En samlet komite mener at det er behov for å se på årsakene til at leveringstiden kan bli så lang, og at det må vurderes tiltak for å kutte ned denne. Et virkemiddel for å få til dette vil være å avdekke hvor lang tid saken bruker i de ulike og ofte mange instanser den skal innom.




Det andre forholdet som avdekkes, er altså store variasjoner i saksbehandlingstid fylkene imellom. Mange fylker har god tidsmargin i forhold til normkravet. Det kan jo tyde på at kravene burde være mer ambisiøse, og at det vil være formålstjenlig å vurdere kortere normtid, slik Arbeids- og velferdsdirektoratet opplyser at det gjør.




Undersøkelsen avdekker ikke bare ulikheter i saksbehandlingstid fylkene imellom, men også store variasjoner i praksis og utfall. Ulike kontorer kommer til ulike konklusjoner på om søkeren skal få bli i gruppe 1 eller 2. Det er også variasjoner i inntektsprøvingen.




Dette bryter med prinsippet om at like tilfeller skal behandles likt, og en samlet komite forutsetter at departementet sørger for rutiner som sikrer lik behandling av like tilfeller.




Det tredje forholdet er at det stilles spørsmål ved oppfølgingen når bilen er tatt i bruk. Rutinene er at hjelpemiddelsentralen etter tre måneders bruk skal vurdere om utstyr og tilpassing fungerer etter forutsetningene. Det var imidlertid bare én av seks hjelpemiddelsentraler som fulgte denne rutinen, noe som er en alvorlig svikt.




Komiteen har med tilfredshet merket seg at departementet ser på rapporten som nyttig, og at funnene vil bli brukt til å rette opp de svakhetene som er avdekket.




Til slutt vil jeg peke på at det er viktig at brukerne av ordningen gjennom de funksjonshemmedes organisasjoner trekkes med i en reell medvirkningsprosess når organiseringen på dette området nå skal vurderes. Det kan gi nyttige bidrag til å rette opp de svakheter Riksrevisjonens undersøkelse har avdekket, og sikre oss en bilordning som fungerer enda bedre, hvor behandlingstiden fra søknad til leveranse kan kortes ned, hvor nye brukere følges opp som forutsatt, og hvor det viktige prinsippet om likebehandling følges.




