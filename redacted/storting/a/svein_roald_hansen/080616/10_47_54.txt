 For 13-14 år siden hadde jeg gleden av å starte opp arbeidet med et visjonsdokument om IKT for Regjeringen. Det trakk opp visjonene for hvordan informasjonsteknologien kunne tas i bruk på en måte som ville endre våre arbeidsmåter innen mange sektorer. I dokumentet om en IKT-politikk for Norge, som vi kalte Den norske IT-veien, Bit for Bit, pekte vi f.eks. på hvordan Internett ville endre reiselivsbransjen. I dag er dette blitt en realitet. Vi trakk også opp visjonene for hvordan helsevesenet ville endres. De perspektivene som ble trukket opp, var: 







«Informasjonsteknologien kan gi bedre samarbeid mellom generalist og spesialist, mellom lokalsykehus og spesialsykehus. Gjennom regionale og nasjonale helsenettverk kan medisinsk spisskompetanse utnyttes av flere, uavhengig av avstander.» 




IKT skulle ikke bare effektivisere virksomheten på det enkelte sykehus, men skulle endre arbeidsmåtene og lenke de ulike leddene sammen, slik at vi fikk mer effektivitet og bedre kvalitet. 




IKT har bestemt endret hverdagen i helsevesenet, bl.a. ved at Internett har gitt pasientene lettere tilgang til medisinsk kunnskap. Derfor møter helsevesenet i dag pasienter som er bedre informert enn før, både om egen sykdom og om nye muligheter for helbredelse, uansett hvor i verden disse mulighetene finnes.




Men som Riksrevisjonens rapport viser, og som saksordføreren har redegjort for, er det fortsatt langt igjen til man har lyktes i å utnytte de muligheter IKT byr på for å effektivisere aktørene - og effektivisere på tvers av aktørene. 




Vi vet fra kontorhverdagen at visjonen om det papirløse samfunn synes lenger unna jo flere datamaskiner vi får, men det at man fortsatt fører både elektronisk journal og papirjournal, er i hvert fall ingen effektivisering av hverdagen på norske sykehus. 




Vi kan ofte være for optimistiske i forhold til hvor mye IKT kan forenkle arbeidet vårt, og eksemplene på at omfattende dataløsninger fort blir både mer tidkrevende og dyrere å få i drift, er mange. Men jeg håper Riksrevisjonens rapport fører til et sterkere blikk på hvordan IKT utnyttes i helsevesenet, for det er fortsatt, slik vi hadde visjoner om for 13 år siden, store muligheter for bedre tjenester, bedre samspill mellom aktørene og bedre kvalitet på tjenestene dersom dette verktøyet tas i bruk fullt ut, ikke som en duplikator, men som en erstatning for manuelle verktøy. 




Ti år med handlingsplaner har altså ikke gitt tilstrekkelige resultater, og sterkere nasjonal styring er sikkert viktig. Men dette er kanskje også en indikasjon på at vi ikke får fullt gjennomslag for å utnytte de mulighetene IKT byr på, før de på bakken, altså de som gjør jobben i sykehusene, selv griper mulighetene og ser hvilke lettelser det kan gi i en travel hverdag. 




