 Den andre delen av EFTA-parlamentarikerkomiteens arbeid er jo nettopp å følge opp EFTA og frihandelsavtaler – så noen ord i den forbindelse. Denne frihandelsavtalen med Egypt er den 15. frihandelsavtalen EFTA har sluttført. Den neste som formodentlig kommer til godkjennelse her i salen, er avtalen med Den sørafrikanske tollunionen – Sør-Afrika, Botswana, Lesotho, Namibia og Swaziland. Som Morten Høglund nevnte, er det bred enighet om frihandelsavtaler her i Stortinget, og derfor er det også veldig sjelden diskusjon om dette temaet i salen. Det får liten oppmerksomhet, og det er for så vidt gledelig.




Arbeidet med å bygge ut våre frihandelsavtaler er et arbeid for å sikre norsk verdiskaping lettere adgang til nye markeder. Det er med på å trygge norske arbeidsplasser og bidrar til å oppfylle viktige politiske målsettinger om arbeid til alle og bygge et trygt fundament for vår velferd.




Et viktig prinsipp i EFTAs handelspolitikk har vært å søke parallellitet med EU. Det er en høy aktivitet mange steder for å undersøke interessen for nye frihandelsavtaler fra EFTAs side. I EFTAs parlamentarikerkomite har det i den forbindelse vært pekt på viktigheten av at EFTA har tilstrekkelig kapasitet til å følge opp de etter hvert mange kontaktene som er tatt, og hvor det er interesse i landene for en frihandelsavtale med EFTA, eller i hvert fall undersøke mulighetene for det.




Det har f.eks. lenge vært forhandlet med Canada, hvor det er håp om at et resultat ikke er så langt unna. Det er kontakter med land i Sør-Amerika og store, viktige land i Asia. Overfor noen land, som Kina og Japan, har enkelte av EFTAs medlemsland undersøkt interessen for en tosidig frihandelsavtale, som muligens kan bane veien for en EFTA-avtale.




Vi har kanskje lett for undervurdere EFTAs størrelse som handelspartner, fordi det er blitt få medlemmer igjen i denne organisasjonen. Men om vi bare er fire land, representerer disse fire, som er blant verdens mest velstående, en betydelig økonomi og er en viktig handelspartner for mange, både i og utenfor Europa.




Som også saksordføreren pekte på, er arbeidet gjennom EFTA for å inngå flere frihandelsavtaler ikke et arbeid som er i motsetning til vårt arbeid for en ny WTO-avtale. Frihandelsavtalen er et supplement, og det er trolig en stund til vi har utviklet et handelsregime innenfor rammen av WTO som helt overflødiggjør frihandelsavtaler.




