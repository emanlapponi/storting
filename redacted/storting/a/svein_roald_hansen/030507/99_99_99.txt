 Jeg tillater meg å stille følgende
spørsmål til nærings- og handelsministeren:

«LO og NHO har tatt initiativ
for å utvikle et nasjonalt tilbud om kvalifisering for
seniormedarbeidere for å holde erfarne medarbeidere lenger
i aktivt arbeid. I Budsjett-innst. S. I for 2002-2003 vedtok et
flertall å henstille til Regjeringen å legge til
rette for etablering av et kvalifiseringstiltak for seniormedarbeidere.
Næringsministeren har hatt møte med
LO og NHO om saken.

Når og hvordan vil statsråden
følge opp dette vedtaket?»

 Jeg takker for svaret, som jeg oppfatter som
positivt.

Jeg håper statsråden vil
følge opp og forsøke å få fortgang
i saken, slik at det kan bli satt ut i livet så fort som mulig.

Jeg tror det er bred enighet om at det å holde
på erfarne medarbeidere er viktig, ikke minst
i et noe lengre perspektiv, hvor mangel på arbeidskraft
kanskje blir et større problem enn det vi opplever
i disse dager, hvor ledigheten er problemet. Det er også mer
fornuftig å sette i verk tiltak før de takker
for seg i arbeidslivet, fordi det vil bli mer krevende å få dem
tilbake. Så jeg håper statsråden følger
opp saken og ikke bare venter på tilbakemelding,
men kanskje er aktiv for å få tilbakemelding.

