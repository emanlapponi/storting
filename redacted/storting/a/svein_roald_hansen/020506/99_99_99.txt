 Innstillingen viser at det er bred enighet om den rolle sluttbehandlingsavgiften skal ha i avfallspolitikken. Det er også enighet om at den kan gjøres mer treffsikker enn den er i dag. Uenigheten koker egentlig ned til 

når 

det skal tas stilling til de endringene det er behov for. Flertallet vil altså, som forrige taler pekte på, avvente Regjeringens videre utredning og forslag i statsbudsjettet til høsten.




Flertallet sier i innstillingen at de ikke støtter «en omlegging av avgiften nå».




La meg for ordens skyld understreke at Dokument nr. 8:68 heller ikke går ut på å foreta en endring nå, men å be Regjeringen legge opp til en sluttbehandlingsavgift uten grunnavgift og at tilleggsavgiften trappes ned i forbindelse med budsjettforslaget til høsten. Selv om dette ikke er en sak som truer verken budsjettbalansen eller, tror jeg, finansministerens nattesøvn, er det greit å påpeke det i lys av den debatt vi har hatt de siste dager om vedtak som Stortinget fatter, og som det kanskje ikke er like stor begeistring for i Regjeringen.




Fra Arbeiderpartiets side mener vi at det ville vært nyttig med en avklaring med hensyn til hvilke endringer som kommer allerede nå. Det er flere energigjenvinningsanlegg som er under planlegging, og hvor en avklaring av de økonomiske forholdene ville vært nyttig. Men vi aksepterer at det ikke er flertall for det, og vil altså støtte forslaget som ligger i innstillingen.




Jeg vil også understreke at hensikten med en omlegging i tråd med forslaget selvsagt ikke er å undergrave verken avfallsminimering, materialgjenvinning eller ombruk. Vi må ikke overse at det ikke bare er de økonomiske incentivene som styrer avfallsstrømmene. Energigjenvinningsanleggene drives på grunnlag av konsesjon, hvor konsesjonsbestemmelsene også fastsetter hva det er man kan putte inn i ovnene. Vi må også ha med oss at energigjenvinning av avfall er sidestilt med materialgjenvinning, og at energigjenvinning mange steder er svært gunstig miljømessig, der energien utnyttes i fjernvarmeanlegg og erstatter olje. Det reduserer utslipp både av klimagasser og av mer lokalt belastende utslipp.




Jeg vil også peke på det komiteen står samlet om, i tillegg til det andre man stort sett er enige om, nemlig at man i systemet rundt avfallshåndteringen – incentivsystemet – bør legge inn virkemidler som kan bidra til at man ved eksisterende deponier gjennomfører tiltak som reduserer metangassutslippene og samtidig utvinner energi.




Jeg regner med at Regjeringen i arbeidet med denne saken også tar med seg og vurderer det forslag vi behandler i dag, selv om flertallet ikke er beredt til å stille seg bak det i dag. Det er mange utenfor denne sal som ønsker en slik endring, bl.a. i prosessindustrien. De ser nemlig at avgiftsfritaket for industriens egne avfallsforbrenningsanlegg kan være i fare i forhold til konkurransereglene i EØS-avtalen, og at et system som gir fritak for kommunale anlegg med tilstrekkelig energiutnyttingsgrad, vil kunne være en god løsning for også å slippe den trusselen.




Jeg regner med at Regjeringen også vurderer disse sidene av denne saken når den skal konkludere, og kommer tilbake til Stortinget i forbindelse med behandlingen av budsjettet for neste år.




 Dette blir åpenbart en årviss behandling av samme tema. Fra Arbeiderpartiets side mener vi at man skal beholde det regelverk som ligger der i dag, nemlig at båtforeninger som ikke driver kommersielt, skal være unntatt, mens ren kommersiell drift bør være pålagt merverdiavgift. Jeg viser da til den behandling som har vært tidligere.




Ellers er det jo fristende å merke seg at det ikke er alle forslag og initiativ som kommer fra Stortinget, som Regjeringen er like skeptisk til, og det blir tydeligvis en ny behandling når man kommer tilbake.




Jeg vil ta opp det forslaget som er inntatt i innstillingen fra Arbeiderpartiet og Sosialistisk Venstreparti, om at forslaget fra flertallet blir å avvise.




