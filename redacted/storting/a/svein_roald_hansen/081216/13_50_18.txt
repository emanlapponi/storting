 Det var innlegget fra Carl I. Hagen som gjorde at jeg bad om ordet. Det fikk meg
                  til å minnes speilsalene i tivoli, hvor man kan gå inn og se seg selv. Man kjenner
                  seg for så vidt igjen, men man ser ikke ut helt som man gjør i vanlige speil. Det
                  var den assosiasjonen jeg fikk da jeg hørte Carl I. Hagen, for vi husker
                  Fremskrittspartiet som et parti som sterkt har understreket hvilket ansvar vi har
                  for oss selv, og som dels har angrepet mennesker og grupper som ikke har tatt det
                  ansvaret. 

I denne saken bruker altså Carl I. Hagen Kommunaldepartementets første brev som en
                  unnskyldning for de disposisjoner lokalpolitikerne gjorde. De var i god tro, og
                  derfor unnskylder man kommunen. Men det er klart det var uheldig. Og Hagen har
                  sikkert rett i at hadde den lovfortolkningen som nå står, kommet først, hadde vi
                  sluppet disse uheldige investeringene og tapene. Men det at ting ikke er på kanten
                  eller utenfor loven, betyr ikke nødvendigvis at det er kloke disposisjoner. Og det
                  burde være ganske opplagt for lokalpolitikere at det å plassere penger i produkter
                  som de færreste skjønner, er en ganske dristig operasjon. Det kan være dristig nok
                  å plassere i de produkter man skjønner når man opererer på børsen. 

Dette bruker altså Hagen for å unnskylde kommunene. Men så går han et skritt
                  videre, og da er plutselig det de villedede kommunale myndighetene har gjort,
                  blitt et bevis på at de er så udugelige at de ikke kan ha ansvaret for verken
                  skole eller eldreomsorg. Det må da over på staten, den staten som altså har
                  villedet kommunen i dette tilfellet. Så her henger ikke resonnementene helt på
                  greip, selv om det for så vidt er beundringsverdig det vi har sett i debatten både
                  i forrige sak og i denne saken: Carl I. Hagen finner alltid et ankerfeste for å
                  komme tilbake til særstandpunkter som Fremskrittspartiet har, enten det gjelder
                  klimapolitikken eller hvordan vi skal organisere velferdstjenestene i Norge. 

