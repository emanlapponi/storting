 Jeg har et spørsmål til helseministeren:

«Psykisk Helsevern Østfold Helseforetak
har gitt beskjed til Østfold fylkeskommune at det ikke
vil fortsette det økonomiske samarbeidet
med fylkets barnevern basert på de statlige midlene til
psykisk helsevern. Dette økonomiske samarbeidet
er forankret i St.meld. nr. 25 for 1996-1997
og i de godkjente fylkeskommunale planene for styrking av det psykiske
helsevernet.

Hva vil statsråden gjøre
for at helseforetaket skal legge disse styringsdokumentene til grunn
for sitt arbeid på dette området?»

 Innebærer svaret at helseforetaket bare
skal gi faglig veiledning, og at man ikke skal benytte noen
av de midlene man har i opptrappingsplanen for psykiatri? Dette
lå jo til grunn for det samarbeidet
som var mellom barnevernstjenesten og det psykiske helsevernet
så lenge fylkeskommunen hadde det felles ansvaret. Det sier
seg selv at et såpass stort beløp som her faller
ut – 3,4 mill. kr lå i planene fra disse
opptrappingsmidlene – jo vil ha betydning for barnevernets evne
til å ta seg av de klientene som er inne i samarbeidet.

 Jeg hører hva statsråden sier
og synes det er synd at helseforetakene ikke følger opp
i hvert fall det samarbeidet som er satt i gang,
og som innebærer det man i dag vil kalle en økonomisk overføring,
siden staten har overtatt ansvaret for spesialisttjenestene.

Jeg har forståelse for statsrådens
problem med – innenfor en
ny styringsmodell – å legge klare føringer
for dette. Men jeg hadde håpet at det kunne gis det vi
vel kaller et politisk signal om at i hvert fall de tiltakene som er
i gang, ikke bør bli avbrutt – heller ikke
de delene av det som vil innebære at man deler på de
midlene som er gitt til opptrappingen av satsingen på psykiatri.

