  Jeg skal få stille følgende spørsmål
til forsvarsministeren:

«I forbindelse med behandlingen av
Forsvarets fremtidige struktur vedtok Stortinget at bruken av Rygge
hovedflystasjon skulle utredes på nytt innen
15. september. Arbeidsgruppa har levert sin innstilling, og det
er kjent at den konkluderer annerledes med hensyn til de økonomiske
gevinstene ved å legge ned all flyaktivitet ved Rygge enn
det som lå til grunn for den forrige regjeringens
forslag.

Når vil statsråden legge
denne saken fram for Stortinget?»

  Jeg takker for svaret, og har en viss forståelse
for behovet for å se situasjonen i Rygge i sammenheng også med
aktiviteten på andre steder, på Gardermoen
og Kjeller, når man nå skal ha en ny gjennomgang.

Det bekymringsfulle i det er knyttet til den
usikkerhet som man på Rygge og de andre stedene
vil leve i. Det er en frykt for at det blir en kompetanseflukt
gjennom denne usikkerhetsperioden. Det er også opprettet
et selskap som ønsker å åpne
for sivil lufttrafikk på Rygge, og det er ønskelig å få en
raskest mulig avklaring slik at det arbeidet kan komme videre.

Men jeg vil spørre statsråden
om det i den vurderingen, når man altså også trekker
inn Gardermoen og Kjeller, ligger en ytterligere mulighet for at
man kan beholde flyaktivitet ved Rygge flystasjon.

  Jeg takker statsråden for svaret,
og velger å høre at det her i hvert
fall ikke ligger mindre muligheter for at det
kan være flyaktivitet og kanskje bli ny aktivitet
som kan erstatte flyttingen av jagerflyene på Rygge
flystasjon. Jeg håper at også de signalene
kan gis på en slik måte at vi kan beholde
kompetansen på Rygge i de månedene
som måtte være nødvendig før
statsråden konkluderer.

  Hvis jeg bare kan få gi
en kort bemerkning:

Jeg forstår at det ligger utenfor
forsvarsministerens felt dette med den sivile lufttrafikken, men
jeg vil allikevel be om at forsvarsministeren i vurderingene har
det med, for det vil være med og senke kostnadene
ved den militære driften av flyplassen hvis det kommer
i gang sivil lufttrafikk ved Rygge.





                

