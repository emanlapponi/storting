 I budsjettet fra Finansdepartementet ligger
det en tilbakemelding om et av Høyres store ideologiske
korstog som nå bringes til seier med Fremskrittspartiets
hjelp, nemlig konkurranseutsettingen av Småbåtregisteret.

Det startet for to år siden med at
plikten til å registrere båten ble opphevet. Den
gang gjorde det ikke inntrykk verken på finansministeren
eller Fremskrittspartiet at Finansnæringens Hovedorganisasjon
advarte mot dette og pekte på at uten et obligatorisk register
ville det bli langt enklere å omsette stjålne
båter i Norge og importere båter fra våre
naboland. De pekte på at det også ville åpne
seg langt større muligheter til hvitvasking av ulovlig
ervervede midler uten et register, noe de mente var en stor trussel
både for samfunnet generelt og for næringen. Også Norges
Båtbransjeforbund mente at et obligatorisk register var
best.

I et brev til finanskomiteen den gang måtte
også finansministeren medgi at Småbåtregisteret
har en viss nytteverdi for politiet, hovedredningssentralene, toll-
og avgiftsetaten og forsikringsselskapene, og at en opphevelse av
registreringsplikten kan svekke denne nytteverdien over tid. Men
for finansministeren var det viktigere at små fritidsbåter
tilhørte folks private sfære, og at et så sterkt
inngrep på dette området som dagens obligatoriske ordning
innebar, burde avvikles. Kriminalitetsbekjempelsen fikk altså komme
i annen rekke. Så kan man fundere over forskjellen på småbåter
som f.eks. en 35 fots cabincruiser og små eller større
biler, mopeder osv. når det gjelder å bevege seg
innenfor eller utenfor folks private sfære. Jeg håper
ikke jeg nå sår den ideologiske tanke hos finansministeren
at også motorvognregisteret bør privatiseres,
f.eks. overlates Viking eller Falken!

Heller ikke gjorde det inntrykk at Kongelig
Norsk Båtforbund kalte det skandaløst at Regjeringen
ville oppheve registreringsplikten og konkurranseutsette driften av
registeret, etter at det var brukt ca. 100 mill. kr
på opprettelsen. Registreringsplikten ble opphevet, og
hva skjedde? Jo, forsikringsnæringen stilte krav om registrering
for å få tegnet forsikring på båten – fra
statlig til privat registreringskrav, med andre ord, og det er jo
selvsagt et stort ideologisk framskritt!

Nå avsluttes kapittel 2 i dette ideologiske
korstoget, konkurranseutsettingen. Redningsselskapet har vunnet anbudet,
og overtar fra 1. mars neste år, og med hvilket resultat?
Jo, i tillegg til de 300 kr det har kostet å registrere
båten til nå, kommer en årlig avgift
på 100 kr for å stå der. Den
småbåtavgiften, som ikke minst finansministeren
og Høyre hevdet var den store masterplanen bak Småbåtregisteret,
måtte det altså en Høyre-statsråd
til, med støtte fra Fremskrittspartiet, for å innføre.

Det store spørsmålet, som
jeg håper finansministeren kan redegjøre for,
både overfor oss i denne salen og overfor småbåteierne,
er: Hvilken fordel har landets 350 000 småbåteiere
av at det nå blir Redningsselskapet som skal drifte Småbåtregisteret?
Hvilken garanti har de for at den hundrelappen de nå får
i årsavgift fra 2006, ikke blir til flere med årene?

Jeg tar opp det forslaget Arbeiderpartiet og
Kystpartiet har i innstillingen.

