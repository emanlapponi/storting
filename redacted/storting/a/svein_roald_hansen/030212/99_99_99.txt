 Det er gledelig at finansministeren har funnet
tid til å komme til spørretimen så jeg
kan få stilt følgende spørsmål:

«I en pressemelding 8. juli
i fjor varslet finansministeren at alle kvoter i reisegodsreglene,
unntatt for kjøtt, alkohol og tobakk, skulle fjernes fra
1. januar i år. Kvoten for kjøttvarer
skulle økes fra 3 til 10 kilo. Under budsjettbehandlingen
ble det gitt bred støtte til dette.

Hva er begrunnelsen for at Finansdepartementet
går tilbake på dette og vil beholde en samlet
vektgrense for matvarer, inkludert kjøttvarer, på 10
kilo, og hvorfor er de nye bestemmelsene ikke innført
fra 1. januar?»

 Jeg takker for svaret.

Jeg er klar over at de endringene som er gjennomført,
innebærer en betydelig opprydding, men da finansministeren
gikk ut med dette i fjor sommer, tror jeg de fleste oppfattet det
slik at den oppryddingen skulle bli enda et hakk bedre.
Vi hadde en runde på slutten av fjoråret
fordi det var flere ting som skulle inn under denne kvoten. Man
måtte altså fortsette med det som finansministeren
i pressemeldingen sa det skulle bli slutt på, nemlig at
tolletaten bruker ressurser på å saumfare folks
handleposer. Man endte altså opp med at osten og kjøttet
skulle være innenfor kvoten sammen
med fôrvarer.

Ser finansministeren at han har gjennomført
en behandling av denne saken som har skapt forventning og forvirring,
og altså en forsinkelse som skapte problemer på grensen
ved årsskiftet? Hvilken erfaring vil han trekke av måten
han har håndtert saken på?

 Jeg er helt enig med finansministeren, og det
er betryggende å høre at han mener
at høringer er til for å høre, og at
man er villig til å foreta justeringer og vurderinger i
lys av det. Det er betryggende. Men jeg håper finansministeren
i hvert fall kan, uten nødvendigvis å bekrefte
det her i Stortinget, trekke den erfaring at når han går
ut og varsler en reform, bør han kanskje også i
pressemeldingen nevne at denne skal ut på høring,
og at man kanskje skal tenke igjennom de svarene man får,
før man trekker en endelig konklusjon – for
i pressemeldingen var det ikke et spor av antydning om
at dette skulle ut på høring.

