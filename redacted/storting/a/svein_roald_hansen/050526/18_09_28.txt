(ordfører for saken): 

Forslaget som reises i Dokument nr. 8:57 om endringer i innførselsmerverdiavgiften, ble vurdert i utredningen om forbedret merverdiavgiftslov. Zimmer-utvalget pekte på at det var gode grunner for å avvikle innførselsmomsen, men fremmet likevel ikke forslag om dette. En viktig grunn var at forutsetningen om en god informasjonsflyt mellom Tollvesenet og skatteetaten ikke var til stede. Denne forutsetningen er, som finansministeren peker på i sitt brev til komiteen, fortsatt ikke på plass. En samlet komite mener imidlertid at det er grunn til å foreta en ny gjennomgang av problemstillingene, og ber Regjeringen vurdere en snudd avregning ved innførsel og legge dette fram for Stortinget på egnet måte, som det heter, i løpet av neste år. En slik vurdering må naturlig nok også omfatte hva som skal til av endringer i datasystemene i Tollvesenet og skatteetaten for å kunne gå inn på en ordning med snudd avregning.




La meg til slutt peke på at komiteen understreker betydningen av at innkreving av skatter og avgifter skjer på en måte som er mest mulig kostnadsbesparende både for staten og for bedriftene, samtidig som hensynet til å hindre mulighetene for avgiftsunndragelser ivaretas.




Firmaet KPMG har lagt fram rapporten «Beregning og betaling ved import av varer», hvor det hevdes at en omlegging vil innebære besparelser for staten og bedriftene på over 300 mill. kr årlig. Selv om Finansdepartementet langt fra kan bekrefte at en omlegging vil gi betydelige besparelser, er det bred enighet om at en omlegging vil innebære en forenkling, både for myndighetene og for de næringsdrivende. Det er i tilfelle god nok grunn til en omlegging, forutsatt at forutsetningene kan komme på plass både når det gjelder informasjonsutvekslingen, og når det gjelder tryggheten for at mulighetene for avgiftsunndragelser ikke blir større.




