 Jeg har bare lyst til å knytte noen kommentarer til denne saken.




Det er hyggelig som leder av denne komiteen – med tre hatter – å registrere at utenrikskomiteen er tilfreds med det arbeidet som gjøres med å fokusere i sterkere grad på saker av nasjonal interesse. Det siste møtet hadde vi for 14 dager siden, i Tromsø, hvor vi fokuserte på nordområdene og den betydning som nordområdene kan ha for energiforsyning, for vekst og for stabilitet i Europa i et langsiktig perspektiv. Det temaet vakte stor interesse – også fra Sveits, som hadde observatørstatus i EØS-komiteen. Det er sjelden det er så fulltallige møter. Jeg tror det formidlet perspektiver og kunnskap om områdene i nord, både de utfordringer Norge har der, de muligheter som ligger der for Europa når det gjelder energiforsyning, og de miljømessige utfordringene som ligger i å utnytte disse ressursene. Og dette ble formidlet på en god måte.




Ellers har jeg bare kort lyst til å si at en av de viktige oppgavene som EØS-komiteen har, er å overvåke EØS-avtalen, og i de årlige meldingene som kommer i den forbindelse, er det én setning som går igjen, og det er at EØS-avtalen virker godt. Det er hyggelig, men det er også en annen ting som har vært gjentatt i en årrekke, og som altså ikke i tilstrekkelig grad er grepet fatt i, nemlig at EFTA-landene i EØS burde vært flinkere til å utnytte de påvirkningsmulighetene som ligger i EØS-avtalen. Derfor ser vi fram til Regjeringens EØS Pluss-melding som skal omhandle prosesser for å forbedre mulighetene for påvirkning og ivareta norske interesser, i vårt tilfelle, når det gjelder regelverksutvikling i Europa.




Som det pekes på i innstillingen, er det viktig at parlamentene trekkes inn i dette samarbeidet. Jeg tror det er viktig at vi her i Stortinget ser på mulighetene for å få en behandling av forslag til nytt regelverk på en ny måte som ikke minst involverer fagkomiteene, ikke bare EØS-utvalget. Det kan være litt krevende i forhold til hvordan vi normalt behandler saker. Men jeg tror det er viktig at vi finner en måte å gjøre det på, fordi det rett og slett er nødvendig for å komme tidligere inn i prosessene og bedre ivareta våre muligheter for å påvirke – men også for å få det perspektivet som ligger i at veldig mye av den innenrikspolitiske regelverksutviklingen som skjer i Norge, har sitt utspring i Brussel.




Det har altfor lite gjenklang i den debatten, både her i salen og i samfunnsdebatten. Dermed mister vi et viktig perspektiv om sammenhengene i en virkelighet hvor vi veves mer og mer sammen med våre naboland, på – jeg hadde nær sagt – godt og vondt.




