 Det er ikke mulig å være uenig i at det er viktig å ha en god bygningsmasse og et godt vedlikehold av den, spesielt når det gjelder skolebygg. Denne revisjonen fra Riksrevisjonen bekrefter det de aller fleste ordførere og nær sagt de aller fleste foreldre har visst lenge, nemlig at når det gjelder skolebygninger, står det ikke så veldig bra til, særlig hvis bygningene er litt eldre, til tross for at det også har vært gjennomført mye opprusting de siste årene, ikke minst knyttet til 6-åringsreformen for noen år siden. Da ble mange skolebygg utvidet og også rustet opp.




Når det er avvik mellom denne undersøkelsen og Eiendomsforvaltningsutvalgets undersøkelse, virker det som om den siste er gjennomført i form av en spørreundersøkelse, fordi det står at 70 pst. av kommunene og 80 pst. av fylkeskommunene selv vurderer tilstanden for sin bygningsmasse som god. Det viser kanskje framfor noe begrensningen av verdien av spørreundersøkelser i slike sammenhenger.




Jeg synes ikke denne revisjonsrapporten viser overraskende resultater, når man vet hvilken situasjon man har hatt i kommuneøkonomien for så vidt over lang tid, men spesielt i de siste fire årene. Når det blir økonomisk trangt og liten plass til de aller viktigste og sterkest lovfestede oppgavene, vil ting man kan skyve på, skyves på, og det gjelder ikke minst bygg og anlegg.




Jeg tok imidlertid ordet for å gi en liten kommentar til Fremskrittspartiets særmerknad. Det er for så vidt interessant at dette partiet, med dets historiske utgangspunkt, nå skal ha strengere kontroll og flere planer. Formålet er jo godt, så det får så være, men merknaden slutter egentlig der den begynner å bli mest spennende. For det står:







«Dersom skuleeigar, som har dette ansvaret, ikkje sikrar oppfølging av nasjonale mål og krav, må nasjonale styresmakter vurdere alternative måtar å følgje det opp.»




Og det er de alternative måtene som hadde vært litt spennende å høre mer om, men Lodve Solholm begrenset seg til å be departementet lage en plan for vedlikehold. Man lurer jo på om det under her ligger noen tanker om at også dette skal bli et statlig ansvar, eller om man skal sette det bort til private som kan sørge for at det legges inn tilstrekkelige midler til vedlikehold i husleien.




