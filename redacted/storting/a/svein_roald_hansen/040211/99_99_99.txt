 Jeg skal stille følgende spørsmål
til finansministeren:

«Finansdepartementet har i brev til
Kongelig Norsk Båtforbund opplyst at det tas sikte på en
anbudskonkurranse
om overtakelse av Småbåtregisteret i løpet
av første halvår i år.

Vil de som skal overta driften, måtte
dekke investerings- og utviklingskostnadene Toll- og avgiftsdirektoratet
har hatt, hva vil det eventuelt bety for driftskostnadene
i Småbåtregisteret, og vil Toll- og avgiftsdirektoratet bli
gitt anledning til å delta i anbudskonkurransen?»

 Jeg takker for så vidt for å ha
fått svar, men ikke for innholdet i svaret.

Jeg synes det er synd at man her skal legge
ideologi til grunn, når resultatene
er så gode med Småbåtregisteret slik
det drives i dag, både når det gjelder
gjenfinning, det at brukerne er veldig godt fornøyde, og
at man har et veldig lavt kostnadsnivå på det.

Når statsråden sier
at det er opp til de nye eierne å finne ut hvordan de skal
dekke inn kostnadene, vil jeg si at det er stor bekymring i båtmiljøet
for at dette skal bli en melkeku for de nye eierne. Vil det i anbudet
bli lagt inn en forutsetning om at det fortsatt skal drives til
selvkost?

 Jeg takker for tilleggssvaret, men jeg vet ikke
om det er egnet til å berolige dem i båtmiljøet
som er bekymret for at nye eiere kan se dette som en inntektskilde
for hva de nå ellers måtte drive med. Det at det
skal være kostnadseffektivt, er ikke
noe vern mot at det drives med overskudd. Her vil man jo måtte
forholde seg til ett register, og det vil således ikke være
noe konkurrerende register man kan gå til hvis kostnadene
her øker utover 300 kr, som det i dag koster i året å få båten
registrert.

Når det gjelder smugling og Tollvesenets
kjerneoppgaver, vil jeg bare peke på at
båttyverier faktisk er en del av problemstillingen angående
grenseoverskridende
kriminalitet, og således vanskelig
kan sies å falle helt utenfor det som er kjerneoppgavene
til Tolldirektoratet.

