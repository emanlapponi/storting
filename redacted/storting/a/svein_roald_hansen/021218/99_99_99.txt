 Jeg tillater meg å stille følgende
spørsmål til finansministeren:

«En mann fra Kolvereid har fått
avslag på søknad om ettergivelse av årsavgift
på sin bobil som brant opp under vinterlagring ved årsskiftet
i fjor. Skiltene ble levert 9. januar i år. Tilsvarende
situasjoner kan oppstå hvor biler stjeles før årsavgift
forfaller og bilen ikke kommer til rette. I Innst. S.
nr. 255 for 2001-2002 ber et flertall finansministeren sørge
for at regelverket endres
slik at årsavgift i slike tilfeller
kan frafalles også for inneværende år.

Når vil statsråden gjennomføre
slike endringer?»

 Jeg takker for svaret og skjønner
at det er håp i hengende snøre.

Kan finansministeren si hvor lang tid man trenger
på gjennomgangen? Hvis en samlet gjennomgang er tidkrevende,
ville det ikke være mulig å gjøre
denne endringen for dem – jeg vil anta ikke
veldig mange – som dette gjelder? For dem som blir rammet,
enten det er av tyveri eller brann, og som ikke
har tenkt på det eller fått anledning
til å levere inn til vrakpant for å få igjen årsavgiften eller
slippe den på den måten, kunne man ikke
gjennomføre denne endringen så snart som mulig,
slik at man slapp å få flere slike tilfeller,
som jeg tror folk synes er ganske urimelige?

 Jeg takker for det. Jeg kan for så vidt
forstå at i de tilfellene hvor kjøretøyet
brenner, vil man jo ha mulighet, men i det tilfellet hvor kjøretøyet er
stjålet, har man fysisk ikke mulighet til å få levert
det til vraking og på den måten unngå årsavgift.
Jeg håper at finansministeren kan tenke en gang til på dette,
og se om det går an å finne en ubyråkratisk måte å løse
et lite problem på raskt, i påvente
av en mer samlet gjennomgang.

