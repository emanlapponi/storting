 Jeg skal få stille følgende spørsmål
til kommunal- og regionalministeren:

«Østfold fylkesting har vedtatt å søke
om forsøk med enhetsfylke. Det er gitt ulike signaler fra
Kommunal- og regionaldepartementet om hvorvidt et slikt forsøk også kan
omfatte overføring av oppgaver fra fylkesmannen til fylkeskommunen,
med unntak av klage- og tilsynsoppgaver.

Vil statsråden godkjenne forsøk
med enhetsfylke som innebærer at andre
oppgaver enn rene klage- og tilsynsoppgaver
kan overføres fylkeskommunen, og slik at fylkeskommunens
rolle som regional utviklingsaktør kan styrkes i et slikt
forsøk?»

 Jeg takker for svaret.

Statsråden sier at det ikke
er gitt uklare eller ulike signaler, men det oppfattes
i hvert fall slik i Østfold fylkeskommune. I søknaden
som ble sendt 4. oktober, tok man utgangspunkt i departementets
invitasjonsbrev, hvor det bl.a. ble understreket at alle
fylkesmannens oppgaver i utgangspunktet skulle inngå i
forsøket og i enhetsfylket, med unntak av klage- og tilsynsoppgaver
som skal organiseres i en egen statlig boks. På den bakgrunn
la Østfold fylkeskommune vekt på å kunne samle
regional utvikling, regional tjenesteyting
og regional forvaltning i én enhet under folkevalgt styring.
Det har også vært kontakt bl.a. med
KS.

I Østfold fylkeskommune oppfattes det som at
man har snevret inn mulighetene for å overføre
oppgaver, for så vidt i tråd med det statsråden
nå svarte. Så jeg vil bare be statsråden
bekrefte at det i praksis ikke vil være noen oppgaver
som kan overføres, og at det er en ren forenkling
av det administrative nivå.

 Bare en liten kommentar.

Jeg takker for svaret, som jeg tror er klargjørende, men
nok dessverre ikke i tråd
med det man fra Østfold fylkeskommune hadde sett for seg og ønsket
av muligheter for at også dette forsøket
kunne innebære en styrking av fylkeskommunens muligheter, ikke
som overkommune, men som regional utviklingsaktør.

