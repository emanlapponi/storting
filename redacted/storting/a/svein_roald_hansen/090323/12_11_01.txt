 Saksordføreren har gått gjennom komiteens innstilling, som i all hovedsak er
                  enstemmig hva gjelder det som Riksrevisjonens rapport konsentrerer seg om. Jeg vil
                  bare peke på noen ting i tillegg. 

Det Riksrevisjonens undersøkelse og uttalelse konsentrerer seg om, er den delen av
                  norsk humanitær bistand som knytter seg til konkrete bevilgninger til bestemte
                  prosjekter eller nødssituasjoner. Dette er viktig nok, og vi må hele tiden
                  bestrebe oss på at penger brukes slik at vi oppnår best mulige resultater. Det gir
                  undersøkelsen hjelp til. 

Regjeringen la 15. september i fjor, altså lenge etter at undersøkelsen var
                  avsluttet, fram sin strategi for norsk humanitær politikk. Her svares det på
                  viktige deler av de svakheter Riksrevisjonen påpeker. Det gjelder bl.a. behovet
                  for profesjonalisering og kompetanseoppbygging blant samarbeidsorganisasjonene og
                  bedre resultatoppfølging. Det gjelder behovet for mer strategisk samarbeid, mer
                  forutsigbarhet og mindre prosjektorientering. 

Men vår humanitære bistand er langt mer omfattende, noe Regjeringens strategi for
                  norsk humanitær politikk også viser. En virksom humanitær bistand må også favne
                  forebygging. Det å forhindre at den globale oppvarmingen går så langt at isen på
                  Grønland smelter og havene stiger, innebærer en avverging av en humanitær krise av
                  et omfang vi knapt kan forestille oss, langt mindre reparere om den skulle
                  inntreffe. 

Vår aktive rolle i forbudet mot klaseammunisjon er et annet eksempel på humanitær
                  bistand som er langt mer effektiv og bedre enn å reparere i ettertid – langt bedre
                  for de tusener av barn og voksne som slipper å bli rammet av disse djevelske
                  våpnene. 

Disse eksemplene understreker også at selv om Norge i mange sammenhenger kan bidra
                  betydelig økonomisk, er kanskje de viktigste elementene i humanitær bistand helt
                  avhengig av et internasjonalt samarbeid og en stadig styrking av internasjonal lov
                  og rett gjennom institusjoner som FN og internasjonale avtaler og konvensjoner.
                  Som Regjeringen understreker i St.meld. nr. 15 for 2008–2009, Interesser, ansvar
                  og muligheter: Det viktigste for at vi skal være i stand til å ivareta våre
                  interesser, i bred forstand, er en best mulig organisert verden bygget på
                  internasjonal lov og rett. 

Fremskrittspartiet og Høyre har en lengre særmerknad som dels utdyper noe
                  komiteens felles merknader peker på når det gjelder Riksrevisjonens undersøkelse,
                  men som også utvider perspektivet til å gjelde norsk bistand generelt. Det
                  politisk interessante er at Høyre ser behov for å stå sammen med
                  Fremskrittspartiet i å benytte også denne muligheten til en påpekning av at
                  innsatsen på bistandsområdet ikke er uten svakheter, og til å kreve en uavhengig,
                  ekstern evaluering av det samlede norske bistandsengasjementet samt å uttrykke
                  skepsis til FN-systemet. 

Regjeringen legger i sin strategi for norsk humanitær politikk opp til at
                  FN-organisasjonene fortsatt skal spille en viktig rolle. Det varsles at Norge vil
                  gi betydelige og forutsigbare bidrag til FNs nødhjelpsfond, humanitære landfond og
                  FNs humanitære appeller, og bidra til å videreutvikle finansieringsordningene. Men
                  vi skal også være en aktiv og kritisk partner for FN-organisasjonene for å styrke
                  effektiviteten og kapasiteten til FNs humanitære respons. Det er en langt mer
                  konstruktiv politikk enn den ensidige skepsis Fremskrittspartiet også i denne
                  saken uttrykker til FN-systemet. Og det er skuffende at Høyre velger å bruke denne
                  saken til å stå sammen med Fremskrittspartiet. 

Kenneth Svendsen hadde her overtatt presidentplassen.
               

