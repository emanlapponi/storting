  Jeg skal få stille følgende spørsmål
til samferdselsministeren:

«Langs Solliveien i Fredrikstad
utsettes beboerne for en urimelig støybelastning fordi
en del av tungtrafikken ikke overholder fartsgrensen på 50
km/t. Det enkleste, raskeste og rimeligste fartsdempende
og derved støydempende tiltaket vil være å benytte
fotoboks.

Vil statsråden se på retningslinjene
for bruk av automatisk trafikkontroll (ATK), slik at fotobokser også kan benyttes
i et slikt tilfelle, og uten at det må inntreffe mange
ulykker, slik retningslinjene nå forutsetter?»

  Jeg er litt usikker på hvordan jeg
skal forstå svaret. Jeg føler at det her kan ligge
en liten åpning, men at man peker på andre
tiltak som mer naturlige.

Jeg skal medgi at dette er et spesielt
tilfelle. Det er en kort strekning. Men det spesielle er også at
det blir en akselerasjonsbane, særlig for tungtrafikken,
fordi veien er rett og man skal opp i 70 og senere 80
km/t lenger framme. Det er dette som skaper det spesielle
støyproblemet, særlig om morgenen. Én ting er
at man kan gjøre tiltak innendørs, men det er også et
problem utendørs for beboerne sommerstid.

Jeg håper statsråden er villig
til å se på om man ikke kan benytte
et slikt tiltak, som vil være rimeligst, raskest og
mest effektivt. Det vil jo være en liten skjerv
til Regjeringens målsetting om å lage «Et
enklere Norge».

  Med mindre statsråden legger
fram en tilleggsproposisjon
på fredag som gir ganske spenstige rammer økonomisk,
er jeg ikke i tvil om at det rimeligste og raskeste i
dette tilfellet vil være å benytte fotoboks.
Det er et tiltak som kan reverseres den dagen man kan sette i verk
større tiltak, som en omlegging av veien eller
eventuelt innføring av støyskjerm.

Jeg håper at hvis beboerne tar dette
opp lokalt, vil Vegvesenet vurdere å gjøre et
forsøk her uten at man skal være redd
for at det blir fotobokser over det ganske land.

