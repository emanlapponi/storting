  Jeg takker for svaret.

Kommunalministeren brukte begrepet «de
må protestere», og det er blitt oppfattet som
om det også var en generell protest mot en så sterk økning, ikke bare
en selvfølgelig rett til å benytte seg av klageadgangen.

Kommunalministeren sa også i
intervjuet, som hun for så vidt delvis gjentok her, at
det må tas nødvendige grep for å få skikk
på den kommunale økonomien i kommuner i økonomisk
ubalanse. Det har Fredrikstad kommune gjort
helt siden kommunesammenslutningen, altså nå i over
ti år. Det burde kommunalministeren være
klar over.

I fylkesmannens årsmelding for 2004
skriver fylkesmannen i Østfold:

«Kommunene
opplever at det er ubalanse mellom innbyggernes forventninger
og kommunenes muligheter til å innfri disse. Dette kan
gå ut over innbyggernes rettmessige krav på tjenester,
og det er krevende for fylkesmannen å veilede i hva som
er kommunenes må-, bør- og kan-oppgaver.»

Det er de reelle problemene og bakgrunnen for
at Fredrikstad kommune altså har sett
det nødvendig å foreta en kraftig økning
av eiendomsskatten. Det er ubalanse mellom utgiftsnivå og
-behov og inntektsnivå.

