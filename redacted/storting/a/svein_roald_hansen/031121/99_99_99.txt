 Jeg ber om ordet i saken fordi behandlingen av denne saken har tatt litt lang tid, og det har hatt noen konsekvenser for mulighetene norske idrettsorganisasjoner har hatt til å søke på programmet. Den ble behandlet i EØS-komiteen den 20. juni, og nå skriver vi 21. november. Så vidt jeg vet, har komiteen behandlet den som vanlig i slike saker, med høyt tempo.




Dette programmet startet opp i våres, og den første utlysningen for å kunne søke på programmet skjedde i mai. Fristen for å søke var 1. juli. Annen runde var litt senere, med frist 1. oktober. Det betyr at det som gjenstår av dette programmet, er en tredje og siste runde som kommer over nyttår, med søknadsfrist 1. mars. Da gjenstår det 2 av 6 milliard euro i programmet. Det innebærer at norske idrettsorganisasjoner sannsynligvis har mistet muligheten til å få en god del av disse midlene til dette utdanningsprogrammet.




Nå er jeg kjent med at Norges Idrettsforbund har samarbeidet med en europeisk idrettsorganisasjon, ENGSO, og at de har forsøkt å få midler gjennom det samarbeidet. Men det krever en litt annen kreativitet og minsker mulighetene for å nå fram.




Jeg peker på dette fordi vi kanskje bør ha litt mer oppmerksomhet mot det som skjer ute i Europa, med hensyn til den type programmer som vi kan koble oss på gjennom EØS-avtalen. Vi bør også være litt mer oppmerksom på de tidsfristene som gjelder, slik at norske organisasjoner, som i dette tilfellet, ikke mister muligheten til å få sin andel av de midlene som ligger i programmene, og som vi altså er forpliktet til å bidra med gjennom EØS-avtalen.




Ellers er jeg helt enig i innstillingen fra komiteen, og jeg antar at den blir enstemmig bifalt.




