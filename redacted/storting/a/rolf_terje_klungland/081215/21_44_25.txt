 Det meste som bør sies, er egentlig sagt i finansdebatten som vi hadde for noen
                  uker siden, så jeg skal ikke dra dette så veldig langt i forhold til den tiden jeg
                  har. Jeg skal følge opp stortingspresidentens tidligere formaning i dag og prøve å
                  slutte når jeg er ferdig. Men dy og salte, jeg må si at vi har en god regjering,
                  en regjering som for det første har lagt fram et budsjett som er ekspansivt, som
                  vil føre til at vi kan gjøre noe i forhold til å bygge flere veier, bygge flere
                  skoler og bygge flere svømmebassenger, og som har lagt fram noen tiltakspakker
                  etterpå for å møte den internasjonale finanskrisen som vi er oppe i. For i Norge
                  har vi egentlig ikke kommet til krisen, i hvert fall ikke ennå, og vi må jo håpe
                  at den situasjonen som vi er kommet opp i, blir minst mulig følbar. Men det er
                  altså viktig å ha en regjering som offensivt følger opp i forhold til den jobben
                  den skal gjøre. 

Så har selvfølgelig opposisjonen sin oppgave. Men det kan jo ikke være helt enkelt
                  å sitte i opposisjon når det er slik at næringslivet og industrien sier at de er
                  veldig godt fornøyd med det som Regjeringen har lagt fram til nå. De har en
                  regjering som har sagt at den ser alvoret i situasjonen, og at den vil komme
                  tilbake med nye tiltakspakker for å prøve å holde arbeidsledigheten så lav som
                  mulig. 

Jeg sa innledningsvis at vi hadde et godt budsjett, og at det var lagt inn flere
                  tiltakspakker. Spesielt er det viktig i forhold til eksportindustrien. For Norge
                  med sin åpne økonomi er altså helt avhengig av, for å få en kjøpekraft som gjør at
                  vi kan handle varer, å ha en eksportindustri som sørger for at vi får den
                  kjøpekraften. Jeg er derfor veldig glad for at Regjeringen i budsjettet og i de
                  pakkene den har kommet med, og det den varsler den kommer med, legger vekt på at
                  eksportindustrien får best mulige rammevilkår innenfor de rammene som er
                  tilgjengelige, slik at vi ikke får en unaturlig avskalering av industrien på grunn
                  av situasjonen, som er mer alvorlig utenfor Norge enn i Norge. 

Med det vil jeg bare anbefale innstillingen fra komiteens flertall. 

