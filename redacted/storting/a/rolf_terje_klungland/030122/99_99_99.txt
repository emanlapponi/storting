 Jeg tillater meg å stille et spørsmål
til olje- og energiministeren:

«Statsråden uttalte i NRK
Dagsrevyen den 18. desember 2002 at Stortinget hadde gitt industrien
tillatelse til å stoppe produksjonen for å selge
kraften på markedet.

Hvilke kontrakter, bedrifter og formuleringer
fra Stortingets side er grunnlaget for statsrådens
uttalelser?»

 Vi i Arbeiderpartiet
har gått igjennom de samme avtalene og kan ikke
finne det grunnlaget som statsråden nå bruker,
i forhold til å bruke arbeidsfolk som en innsatsfaktor
i elektrisitetsspørsmålet. Blant annet står
det i St.prp. nr. 52 for 1998-99 at grunnen til salg av strøm
kan skyldes midlertidig svikt i priser og avsetning eller
reparasjon og ombygging av industrianleggene. Vi kan ikke
se at det gir grunnlag for eieren til å bruke
dette som et spekulasjonssystem for å tjene mer penger.

Statssekretær Ryssdal i Arbeids- og
administrasjonsdepartementet har sagt at det å selge kraft ikke
gir grunnlag for permitteringer, og da står altså arbeidstakeren igjen
med å måtte gå på sosialen.
Er oppfordringen fra statsråden at det er det de skal gjøre,
samtidig som de skal betale strømregningene sine?

 Så er det jo noen bedrifter
som har tjent formidable summer på å stoppe å selge kraften
sin. Hovedårsaken til dette spørsmålet
er altså det som går på energitilgangen
for det norske samfunn. Blir det ikke energiministerens
ansvar til syvende og sist å sørge for at det
faktisk er nok energi i markedet?

Det har aldri vært Arbeiderpartiets
intensjon at arbeidsfolk skal brukes i denne
spekulasjonen i forhold til energiprisene som nå skjer.
Det hadde jeg håpet at statsråden og
Regjeringen òg stod bak, og at de dermed gjorde noe, kom
med tiltak som kunne hjelpe på den energisituasjonen vi
er oppe i.

Det er helt klart at industriutviklingen i Norge
er avhengig av å få tilført ny energi.
Har statsråden noen tanker om industriutviklingen
framover? Skal det være sånn at industrien
skal stoppe for at man skal kunne selge strøm, eller
skal man sørge for at det er tilgang på kraft til
industrien?

