 Jeg vil tillate meg å stille følgende
spørsmål til nærings- og handelsministeren:

«Norsk Hydro, et av industrilokomotivene,
har varslet at de ikke vil investere mer i metallindustrien
i Norge. Høyt kostnadsnivå og usikre
rammebetingelser er grunnen til at de vil flytte investeringene.
Samtidig reduseres industrisysselsettingen i Norge dag
for dag, og ledigheten øker. Regjeringen har valgt å samarbeide
med SV om framtidige rammevilkår for industrien gjennom
klima- og gassmeldingen.

Hvilken nærings- og industriutvikling
legger Regjeringen opp til for å sikre eksportinntekter
og arbeidsplasser framover?»

 Jeg vil takke for svaret.

Når vi snakker med industrien, gir
de signaler om at en av de viktigste utfordringene
framover er at det blir balanse i
kraftmarkedet. En annen viktig sak for industrien er at det ikke
pålegges avgifter som gjør at de ikke
blir konkurransedyktige.

Jeg lyttet med interesse til statsråden
da han svarte meg. Jeg synes han sier mye fint. Men det
som er realiteten, er allikevel at Regjeringen, sammen med Sosialistisk Venstreparti,
har lagt rammevilkår, og fortsetter å gjøre det
med vedtak i Stortinget, som gjør at det blir usikkerhet
for industrien, og dermed avventer de å investere i Norge.

Vil Regjeringen legge opp til en mer industrivennlig politikk?
Og vil næringsministeren legge opp til en pakke som kan
få industriveksten på banen?

 Arbeiderpartiet
vil fortsatt arbeide for at rammebetingelsene for industrien blir slik
at denne industrien vil være her i landet. Men
jeg håper næringsministeren er enig i at det er
alvorlig når en får slike signaler som har kommet
gjennom nyhetsoppslag, at denne industrien vil stoppe investeringene
i Norge.

Norge har verdens mest miljøvennlige
industri. Vi har en høyteknologisk
industri som setter miljøspørsmålet høyt,
og det må de også for at de i framtiden
skal kunne være her i landet. Derfor er det miljømessig
sett globalt en fordel at denne industrien blir i Norge. Og desto
viktigere blir det for politikerne å legge opp til rammevilkår som
gjør at industrien blir i landet.

Ser ikke næringsministeren
at miljøkonsekvensene blir dramatiske, og at sårt
tiltrengte ekstrainntekter og lokalsamfunn kan bli rammet av Regjeringens
passive nærings- og energipolitikk?

