 (ordfører for saken): Finanskrisen har gitt mange bedrifter store økonomiske
                  utfordringer, og regjeringspartiene er bekymret over situasjonen. Derfor har vi
                  satt i gang flere tiltak for å begrense virkningene i Norge av den krisen og
                  markedssituasjonen verden har kommet i. 

Forslagsstillerne fra Fremskrittspartiet er opptatt av at staten tilbyr
                  skattelette som bidrag til et moderat lønnsoppgjør. De foreslår at staten i
                  lønnsoppgjøret for 2009 bør ta initiativ overfor partene i arbeidslivet og tilby
                  skattelette som en del av det sentrale lønnsoppgjøret. Skatteletten foreslås gitt
                  som et likt beløp til alle. I tillegg til dette skal det kunne forhandles om
                  lønnstillegg i lokale forhandlinger ved den enkelte bedrift. 

Vi er heldige som har ansvarlige, landsdekkende organisasjoner i Norge som gjennom
                  årets tariffoppgjør igjen har vist at den norske modellen fungerer. Modellen er
                  bygd opp gjennom lang tid og i et tett samarbeid mellom nasjonale politiske
                  myndigheter og nasjonale arbeidslivsorganisasjoner. 

Historien viser også at myndighetene, regjering og storting, i samarbeid med
                  organisasjonene i arbeidslivet, har inngått avtaler der skatt også har vært en
                  viktig del. 

Det er vel ingen som kan hevde at Fremskrittspartiet eller forslagsstillerne har
                  vært aktive bidragsytere i det arbeidet, og kanskje kan det også forklare at
                  forlagsstillerne mener at Stortinget kan pålegge både regjering og organisasjoner
                  i arbeidslivet det Fremskrittspartiet mener er en riktig løsning. 

For oss andre er et trepartssamarbeid basert på frivillig samarbeid mellom tre
                  parter, der Stortinget selvfølgelig ikke kan diktere noen. 

Jeg kunne sagt mye, og vi kan sikkert få en lang debatt hvis vi ønsker det. Jeg er
                  saksordfører og kan ta ordet så mange ganger jeg vil. Jeg vil oppfordre både
                  forslagsstillerne og andre til å besinne seg slik at påskefreden kan senke seg
                  tidligst mulig. 

Men jeg har en hilsen til Høyre-mann Flåtten, 

for han brukte ord som jeg mest skulle slått’n. 

Å hevde og si at Klungland er trøtt 

– i Flåttens alder – jeg føler meg støtt! 

Han burde nok heller kun akseptere 

at saken er tapt, fordi vi er flere. 

Jeg skrev det ned med mening og penn. 

Jeg tror vi får flertall til høsten igjen! 

