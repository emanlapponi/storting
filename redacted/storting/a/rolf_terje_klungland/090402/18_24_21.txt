 (ordfører for saken): La meg innledningsvis peke på at vi i denne
                  stortingsperioden har behandlet flere tilsvarende eller lignende forslag. Jeg vil
                  igjen presisere at regjeringspartiene og Arbeiderpartiet i utgangspunktet ikke er
                  imot medeierskap i bedrifter. 

Forslaget fra stortingsrepresentantene Jan Tore Sanner, Svein Flåtten, Linda C.
                  Hofstad Helleland og Torbjørn Hansen om å styrke ansattes muligheter for
                  medeierskap i en bedrift er i utgangspunktet todelt. Den ene delen av forslaget
                  går ut på at Stortinget ber Regjeringen i løpet av våren 2009 legge fram en bred
                  vurdering av tiltak som kan bidra til at flere ansatte blir medeiere i egen
                  bedrift, og da særlig se på pågående prosesser i EU og erfaringer fra andre land
                  som har gunstig regelverk for ansatte som vil kjøpe aksjer i egen bedrift. Den
                  andre delen av forslaget går konkret ut på at Stortinget ber Regjeringen fremme
                  forslag om å øke den skattefrie rabatten ved ansattes kjøp av aksjer i egen
                  bedrift, og komme med en vurdering av å flytte beskatningstidspunktet for fordelen
                  ved kjøp av rabatterte aksjer fra kjøpstidspunktet til salgstidspunktet. 

Forslaget fra Høyre støttes av Fremskrittspartiet, Venstre og Kristelig
                  Folkeparti. Forskjellen fra sist vi behandlet et tilsvarende forslag, for ca. tre
                  år siden, er at Kristelig Folkeparti nå har krabbet inn i den borgerlige folden.
                  Om det er utviklingen i USA og internasjonalt den siste tiden som har fått
                  Kristelig Folkeparti til å støtte forslaget denne gangen, vet jeg ikke, men det
                  blir sikkert klargjort av representanter fra Kristelig Folkeparti. 

Det som kjennetegner andre land i forhold til Norge, er i hovedsak at de har få
                  fagorganiserte, et svakt arbeidervern, få lovfestede arbeiderrettigheter, lokale
                  lønnsforhandlinger i stedet for landsomfattende tariffavtaler, og en stor
                  lavlønnssektor med usikre arbeidsplasser uten karrieremuligheter, med mange
                  deltidsarbeidende og midlertidig ansatte som arbeider på minstetariffer. Videre
                  har de stort sett ingen eller svakere folketrygd, dårligere sykepengerettigheter
                  og svake tariffavtaler som ikke er juridisk bindende. 

Forslagene er derfor, slik jeg ser det, først og fremst ideologisk begrunnet.
                  Forslagsstillerne vil sørge for mer skattelette til personer som har midler, fordi
                  dette bidrar til mer privat eierskap og mindre krav til faglige rettigheter. 

Venstresiden i Norge har alltid hatt en annen innfallsvinkel. Vi har sikret
                  ansattes innflytelse i prosesser gjennom representasjon i styrer og
                  bedriftsforsamlinger og gjennom arbeidsmiljølov, aksjonærlover og andre
                  rettighetslover. Samtidig skal alle ansatte og eiere ha valgfrihet til selv å
                  bestemme om de vil eie eller selge. 

På lovområdene har høyresiden vært motstandere av og stemt mot de ansattes
                  rettigheter. I forrige periode demonstrerte de synet sitt gjennom vedtak i
                  forbindelse med f.eks. arbeidsmiljøloven. De svekket de ansattes innflytelse på
                  organisering av arbeidstid og bruk av overtid, og de svekket stillingsvernet. 

Vi har gått motsatt vei i denne perioden, fordi dette etter vår mening er sentrale
                  punkter for at en god medarbeiderstrategi og en god utvikling av virksomheten skal
                  lykkes. 

Høyrekreftene har gått motsatt vei av den norske modellen, som sikrer ansatte
                  innflytelse på egen arbeidsdag og sin egen virkelighet. 

Vi har også tradisjon i Norge for medeierskap gjennom at arbeidstakere kan kjøpe
                  aksjer i egen bedrift, og vi har kollektive eierformer, som borettslag og
                  samvirkebedrifter – eierformer som har vist seg å være fordelaktige og tåle
                  skiftende og nye tider. I slike eierformer har dessverre ikke argumentasjonen
                  eller støtten vært like intens fra høyrepartiene. 

Det er sentralt å se på andre virkemidler enn skattelette for å sikre utvikling av
                  næringsliv og arbeidstakernes rettigheter og medinnflytelse. Det finnes
                  selvfølgelig positive forhold knyttet til ansattes medeierskap som bør nevnes. Det
                  kan bidra til mer fordeling av makt, og det kan stimulere til større ansvar og
                  interesse hos dem som arbeider i bedriften, avhengig av bedriftens størrelse. Det
                  kan stimulere til mer langsiktig tenkning, fordi medarbeiderne i mange tilfeller
                  er sterkere knyttet til bedriftene. Det finnes altså positive forhold ved at
                  medarbeiderne også er eiere i egen bedrift. Derfor står det også fritt for den
                  enkelte, og derfor har vi allerede en skattestimulans som bidrar til medeierskap. 

Men eierskap og lønnsomme virksomheter handler selvfølgelig om mye mer enn
                  skattelette. Det handler om rammebetingelser, markedskrefter, innovasjon og ikke
                  minst om framtidsutsikter. Regjeringspartienes næringspolitikk legger til rette
                  for utvikling av et framtidsrettet og nyskapende næringsliv i hele landet. Vi er
                  opptatt av gode, stabile, langsiktige rammevilkår for bedrifter, entreprenører,
                  ansatte og eiere. Vi har fylt verktøykassen som de borgerlige tømte i forrige
                  periode. Vi har sikret arbeidstakerne bedre rettigheter, og vi har lagt på bordet
                  flere hundre milliarder i bankpakker og tiltakspakker, inklusiv målrettede
                  skattelettelser. 

I den alvorlige situasjonen vi nå er i, burde debatten gått rundt virkemidler for
                  gründere, innovasjon og utvikling. Det er det som skal bygge velferdssamfunnet
                  framover, ikke mer skattelette til dem som har mye fra før. 

Alle deltakere i samfunnet må få anledning til å påvirke sin egen hverdag gjennom
                  forskjellige systemer for representasjon og demokrati. Det gjelder selvfølgelig
                  også medeierskap i egen bedrift. Det er en politikk som regjeringspartiene ønsker,
                  og som vil skape det vi på Sørlandet kaller det gode liv. 

Med dette anbefaler jeg Stortinget å stemme for flertallsinnstillingen. 

