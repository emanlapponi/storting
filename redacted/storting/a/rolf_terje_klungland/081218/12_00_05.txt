 (ordfører for saken): Eksportfinans er eiet av 26 forretnings- og sparebanker og
                  staten. 

Staten ved Nærings- og handelsdepartementet ble eier av 15 pst. av aksjene i 2001.
                  Eksportfinans har som formål å drive finansieringsvirksomhet for eksportnæringene,
                  og gjennom datterselskapet Kommunekreditt Norge AS å gi lån til kommuner og
                  fylkeskommuner. 

Selskapet forvalter også eksportkredittordninger på oppdrag fra staten.
                  Eksportfinans benytter sin gode kredittverdighet – fram til nå – til å hente
                  gunstige innlån i de internasjonale kapitalmarkedene. Dette gjør det mulig å tilby
                  konkurransedyktig finansiering til norsk eksportnæring og deres kunder samt til
                  kommuner, fylkeskommuner og annen offentlig virksomhet. 

Eksportfinans forvalter også den OECD-regulerte avtalen for offentlig støttet
                  eksportfinansiering på vegne av Nærings- og handelsdepartementet. Dette ble
                  vedtatt og er regulert allerede i St.prp. nr. 108 for 1977–78. 

Garanti-Instituttet for Eksportkreditt, GIEK, garanterer for en stor andel av
                  eksportkredittene som Eksportfinans yter. GIEK tilbyr garantier for langsiktige
                  eksportkreditter og samarbeider med, i tillegg til Eksportfinans, flere nasjonale
                  og internasjonale banker. Eksportfinans er GIEKs største enkeltkunde for
                  langsiktige garantier for eksportkreditter. 

Eksportfinans er en sentral tilbyder av konkurransedyktig finansiering til norsk
                  eksportindustri. Fram til sommeren 2008 gjorde selskapets høye kredittverdighet
                  det mulig å få lån til gunstige betingelser i internasjonale kapitalmarkeder.
                  Utviklingen i kapitalmarkedene høsten 2008 har gjort det vanskeligere å få
                  langsiktige lån. 

Virksomheten til Eksportfinans forutsetter at selskapet har tilgang til innlån med
                  lang løpetid. Som følge av situasjonen i kapitalmarkedene har kundene innen
                  eksportfinansiering siden slutten av september 2008 blitt gitt lånetilsagn med
                  forbehold om tilgang til langsiktig finansiering. Manglende tilgang til lange lån
                  i det internasjonale markedet gjorde at styret i Eksportfinans forberedte at
                  kundene måtte bli varslet om at det ville bli innført utlånsstopp innen kort tid. 

Ettersom det i dag er svært vanskelig å få eksportfinansiering fra andre kilder
                  enn Eksportfinans, er selskapets betydning som tilbyder av eksportfinansiering
                  viktigere enn noen sinne. For å sikre at norske bedrifter fortsatt skal få tilbud
                  om finansiering av eksportkontrakter som kvalifiserer for statlig støttede lån fra
                  Eksportfinans, fremmet Regjeringen forslag om at staten skal tilby Eksportfinans
                  lån på bestemte vilkår. 

Igjen har Regjeringen lagt fram en tiltakspakke. Igjen har Stortinget enstemmig
                  fulgt opp Regjeringens forslag. Igjen viser regjeringspartiene at vi har verktøy i
                  verktøykassen. 

Selv om vi er i en alvorlig situasjon, og utfordringene framover er store, drister
                  jeg meg til å si god jul. 

