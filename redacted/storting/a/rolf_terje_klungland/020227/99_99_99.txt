 Jeg tillater meg å stille følgende
spørsmål til olje- og energiministeren:

«Hvordan mener statsråden
prisutviklingen på elektrisk kraft vil bli de kommende år?»

 Jeg takker for svaret.

Slik jeg skjønner statsråden,
mener han at det vil bli et stramt marked, og at det vil føre
til økte priser framover. Jeg viser til sekretariatet
for samarbeid mellom de systemansvarlige i elselskapene
i Norden, NOREL, som har lagd en ny strømprognose for Norden.
Den viser at et tørrår som 1996 kan føre
til store sonevise utkoblinger av strøm i Norge. Men før
en kommer så langt, vil en oppleve en sterk vekst i strømprisene.
Vi vil få særnorske og høyere
energipriser her i landet, sier NOREL. Kan statsråden
bekrefte eller avkrefte dette?

 Statsråden viser i brev til komiteen
at det i dag er et underskudd på 6–7 TWh,
og at marginalproduksjonen nå er kullkraft. Samtidig har
han vist til at han har planer om at det skal utvikles nye energikilder
i et tiårsperspektiv, 7 TWh, og da har han ikke tatt
hensyn til den veksten det vil være
i forbruket.

I Dagbladet den 19. februar blir
det spådd strømkrise om få år,
og i den forbindelse sier statsråden:

«Vi
har som målsetting å bli nettoeksportør
av kraft.»

Mitt spørsmål til statsråden
blir da: Hvilke tiltak vil han sette inn for å oppnå den
målsettingen om å bli nettoeksportør
av kraft, i og med at vi nå i et normalår
importerer 7 TWh?

