 Jeg tillater meg å stille følgende
spørsmål til olje- og energiministeren:

«Forbruket av elektrisitet
ble kraftig redusert i 2003 i forhold til foregående år.
Det kan være interessant å se
på hva som er årsaken til nedgangen i forbruket,
og ikke minst kan det være interessant å få greie
på konsekvensene. Mulige forklaringer kan være
at høye strømpriser har vridd forbruket
over til andre, mer forurensende, energikilder.

Hvilke alternative energikilder har blitt konsekvensen av
de høye strømprisene i 2003, og hvilke
konsekvenser har dette i forhold til forurensende utslipp?»

 Spørsmålet mitt gjaldt konsekvenser
av det som skjedde i fjor i forhold til forurensende utslipp. Jeg
er litt skuffet, for det var egentlig ikke noe nytt. Jeg
hadde i hvert fall forventninger om at vi kunne ha fått
de opplysninger som en har sett i media, også gitt av statsråden,
der det går fram at det faktisk er slik at Norden i fjor
doblet sine CO2-utslipp.

Jeg skjønner at statsråden
har vanskelig for å snakke om konsekvensene
av egen energipolitikk. Jeg mener likevel at
det ligger en miljøpolitisk dobbeltmoral i det å godta
slike utslipp samtidig som en ikke legger opp til å gjøre
noe i forhold til kraftsituasjonen på lengre
sikt. NVE har altså sagt at i 2010 kan vi mangle over 40 TWh strøm
i Norge, noe som vil bety at CO2-utslippene da vil øke
radikalt i forhold til i fjor.

 Jeg vil takke for svaret og den viljen som
det synes som statsråden har til å være med
i forhandlinger og inngå kompromisser i Stortinget, for å sørge
for at vi i framtiden skal få en energibalanse både
når det gjelder priser for strømkundene som er
akseptable, og også i forhold til å sikre
norsk industri og norske arbeidsplasser.

Norge er i vesteuropeisk
sammenheng energinasjon nummer én. Vi har ressurser som både
på kort sikt og på lang sikt vil føre
til reduserte utslipp av CO2, som er en global forurensningskilde,
og det er derfor så viktig nå å legge
til rette for at Norge faktisk tar i bruk disse ressursene.

Arbeiderpartiet
er også av den formening at jo før vi kan
komme i gang med å utvikle teknologi i forhold til CO2-håndtering,
jo bedre er det. Men vi tror altså ikke
at vi gjør det på tegnebrettet, vi tror vi må komme
i gang med å bygge gasskraftverk i Norge.

