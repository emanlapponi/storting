  Jeg tillater meg å stille følgende
spørsmål til samferdselsministeren:

«Bruk av wiremidtdeler på motorveiparseller
møter sterke reaksjoner fra
motorsykkelmiljøet. I Danmark er man i gang med å demontere
slike midtdelere på grunn av flere stygge ulykker. I Norge
vil man bruke wire ut fra økonomiske hensyn.
Nullvisjonen i forhold til dødsulykker må omfatte alle
trafikanter, også de som kjører motorsykkel.

Hvordan vurderer statsråden bruk av
wiredelere, og hvordan vil statsråden sørge for
at sikkerheten ivaretas med bruk av disse midtdelerne?»

  Jeg takker for svaret. Jeg synes kanskje det
er litt defensivt å si at det er like mange dødsulykker
med stålskinner som det er med wiredelere. I utgangspunktet
arbeider vi vel for at det ikke skal være dødsulykker
i det hele tatt.

Jeg er enig i at stolpene også kan være
et faremoment. Men hvis en ser på disse wiredelerne, ser
en at de også ser veldig skumle ut for motorsyklister.
Jeg er klar over jobben som er gjort i NMCU og Vegdirektoratet på dette området,
noe som er viktig, og at en har med motorsyklistene i
det som nå skal foregå. Men det er mye tro og
tvil når det gjelder hva som vil gagne trafikkmiljøet, og
i den sammenheng er det behov for nye tester. Mitt spørsmål
til samferdselsministeren blir da om hun vil sørge for
at det blir gjort tester slik at forskningsresultater kan legges
til grunn før en benytter mer wiredelere enn en har gjort.

  Jeg takker igjen for svaret, og vil be statsråden
om litt mer å utdype hva slags tester som er tenkt foretatt
i forhold til dette, når det vil skje, og om det vil skje
før det settes opp nye wiremidtdelere.

