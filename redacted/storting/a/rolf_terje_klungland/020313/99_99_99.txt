 Jeg tillater meg å stille følgende
spørsmål til finansministeren:

«Etter de nye verdsettelselsesreglene
for kraftverk fikk kommunene fra 2000 til 2001 redusert sine
eiendomsskatteinntekter fra ca. 1,2 mrd. kr til ca. 900 mill. kr.
For landets kommuner sett under ett utgjør reduksjonen
25 pst., men for enkelte, som Kvinesdal, var bortfallet vesentlig
større.

Er statsråden oppmerksom på at
takstgrunnlaget for 2002 ikke er vesentlig endret
i forhold til 2001, og at kommunene også i år
vil få ca. 300 mill. kr mindre i skatteinntekter
enn for 2000?»

 Jeg takker for svaret.

Det forundrer meg at departementet er uopplyst
om de tallene som kommunene her oppgir. Flere kommuner la i sitt
budsjett for 2002 til grunn de samme forutsetninger som
Stortinget hadde gitt uttrykk for i forbindelse med innføringen
av § 8 i 2001. Nå viser det seg at dette ikke slår
til, og at kompensasjonen på 25 mill. kr, som
departementet la til grunn i 2001, ikke er tilstrekkelig
kompensasjon. I denne sammenheng vil jeg spørre finansministeren:
Vil Regjeringen øke kompensasjonsgraden sånn at kommuner
som har blitt rammet av vedtaket utover Stortingets forutsetninger, ikke
trenger kutte i sine velferdstilbud på grunn
av vedtaket også for 2002? Og vil finansministeren
sørge for at omlegging av § 8 blir evaluert sånn
at vi får fram konsekvensene i velferdstilbudet i de kommunene
som blir rammet?

 Kommunenes inntektsbortfall er blitt vesentlig
større enn det Stortinget forutsatte, og antall kommuner
som har behov for kompensasjon, har blitt betydelig høyere
enn det Finansdepartementet la til grunn.

Jeg vil bruke et lokalt eksempel:
Kvinesdal kommune, som har laget et budsjett ut fra løfter
fra Stortinget og departementet og nå får sitt
budsjett underkjent fra fylkesmannen, antakeligvis med
5 mill. kr. Det er derfor jeg blir overrasket over at Finansdepartementet ikke
er opplyst om situasjonen ute i Kommune-Norge og fortsatt holder
seg til at tallet vil være på ca. 165
mill. kr. Vil finansministeren sørge for at Stortingets
forutsetninger blir ivaretatt sånn at disse kommunene kan
legge 15 pst. reduksjon til grunn i årene
framover og dermed ha rammebetingelser som er litt langsiktige?

