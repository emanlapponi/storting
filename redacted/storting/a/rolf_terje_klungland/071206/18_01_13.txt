 Det er hevet over enhver tvil at dagens regjering satser langt mer enn noen borgerlig regjering har maktet, innenfor transportsektoren. Alle som deltar i debatten i dag, er selvfølgelig klar over det, men opposisjonen skal jo ivareta sin rolle.




Nasjonal transportplan blir fulgt opp, økonomien holdes under kontroll og vedlikeholdsbudsjettene økes. Vi har all grunn til å være stolt over det vi nå får til i transportsektoren. Samtlige regjeringspartier har en god sak når de skal ut og snakke om den satsingen som denne regjeringen har fått til innenfor dette området.




De borgerlige partiene feilet i forrige stortingsperiode, men vi viser nå resultater. De borgerlige greide ikke å følge opp Nasjonal transportplan. Vi gjør det. Der Høyre og Fremskrittspartiet i dag bruker store ord og papirpenger, bruker Regjeringen og regjeringspartiene anleggsmaskiner og dynamitt. Det blir det vei av. Det fører til bedre veier, det fører til bedre jernbane, det fører til økt trafikksikkerhet, det blir flere sykkelstier, og alt i alt får vi et mer moderne samfunn.




Fremskrittspartiet og Høyre vil etablere et veifond, der avkastningen skal fases inn i økonomien. Høyres fond vil, hvis en tar 5 pst. avkastning, føre til at vi i budsjettet i 2009 får 1 milliard kr. Fremskrittspartiets fond, som er på 300 milliarder kr, ville der føre til at vi fikk 15 milliarder kr – men altså ingenting i budsjettet for 2008.




Det er en underlig og litt uredelig måte å drive opposisjonspolitikk på. Den eneste logiske forklaringen er at Høyre og Fremskrittspartiet ikke greier å ta inndekningen og overlater det til oss som har regjeringsmakt. Det synes jeg er politisk svakt arbeid. De hadde nok blitt tatt mer seriøst og alvorlig hvis partiene selv hadde vist litt vilje til reelle prioriteringer. I alle fall burde Høyre vist litt av den ansvarligheten som de er kjent for. Men vi har jo registrert at Høyre har vedtatt at de ikke lenger skal være noe kalkulatorparti. Jeg tror ikke at de vil greie å slå Fremskrittspartiet i populisme.




Når det gjelder Fremskrittspartiets totalbudsjett, kan det sies mye. I denne sammenheng skal jeg ikke bruke tid på fondet til Fremskrittspartiet, men på budsjettet for 2008. Partiet skal opprette noe de kaller et utenlandsbudsjett, til veibygging i Norge. Betyr det at norske entreprenører og arbeidsfolk skal utelukkes fra å konkurrere om disse prosjektene? Skal utenlandsk arbeidskraft interneres for å unngå press i norsk økonomi? Skal maskiner, mat og klær flys inn i disse arbeidsleirene til Fremskrittspartiet? Skal norske veier planlegges i utlandet? Kanskje det som er mest interessant, er: Skal kjøp av grunn skje i utlandet? Og skal de ha en valuta som bare kan brukes i utlandet for å slippe press i norsk økonomi?




Vi vet at det er ikke slik budsjettet og budsjettsammenhengen fungerer. I dag ser vi at bygg- og anleggssektoren har en unaturlig vekst i kostnadene. Ved Halden fengsel har de økt med 25,2 pst. Hardangerbrua har måttet utsettes fordi kostnadene til tilførselsveier har økt med 38,4 pst. Ny Nidelv bru i Trondheim har økt kostnadene med 44,3 pst. – og slik kan en fortsette. Allikevel er det noen som tror at den eneste løsningen er å sprøyte inn mer penger. Vi i Regjeringen tror ikke det, og støtter selvfølgelig opp om det budsjettet som vi forhåpentligvis får vedtatt.




