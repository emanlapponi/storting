 Jeg tillater meg å stille følgende
spørsmål til olje- og energiministeren:

«Statnett forventer at det blir færre
flaskehalser i kraftlinjenettet i årene framover. Grunnlaget
for denne forventningen er at Statnett har flere konkrete planer
for forsterkninger av linjenettet.

Vil statsråden medvirke til at de
nettforsterkninger som Statnett har planer om, blir realisert, slik
at kraftflyten sikrer forbrukerne i det nordiske kraftmarkedet reell konkurranse?»

 Jeg takker for svaret, selv om jeg synes det
er litt passivt å overlate ansvaret til Statnett og nettselskapene.

Stortinget har, som statsråden sier,
nettopp behandlet organiseringen av Statnett, og der har
Stortinget pekt på at Statnett har ansvaret for at flaskehalsene
blir utbedret, og at det blir gjort noe for å redusere
dem. Vi har også sett at når det er
stor effekt på nettet, går strømprisene urimelig høyt
opp.

Det kan godt være at mitt
spørsmål var litt uklart, derfor skal jeg gi statsråden
en mulighet til å besvare det en gang til. Mener
statsråden at Stortingets ønske er gjennomførbart
i forhold til flaskehalsene, og hva vil han gjøre for at
Stortingets vedtak blir fulgt opp?

 Regjeringen har satt seg i en situasjon
der import av kraft vil blir større og større, og
vi blir mer og mer avhengige av gode overføringslinjer
og et godt nettverk.

Vi har også sett at Konkurransetilsynet
har stoppet Statkrafts mulighet til å bli et større
selskap og dermed kunne motstå konkurransen i forhold til
utenlandske selskap, nettopp med begrunnelse
i at nettet er for dårlig og flaskehalsene for store.

Vil statsråden foreta seg noe slik
at Stortingets ønsker i forhold til utvidelsen
av Statkraft kan gjennomføres? Det må da innebære
at nettet blir utbygd, slik at flaskehalser forsvinner.

