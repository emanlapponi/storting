 Jeg tillater meg å stille følgende
spørsmål til helseministeren:

«Jeg viser til tidligere spørsmål
fra stortingsrepresentant Aud Blattmann når det gjelder å bruke
alder som eneste kriterium for å nekte utredning til hjertetransplantasjon.
I Verdens Gang 20. oktober 1999 framgår det at en lungesyk
ikke får operasjon på grunn av alder. Statsråden
har i etterkant av spørsmålet fra representanten
Blattmann endret kriteriene for hjertetransplantasjon.

Hva vil statsråden gjøre
for lungesyke i tilsvarende situasjon?»

  Jeg vil takke statsråden for svaret.

Det er jo i høyeste grad et etisk
spørsmål om en skal ha rettigheter til operasjon
eller ikke, eller faktisk ha rettigheter til å bli vurdert
som aktuell for en transplantasjon.

Jeg har vært i kontakt med denne karen
som det stod om i VG, som har fått avslag på grunn
av alder og ingenting annet. Han har også vært
innlagt på sykehus av andre årsaker og blitt sjekket,
og de sier at ut fra den helsetilstanden han er i nå, skulle
det ikke være noe i veien for at han kunne ta en transplantasjon.

Men det som får meg til å reagere
ekstra mye, er at han det ene året var for frisk og det
neste året for gammel, for han var da over 60 år.
Jeg vil igjen spørre statsråden om han vil vurdere
dette nokså raskt, slik at vi kan få en endring
på regelverket.

  Jeg innser jo også situasjonen i
helsevesenet, og selvfølgelig er jeg enig med statsråden
i at det bør foretas prioriteringer dersom en har mangel
på organer. Men det som egentlig har fått meg
til å reagere i denne saken, er at det bare er prioritert
ut fra en alder på 60 år. At en er 60 år
kan jo ikke være noe kriterium, slik jeg ser det, i forhold
til prioriteringer; det bør i høyeste grad være
helhetssynet på de personene som skal ha en eventuell transplantasjon.
Men jeg er glad for det positive svaret jeg, slik jeg ser det, har
fått av statsråden. Jeg går nå ut
fra at han vil se på dette, og at det vil bli fulgt opp
så det blir likhet for alle, og at aldersgrense i seg selv
ikke blir et kriterium i vurderingen.

