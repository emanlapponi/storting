 Jeg tillater meg å stille følgende
spørsmål til miljøvernministeren:

«Miljøvernministeren har
omgjort tidligere vedtak fra departementet om å verne høyproduktivt
landbruksareal i Søgne kommune. Flertallet i kommunestyret
har ønsket å bygge sykehjem
på arealet. Statsråden skriver i sitt brev til
kommunen at de mest involverte parter er hørt, og at samtlige
har gått imot kommunens ønske. Likevel
har statsråden omgjort tidligere vedtak.

Har statsråden lagt miljøhensyn
til grunn for vedtaket, eller er det politiske hensyn
som har vært utslagsgivende?»

 Fylkeslandbruksstyret har hatt innvendinger
til bygging på dette området, og i Landbruksdepartementets
brev av 29. mars 2001 slås det fast at konfliktområdet
vest for ungdomsskolen er et areal som skal ha det strengeste vernet
mot nedbygging. Landbruksdepartementet anbefaler derfor at innsigelsen tas
til følge.

I Søgne kommune har det gått
prestisje i denne saken. Flertallet har avvist andre alternativer
som har vært pekt på i forhold til å plassere
sykehjemmet. Kommunen har derfor selv satt seg i den situasjonen
den har kommet i.

Hva er det i de nye innspillene som er kommet,
som har fått statsråden til å endre
et tidligere fattet vedtak i departementet?

 Miljøvernministeren har vært høyt
på banen i forhold til internasjonale miljøspørsmål.
Det er bra. Når det kommer til mer nasjonale spørsmål
om å verne naturen, viser det seg at det ikke
er bra.

Jeg registrerer at partipolitikk og press er
viktigere enn miljø for miljøvernministeren
når han bruker den argumentasjonen som han gjør – uten å ha
det faktagrunnlaget som kommunen opprinnelig hadde når
det gjaldt alternative plasseringer av sykehjemmet.

Så langt jeg kan se, foreligger
det ikke nye momenter i saken. Hva er det formelle som
miljøvernministeren har gjort dette miljøvedtaket
og miljøtilnærmingen ut fra?

