  Jeg vil takke for svaret. Jeg er glad for
at statsråden tar dette svært alvorlig. Det er
jo slik i industrien at når det gjelder de produktene man
skal bruke, skal det foreligge et datablad. Man skal også ta
forholdsregler når man behandler stoffene som er i det
produktet man bruker. Dersom det ikke foreligger
datablad, kan man altså nekte å ta i bruk produktet.

Jeg har oppfattet offshoresektoren som at de
er veldig sikkerhetsbevisst og opptatt av helse, miljø og
sikkerhet. Jeg er også glad for at statsråden
følger opp dette.

Etter spørsmålet
i spørretimen den 7. februar ble det påstått
i Dagbladet at statsråden for med usannheter i forhold
til Stortinget. Tor B. Aasen fra yrkesmedisinsk
avdeling sa at de hadde hatt problemer med å få ut
eksponeringsinformasjon fra ConocoPhillips. Vil statsråden
sørge for at det iallfall blir fulgt opp i det arbeidet
som nå gjøres?

