  «Flere oljeselskaper, blant annet
BP, setter nå som krav til nyansatte offshorearbeidere
at de må bo i Stavanger-området. Dette bryter med
flere prinsipper i forhold til arbeidsgivers mulighet til regulering
av fritiden til de ansatte. Samtidig vil dette føre
til at kjærkomne skatteinntekter forsvinner fra Distrikts-Norge.

Hva vil statsråden foreta seg i forhold
til en utvikling der arbeidsgiver
legger føringer for fritiden til de ansatte, som f.eks.
hvor de skal bo?»

  Regjeringen er i utgangspunktet imot lovregulering
hvis det ikke er nødvendig for å ivareta
helse og miljø. Det overrasker meg derfor at statsråden
med sitt svar faktisk vil provosere fram en form for lovregulering
i forhold til dette spørsmålet.

Det må ikke være
tvil om at en arbeidsgiver i utgangspunktet
har rett til å kreve at arbeidstakeren skal stille seg til
hans disposisjon i arbeidstiden. Noe helt annet blir det når
en arbeidsgiver i utgangspunktet nekter
folk å arbeide for seg dersom de ikke flytter
til et bestemt sted. Dersom en drar dette lenger, kan
konsekvensene av statsrådens holdning bli at f.eks. de
som arbeider for en bilforhandler, få inn i arbeidskontrakten
at de er nødt til å kjøre bestemte
biler, eller at andre får påbud
om konkret bosted, noe som vil føre
til en sentralisering i Norge.

  Det har vært en allmenn oppfatning
at jobber i offshoresektoren skal være tilgjengelig
for alle i Norge uansett bostedsadresse. Det
er fordi olje- og gassressursene er en felles ressurs. For kommuner
i Distrikts-Norge betyr skatteinntektene fra disse arbeidstakerne
mye.

Mener statsråden at distriktshensyn
skal vektlegges når det gjelder denne industrien? Og vil
en slik eventuell behandling av ansettelser kunne få konsekvenser
for konsesjonsbehandlingen når det gjelder tildeling av
nye felt? Hva vil statsråden eventuelt foreta
seg for å få slutt på en slik uverdig
behandling av ansatte i offshoresektoren?

