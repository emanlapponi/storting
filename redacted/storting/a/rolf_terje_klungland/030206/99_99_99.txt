 Det skjer mye i forhold til energisektoren nå for tiden. Det er synd at initiativet ikke kommer fra Regjeringen.




For tre år siden valgte Bondevik-regjeringen å gå av fordi den ikke ville bygge ut mer kraft. For ett og et halvt år siden foreslo Arbeiderpartiet en tilskuddsordning som skulle få fart på utbyggingen av ny kraft. For ett og et halvt år siden foreslo Arbeiderpartiet en tilskuddsordning som ville fått fortgang på strømsparende tiltak i de tusen hjem, og dermed lavere kostnader for kundene. For ett og et halvt år siden foreslo Arbeiderpartiet en tilskuddsordning som ville innebære andre kilder enn strøm til oppvarming for å unngå den avhengigheten vi har i forhold til elektrisitet. Og for ett og et halvt år siden foreslo Arbeiderpartiet en ordning som ville medført en smartere måte å bruke strøm på, og som ville fått prisen ned. Alle forslagene ble nedstemt av regjeringspartiene og Fremskrittspartiet.




Disse partiene har sørget for at stortingsflertallet ikke har satset på verken utbygging av ny kraft, bruk av andre energikilder eller strømsparing de siste årene. Nå møter de virkeligheten. Regjeringen møter den med tafatthet. Fremskrittspartiet møter den med en rekke populistiske forslag som de vet at de ikke får flertall for.




Det er litt problematisk å ta forslaget i dag helt alvorlig. Men situasjonen er alvorlig. Politikere har et ansvar for å sørge for at strømprisene i energinasjonen Norge blir slik at folk kan betale regningen. Arbeiderpartiet forstår den frustrasjonen som vi nå opplever i forhold til altfor høye strømpriser. Vi vil ikke akseptere at energinasjonen Norge har energipriser som folk ikke makter å betale.




Det som er enda mer alvorlig, er at energisikkerheten i Norge er truet. Fram til nå har Regjeringen vært handlingslammet, og den henstiller til folk å gå på sosialen for å løse problemene med å betale strømregningen. Det mener vi er helt uakseptabelt. Samtidig importerer Norge kullkraft, gass og atomkraft så ledningene nesten er rødglødende, for å sikre nok strøm til befolkning og industri. Og energiministeren oppfordrer til mer import fra disse forurensende energikildene i stedet for å gjøre noe i Norge som monner.




Vi er glad for at Regjeringen nå, etter to års budsjettrunder, iallfall støtter intensjonen med installasjon av varmepumper og alternative oppvarmingskilder.




Det som er oppsiktsvekkende i denne situasjonen, er at dersom ikke noe gjøres med energisituasjonen i Norge, vil situasjonen på energimarkedet bli verre og verre for hvert år. Med Regjeringens politikk – varslede politikk – vil vi mangle ca. 43 TWh i 2010 dersom vi får et tørrår.




Olje- og energiministeren er mot gasskraft. Nå stiller han seg positiv til installasjon av sju gasskraftverk som respirator for å holde liv i lysene og varmen i våre hjem. Det mener vi i utgangspunktet er bra. Situasjonen i forhold til mobile gasskraftverk vil være like aktuell i årene som kommer. Og når Arbeiderpartiet tok opp dette i en interpellasjon for et år siden med olje- og energiministeren, avviste han nokså arrogant forslaget om å ha gassturbiner når man fikk problemer på energisiden.




Det er uforståelig at olje- og energiministeren på den ene siden stiller seg positiv til disse mobile gasskraftverkene, som altså forurenser betydelig mer enn ordinære gasskraftverk, og så på den annen side går imot bygging av gasskraftverk i Norge. For Arbeiderpartiet er det viktig å se framover. Politikerne må finne en løsning på kraftkrisen i Norge. På grunn av lite regn har vi altså for lite kraft. Da bør vi kanskje se på alternative energikilder.




Regjeringen og Fremskrittspartiet vedtok for en måned siden budsjettet for 2003. Det mener vi i Arbeiderpartiet de bør erkjenne og ta ansvar for. I den sammenheng kunne det vært interessant å høre hvor forslagsstillerne skal ta penger fra dersom det skal inn penger i forhold til disse mobile gasskraftverkene. Vi kan ikke se at det er noen budsjettposter i forhold til det.




Det er bare én løsning på den situasjonen som nå har oppstått. Det er gasskraft, ny fornybar energi, alternativ energi, vannbåren varme, installering av varmepumper og et smartere forbruk. Til siste slutt vil det bare være utbygging av mer kraft og et bedre linjenett som vil monne. Lettvinte løsninger som ønskes tatt opp direkte i salen, er ikke Arbeiderpartiets holdning til løsning av denne krisen. Vi bygger landet, og det gjør vi på en grundig og gjennomarbeidet måte. Og med den begrunnelsen vil vi gå imot det framlagte forslaget.




