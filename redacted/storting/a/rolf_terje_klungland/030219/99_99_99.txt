 Jeg tillater meg å stille følgende
spørsmål til olje- og energiministeren:

«Kraftprognoser viser at dersom ikke
noe gjøres i forhold til kraftbalansen, utover Regjeringens
varslede tiltak, vil vi med et tørrår
i 2010 ha et underskudd på ca. 43 TWh. Olje- og
energiministeren har uttalt et ønske om mer import av strøm
til Norge. Grunnen er at vi ikke er selvforsynt med energi.

Kan statsråden redegjøre
for hvilke kraftkilder den importerte energien kommer fra, og hvilke
miljøkonsekvenser en fremtidig kraftimport vil innebære?»

 I energispørsmål
og miljøspørsmål
er det viktig å se framover, spesielt sett i forhold
til de opplevelsene vi har hatt i vinter.

Norge importerer altså dansk
kullkraft, polsk brunkull, og på TV 2 i går
var det et innslag om at vi importerer atomkraft fra anlegg som
det i Tsjernobyl. Jeg skal derfor gjenta spørsmålet
mitt, for jeg følte at statsråden svarte på energispørsmål:
Kan statsråden redegjøre for hvilke kraftkilder
den importerte energien kommer fra, og hvilke miljøkonsekvenser
en framtidig kraftimport vil innebære? Det er jo i forhold
til det at en må vurdere hvilke tiltak som skal settes
i gang i Norge, f.eks. om en skal bygge gasskraftverk. Her har aktørene
etterlyst klare svar.

 Kraftprognoser viser altså at med
Regjeringens politikk kan vi risikere å få en situasjon
med underskudd på 43 TWh i 2010. Statsråden sa også i
sitt første svar at han regnet med et strammere marked
i dag. For Arbeiderpartiet virker
det ikke som om situasjonen tas helt på alvor
av statsråden og Regjeringen, og spesielt ikke
i forhold til diskusjonen om energipriser. For et strammere marked
vil jo nødvendigvis også bety økte
energipriser. Men spørsmålet blir om vi skal føre
en «skit i Norge, leve Toten»-politikk,
at vi ikke skal se de internasjonale forpliktelsene som
vi faktisk har på miljøområdet. I den
sammenheng mener vi at det ikke er noen
tvil om at utvikling av gassproduksjon
i Norge, også til energiformål, vil
være det beste. For statsråden er jo heller ikke
imot produksjon av gass. 

