(ordfører for saken):

 Jeg vil begynne med å takke de ansatte i Garanti-Instituttet for Eksportkreditt, som med entusiasme har vist finanskomiteens medlemmer resultatet av arbeidet og hvor viktig det er å ha denne ordningen.




Regjeringen har lagt fram et forslag som går ut på å doble rammene for tilsagn og poliser gitt fra GIEK, fra 2,5 milliarder kr til 5 milliarder kr. Så kan en spørre – med rette, kanskje – om en trenger flere garantier i et arbeidsmarked som er så presset som det er i dag. Til det er det å si at ordningen er opprettet for å avlaste lokale og regionale banker og sikre arbeidsplasser inn i framtiden. Utvidelsen vil bidra til å sikre finansieringen fram i tid, i årene som kommer, og vil derfor ikke være med på å øke presset i økonomien i dag. Det er viktig for næringen som bruker ordningen– selv om den i dag har nok å gjøre, og det er jo bra – at en i dag kan tegne kontrakter for 2008 og 2009, for å unngå de bølgedalene som ellers ville ha kommet i næringen. For det er sånn at når en som skal bygge en båt, ikke får kontrakten fordi finansieringen ikke er på plass, så går man andre steder for å få bygd den. Da er alternativet at bedriftene mister de arbeidsmulighetene som ligger i å ha en ordning som gjør at de kan få til finansieringen.




Bakgrunnen for den utvidelsen vi i dag vedtar, er at en vil bidra til at en kan få et mer balansert marked innenfor denne næringen, og at en slipper de store bølgedalene som ellers ville kommet.




Til slutt vil jeg også få takke opposisjonen for samarbeidet og for at vi har en enstemmig innstilling, og for at Regjeringen får full oppslutning til sin aktive næringspolitikk fra Stortinget.




