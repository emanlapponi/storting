 Jeg tillater meg å stille følgende
spørsmål til miljøvernministeren:

«Jeg viser til oppslag i Høvågavisa
16. oktober d.å. Der fremkommer det at campingvogner fastmonteres som
hytter. Den siste tiden er det vist til gjentatte omgåelser
av lovgivningen når det gjelder strandsonen. Miljøvernministeren
prater mye om vern av strandsonen, men har til nå valgt å ikke
gripe inn i forhold til kommuner som bryter loven.

Vil statsråden fortsette denne passive
holdningen når vi ser den utbredelsen ulovlige «hytter» langs
kysten har?»

 Jeg takker for svaret, og jeg synes faktisk
at det er fine ord statsråden kommer med i forhold
til strandsoneproblematikken. Men problemet
må jo også statsråden se. Da
vi behandlet friluftsmeldingen her i huset, sa statsråden
at han skulle følge nøye med i hva som
skjedde i strandsonen. Ved et tilfelle i Vestfold i sommer bygde
man næringsvirksomhet og leide ut hytter som næring
for å få lov til å bygge i strandsonen.
Så har vi vist til sjøbuproblematikken i Kristiansand,
og nå altså campinghytter i Lillesand. Selv om
en har tillit til at kommuner og fylkesmenn skal gjøre
jobben, viser det seg altså at de ikke gjør
det. Statsråden har det overordnede ansvaret for at loven
blir fulgt opp, og da hadde jeg regnet med at han hadde vært
mer aktiv i forhold til at departementet faktisk grep inn overfor
fylkesmennene.

 Problemet her er jo at
det ikke blir regulert som hyttetomter. Det kan godt være
at statsråden har sagt nei til hyttetomter, men det blir
altså regulert som fiskebuer, sjøbuer, campingvogner
og næringsområder, og det er jo nettopp
det som viser at det er en uthuling av loven. Vi viser nå til
enkelteksempler, men vi viser til mange enkelteksempler etter
hverandre. Da hadde jeg håpet at miljøvernministeren
hadde innsett at det nettopp ikke er enkelttilfeller,
men at det er en omgåelse av loven som foregår
ute i kommunene, og at han hadde tatt ansvaret – det overordnede
ansvaret han har – for at loven skal bli fulgt opp. Det
forventer jeg faktisk at miljøvernministeren vil gjøre.

