  Jeg takker statsråden for svaret.
Jeg mener det er en vesentlig forskjell mellom
et krisesenter og et bokollektiv. Innvandrerkvinner som har vært
utsatt for vold og må bryte ut av et ekteskap, mangler ofte
norskkunnskaper, og de mangler ofte kunnskaper
om det norske samfunn, så et bokollektiv er midt
i blinken for dem. Og kanskje kan vi i mange tilfeller også unngå at
de må søke ny identitet, hvis vi klarer å lage
et slikt tilbud.

Derfor blir det litt rart at statsråden
nå bruker den nye finansieringsordningen for krisesentrene,
der statens andel har gått opp fra 50 pst. til 80 pst.
fra 1. januar i år, som begrunnelse for at nå skal
dette gå bra. Det var jo noe som opposisjonen, altså Arbeiderpartiet,
SV, Fremskrittspartiet og Senterpartiet,
påla Regjeringen, men det Regjeringen svarte med da dette
skulle settes i verk, var at man bare tok de samme pengene
fra kommunene. Det gjør at kommunene ikke vil
ha mer penger til å drive disse nye tiltakene. Ser ikke
statsråden at dette gjør at kommunene ikke
er mer positive enn de var før tilskuddet ble økt?

