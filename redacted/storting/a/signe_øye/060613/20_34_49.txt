 Arbeiderpartiet er godt fornøyd med det arbeidet som Ombudsmannsnemnda for Forsvaret har lagt ned i sin innberetning om virksomheten for 2005. Innberetningen er interessant lesning og forteller mye om det som skjer i Forsvaret, både om det som fungerer bra, og på områder der det er utfordringer. Innberetningen bør derfor leses som en helhet med sine påpekninger og anbefalinger. Jeg ønsker likevel å trekke fram fire punkter fra innberetningen.




For det første: Arbeiderpartiet er tilfreds med at den tøffe omstillingen og nedbemanningen i Forsvaret ikke har medført noen særlig økning i antall klagesaker. På den annen side registrerer vi at det ved Ombudsmannsnemndas befaringer i enkelte avdelinger er blitt framført at de økonomiske ressursene ikke dekker oppgavene som skal løses, videre at det er en generell misnøye med horisontal samhandling, og i tillegg er det blitt framført at det i omstillingen av Forsvaret er et for stort fokus på antall hoder og for lite fokus på arbeidsoppgavene som skal løses. En samlet komite understreker derfor viktigheten av å ha en åpen og god dialog med Forsvarets personell i den videre omstillingen av Forsvaret.




Jeg vil understreke at den nye regjeringen legger vekt på et godt samarbeid med de ansatte, og at vi i Soria Moria-erklæringen har varslet at vi vil gå igjennom erfaringene med nedbemanning, privatisering og anbud samt horisontal samhandling. Dette drøftet vi bl.a. også under gårsdagens behandling av økonomistyringen i Forsvaret.




For det andre: Ombudsmannsnemnda tar opp temaet senskader etter internasjonale operasjoner, og peker på at det er mangel på sanitetsressurser og medisinsk personell med den tilstrekkelige kompetanse ved internasjonale operasjoner. Arbeiderpartiet er derfor tilfreds med at en samlet komite i likhet med nemnda understreker viktigheten av at problematikken rundt senskader etter internasjonale operasjoner blir gitt en grundig vurdering, og at konklusjonene resulterer i nødvendige tiltak og tilgang på ressurser. Jeg vil også berømme Forsvaret for at de 1. februar i år opprettet en egen veteranadministrasjon for å følge opp personell som har deltatt i internasjonale operasjoner.




For det tredje: Det er bekymringsfullt at hver sjette dimitterte soldat endte i arbeidsledighet i 2005. I en tid der en stadig mindre andel av et årskull gjennomfører førstegangstjeneste, er det viktig at Voksenopplæringen i Forsvaret holdes på et nivå som sikrer at vernepliktige mannskaper gis et tilbud om kompetansegivende kurs som kan kvalifisere og hjelpe dem i overgangen til arbeidslivet etter gjennomført førstegangstjeneste.




For det fjerde og til slutt: Ved innkallingen til førstegangstjeneste med frammøte i januar 2006 viste det seg vanskeligere for studenter å få innvilget utsettelse av førstegangstjenesten. Jeg er derfor glad for at en samlet komite peker på viktigheten av at Forsvaret viser den nødvendige fleksibilitet i forhold til innkalling av og utsettelse for studenter. Arbeiderpartiet vil likevel understreke at dette ikke betyr et generelt fritak for gjennomføring av førstegangstjeneste for studenter. Forsvaret må gjennom de vernepliktige som er inne til førstegangstjeneste, søke å avspeile samfunnet og befolkningen for øvrig.




