 

(ordfører for saken):

 Stortinget skal i denne saken behandle forslag til regulering av godtgjørelse for utskrevne vernepliktige mannskap fra 1. juli 2006. I tillegg er det redegjort for ordningen med vernepliktig akademisk befal. Den økonomiske ytelsen har som mål å sikre de vernepliktige og eventuelt deres familie en rimelig god levestandard.




Jeg vil først si at det foreligger en enstemmig komiteinnstilling i denne saken. En samlet komite har merket seg at forslaget til regulering er basert på lønnsoppgjøret i staten. Dette gir de vernepliktige mannskapene en økning på 4,5 pst. på primærtilleggene, med virkning fra 1. juli 2006. De samme tilleggene vil gjelde for sivile vernepliktige.




En samlet komite sier seg videre enig i at man oppjusterer lønnstrinnene for vernepliktig akademisk befal til henholdsvis lønnstrinn 36 for løytnanter og lønnstrinn 40 for kapteiner.




Avslutningsvis vil jeg også vise til at Regjeringen i denne saken oppjusterer tilleggene som ett av flere tiltak i en langsiktig prosess for å gi våre vernepliktige soldater økt status. De som gjennomfører verneplikten, er dyktige, høyt kvalifiserte ungdommer og Forsvarets viktigste ressurs. Jeg er glad for at Regjeringen gir uttrykk for at målet er å komme opp i en dimisjonsgodtgjørelse på 25 000 kr innen utgangen av 2008.




