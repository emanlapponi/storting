 (ordfører for saken): Vi skal i dag behandle St.meld. nr. 22 for 2007–2008, om
                  samfunnssikkerhet. Først må jeg ta opp en inkurie på side 38 i innstillingen, der
                  det står: 

«Komiteen mener også erfaringene fra opprettelsen av felles nødmeldesentral i
                     Drammen må evalueres før en går videre.» 

Det riktige skal være «en felles lokalisering av nødmeldesentralene». 

St.meld. nr. 22, om samfunnssikkerhet, er etter min mening en meget omfattende
                  melding. Meldingen er svært viktig og inneholder helt sentrale spørsmål om hvordan
                  vi kan samordne og styrke krisehåndteringen og planlegge for ulykker og
                  katastrofer både på nasjonalt, regionalt og lokalt nivå. Derfor mener vel vi som
                  har jobbet med denne meldingen, at det er synd at den ikke har fått enda mer
                  oppmerksomhet. For jeg er helt overbevist om at de temaene som tas opp i
                  meldingen, hadde fortjent en enda bredere samfunnsdebatt. 

De mest sentrale elementene i meldingen er: 

styrking og omstilling av Sivilforsvaret 

klimaproblemene, som blir mer og mer aktuelle også her i landet 

lovfesting av kommunal beredskapsplikt 

satsing på frivillige organisasjoner 

NVE som nasjonal skredetat 

døgnvakt på helikopterbasene 

Jeg er i hvert fall svært glad for at Regjeringen med denne meldingen har løftet
                  fram klimatrusselen som en stadig større trussel mot samfunnet vårt. En
                  undersøkelse i fjor viste at åtte av ti nordmenn tror at de kan bli rammet av en
                  naturkatastrofe. Folk flest opplever dette som mer sannsynlig enn å bli utsatt for
                  fugleinfluensa, matvarekrise eller en terroraksjon. Hvorfor det? Jo, jeg tror at
                  folk er kloke. De tror på forskerne, som sier at klimaendringene i verden påvirker
                  naturen også her hjemme, at utslippene av klimagasser i atmosfæren påvirker
                  temperaturen i luften og i havet, og at enhver økning i temperaturen påvirker
                  havstrømmer, vindretninger, nedbør og mye mer. Derfor tenker folk flest at det kan
                  være en sammenheng mellom klimaendringene og f.eks. flommen i Drammenselva i fjor
                  sommer, eller langvarig tørke, som medførte at vi på Sørlandet fikk den største
                  skogbrannen i landet siden annen verdenskrig. 

Det er snart bare Fremskrittspartiet som ikke tror på klimaforskerne. De lyttere
                  heller til sveisere fra Sverige, som forteller at FNs klimapanel ikke vet hva de
                  driver med. De nekter å ta virkeligheten inn over seg, fordi vi ikke har alle
                  svarene – ennå. 

Arbeiderpartiet har en helt annen innfallsvinkel. Vi tror at klimaendringene er en
                  realitet, at de ikke forsvinner av seg selv, og at vi må handle nå for å minimere
                  konsekvensene. Det synes jeg Regjeringen har fått klart fram i denne viktige
                  stortingsmeldingen. 

Å ivareta samfunnssikkerheten handler ikke bare om klimaendringer og
                  naturkatastrofer. Det handler ikke bare om å håndtere hendelser og kriser raskt og
                  effektivt. Det handler også om å forebygge hendelser og kriser. Det handler om å
                  forebygge aksjoner mot viktige samfunnsinstitusjoner og terroranslag på norsk
                  jord. 

Alle offentlige etater har ansvar for beredskap, sikkerhet og krisehåndtering
                  innenfor sitt eget område, og dette prinsippet er det viktig å holde fast ved.
                  Ingen er bedre egnet til å håndtere en pandemi enn helsesektoren, og ingen er
                  bedre egnet til å forebygge svikt i kraftforsyningen enn kraftsektoren selv. Men
                  når en krise oppstår, er det avgjørende at kommunikasjonen mellom de ulike etatene
                  går raskt. 

Derfor er jeg glad for at Regjeringen er i gang med å bygge ut det nye felles
                  kommunikasjonssambandet mellom nødetatene, og at dette nye nødnettet også på sikt
                  kan bygges ut til å omfatte andre aktører, som f.eks. frivillige organisasjoner og
                  Sivilforsvaret. Dette vil gi en viktig tverrsektoriell mulighet for kommunikasjon
                  som er helt avgjørende når ulykker og katastrofer inntreffer. 

Det leder meg over til arbeidet med et felles nødnummer for nødetatene. Dette
                  spørsmålet har vært drøftet bredt i komiteen, og det har også vært betydelig fokus
                  på det under den åpne høringen, og ikke minst i media. Det er en enstemmig
                  innstilling fra komiteen om nødnummer. 

Det er gode grunner for å mene at det kan være enklere med kun ett nødnummer,
                  f.eks. 112, som er det som brukes i mange land i Europa. Samtidig er det viktig å
                  lytte til etatenes syn på dette. Det er spesielt AMK-sentralenes talspersoner som
                  mener vi vil få en dårligere tjeneste ved å samle tjenestene til ett nummer.
                  Derfor mener komiteen at dette må tillegges betydelig vekt. Det er også slik at
                  Regjeringen fortsatt jobber med dette spørsmålet, og at det i den forbindelse er
                  nedsatt et interdepartementalt utvalg som skal komme med sine anbefalinger i løpet
                  av 2009. I tillegg vil det være viktig å innhente erfaringene fra
                  samlokaliseringsprosjektet i Drammen. Komiteen ber derfor Regjeringen komme
                  tilbake til Stortinget etter at ytterligere utredninger er gjort. 

Jeg vil også i dag skryte av den innsatsen som de frivillige hjelpemannskapene
                  gjør i redningsarbeid her i landet. I den ene ulykken etter den andre jobber de
                  side om side med Sivilforsvaret og nød- og redningstjenesten. Vi så det i Øvre
                  Eiker i fjor sommer, og vi så det i Ålesund i mars. Vi kan ikke klare oss uten
                  dem. 

Jeg synes derfor det er helt på sin plass at Regjeringen gikk inn for å doble
                  tilskuddet til de frivillige organisasjonene i redningstjenesten i inneværende år
                  samt å øke satsene for deltakelse. Det er også tegnet en egen yrkesskadeforsikring
                  som gjelder trening, øvelser og aksjoner. 

Komiteen er opptatt av at man strekker seg så langt som mulig for å opprettholde
                  den dugnadsånden som råder blant disse organisasjonene. Det må i årene framover
                  satses på stimulerende tiltak som kan sikre rekruttering og ikke minst ivareta den
                  høye kompetansen som de frivillige organisasjonene besitter. 

Et annet viktig område som vil styrke rollen til de frivillige, er at de får en
                  plass i HRS/LRS-sammenheng. Disse tilrådingene har en samlet komité sluttet seg
                  til. 

Jeg tror jeg har hele komiteen bak meg når jeg sier at vi ikke kan understreke
                  sterkt nok den viktige rollen som Sivilforsvaret har i sin funksjon som statens
                  forsterkningsressurs ved ulykker og katastrofer. Det er i den sammenheng viktig at
                  Sivilforsvaret har den bekledning og det utstyr som er nødvendig for at de skal
                  kunne gjøre en god og profesjonell jobb. Sivilforsvaret brukes faktisk mer og mer
                  som en ressurs for nød- og redningsetatene, og Regjeringen har også gjennomført en
                  tilpasning av mannskapsstyrken. Dette er tiltak som vi alle støtter fullt ut. 

Det har vært vanskelige diskusjoner i komiteen om lokaliseringen av
                  Sivilforsvarets kompetansesentre. Arbeiderpartiet mener at disse sentrene i
                  hovedsak skal benyttes til å dekke Sivilforsvarets behov, men at det også er
                  viktig å bevare beredskaps- og kompetansesenter som både offentlig sektor,
                  redningsetatene og næringslivet kan benytte. Arbeiderpartiet og SV går derfor ikke
                  inn for å samlokalisere Vagle leir i Sandnes med Starum, slik det er foreslått i
                  meldingen nå. Etter vårt syn er det godtgjort både fra fylkesmannen i Rogaland og
                  andre at det faktisk er et reelt behov for å beholde leiren der den ligger i dag. 

Til slutt litt om det kommunale brannvernet og HV. 

Komiteen er enig i at det i enkelte sammenhenger kan være riktig å opprette
                  interkommunale brannvern, og at det samlet sett vil gi en bedre beskyttelse for
                  innbyggerne enn ett brannvern i hver kommune. Et problem er imidlertid at
                  brannvernet i de små kommunene blir dyrere ved sammenslåing. Komiteen ber derfor
                  Regjeringen på et eller annet vis prøve å stimulere til at flere små kommunale
                  brannvern slås sammen. 

Heimevernet utgjør i dag en stor og viktig ressurs for nød- og redningsetatene
                  dersom ulykker og katastrofer skulle inntreffe. HV bistår flere ganger årlig med
                  mannskaper og ressurser i store og ofte kompliserte ulykker og katastrofer. 

HV har gjennom de siste årene blitt tilført utstyr som gjør at de kan være en
                  svært viktig ressurs. Jeg er imidlertid noe bekymret over at terskelen for å be om
                  bistand fra HV synes å være noe høy, og at dette skyldes at det er en manglende
                  forståelse og tolkning av bistandsinstruksen. Arbeiderpartiet vil derfor jobbe for
                  at det blir en større omforent forståelse lokalt og regionalt av når man kan be om
                  bistand fra HV, slik at man når ulykken først er inntruffet, er klar over hvilke
                  ressurser man har mulighet for å rekvirere. 

Saken har også vært til behandling i justiskomiteen. Det har framkommet en del
                  merknader, og jeg regner med at man vil redegjøre for disse. 

