 Arbeiderpartiet mente at det var helt nødvendig med en gjennomgang av asyl- og innvandringspolitikken, og bad den sittende regjering om det i forbindelse med budsjettet for år 2000. Vi var enkelt sagt ikke gode nok på dette området. Det fungerte dårlig for de innvandrerne som kom hit og ble sittende altfor lenge i mottak. Det fungerte dårlig fordi svært mange av dem som var i mottak, ikke hadde anledning til å arbeide og være aktive. Det fungerte dårlig fordi kommunene ikke tok imot de som hadde fått oppholdstillatelse. Og til slutt og ikke minst: Det fungerte dårlig for det norske samfunnet fordi passivitet og sen integrering førte til at mange flere forble passive sosialhjelpsmottakere på livstid. De kunne dårlig norsk, og de fikk problemer med å bli integrert i det norske samfunnet.




Arbeiderpartiets mål var og er at de nyankomne flyktningene raskest mulig skal klare seg selv, også økonomisk, slik at de kan delta aktivt i samfunnet på lik linje med folk flest ellers i landet. Og vi trenger dem. Vi trenger virkelig all den arbeidskraften vi kan få for tiden, og her har vi et stort potensial.




Noe av det Stortinget bad om, er allerede gjennomført, bl.a. kompensasjon til kommunene, som ble økt vesentlig under budsjettbehandlingen i fjor høst. Nye rutiner som sikrer en hurtigere behandling av visse typer asylsaker, er gjennomført. Og det er blitt mye lettere å få arbeide mens søknaden behandles. Alt dette er bra. Men det er ikke nok.




Arbeiderpartiet mener at den viktigste utfordringen vi har i dag, er tempoet i behandlingen av asylsakene. Og det har jeg tiltro til at statsråden klarer å gjøre noe med. 




At vi ikke har lyktes spesielt godt med innvandringspolitikken, kan vi se av ledighetstallene blant disse gruppene. Ledigheten blant innvandrere er i dag nesten tre ganger så høy som i resten av befolkningen. Og selv om ledigheten i Norge går nedover, går ledigheten blant innvandrerne opp, bl.a. i Østfold.




En flyktningkonsulent i en større kommune sa til meg for noen uker siden at nye flyktninger er svært ivrige i begynnelsen. Derfor er det så dumt at nye flyktninger kommer om sommeren, for da skjer det ingenting. Da stopper all integrasjon opp på grunn av at lærerne har ferie.




Utfordringene er ifølge ham følgende: De som kommer, kan for lite yrkesnorsk. Det lærer de best når de er i jobb. Vi har et for passiviserende støttesystem. Det tar fortsatt for lang tid å få godkjent kompetanse. Mange mangler dokumentasjon på realkompetanse. Integreringsprosessen er for sen. Det er for mange fordommer blant arbeidsgiverne, og byråkratiet jobber for tregt. 




Regjeringen tar tak i de fleste av disse punktene i meldingen, og komiteen følger opp i innstillingen. 




Vi trenger all den arbeidskraften vi kan få for tiden, også ufaglært arbeidskraft. Noen mottak er veldig flinke til å få folk i arbeid, men det er forskjeller. Alle mottakene må bli like flinke til å legge til rette for at de som bor der, kan lære seg norsk og samfunnskunnskap samtidig som de kan jobbe. Det er ingen grunn til at de ikke skal være aktive hele dagen – ikke bare et par timer med norskundervisning.




Det er hyggelig å høre at Aetats vikarutleie allerede etter ganske kort tid melder om at utleie blant fremmedspråklige er på 15 pst., og at de opplever dette som en god ressurs. Og det gir varige virkninger. Mange får fast ansettelse. Det er noe med det å få vise hva man duger til. Spesielt er dette viktig når man mangler papirer. 




Derfor er det også etter hvert mange lyspunkter når det gjelder integrering av flyktninger og innvandrere. De blir selvhjulpne og kan leve av sin egen inntekt og betale sin skatt på linje med de øvrige innbyggerne. Det er det de fleste partiene på Stortinget ønsker, og det er det Fremskrittspartiet er så redd for skal skje.




Helt til slutt vil jeg si at det er ikke slik som Carl I. Hagen sier, at det er få av dem som er i mottak, som arbeider. På Mysen mottak, som jeg kjenner til, er det 70 av 170 som arbeider i bedrifter rundt omkring i fylket. Resten er på opplæring, og barna går på skole. Men med Fremskrittspartiets modell, der mange skal bures inne, skjønner jeg at det også blir behov for egne verksteder på mottakene.




