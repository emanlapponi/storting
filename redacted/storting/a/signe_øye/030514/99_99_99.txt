 Jeg har et spørsmål til kommunal-
og regionalministeren:

«Stjørdal kommune har et
registrert boligbehov for enslige, enslige forsørgere
og unge barnefamilier og har inngått et samarbeid
med boligbyggelaget om å bygge 12 leiligheter med nøktern
standard til en rimelig pris. Av 18 søkere sitter boligbyggelaget
igjen med kun 3 kontakter. De resterende søkerne må takke
nei fordi de ikke får lån verken i Husbanken,
pga. endrede regler, eller lån
i det private markedet.

Hva vil statsråden gjøre
for å hjelpe disse gruppene med å skaffe seg bolig?»

 Jeg takker statsråden for svaret.
Men det var egentlig ingen løsning for dem som ikke
har egenkapital, ikke får lån eller ikke
får tilskudd for å kunne kjøpe disse
boligene.

Det er klart at Stjørdal kommune har
en viss størrelse på boligtilskudd, men problemet
må jo være at det boligtilskuddet er
så lavt – og det har jo Regjeringen gitt signaler
om – at dette skal kun bostedsløse, innvandrere eller
de aller fattigste få ta del i. Derfor er det en gruppe som
her faller mellom to stoler.

Da blir mitt spørsmål til
statsråden: Mener statsråden at det
er Stjørdal kommune som prioriterer feil, er potten for
liten, eller hva er det som gjør at vi ikke
har mulighet til å hjelpe disse?

 Jeg takker igjen statsråden for svaret.

Det er slik at det er et definert behov for
boliger for disse gruppene. Det er ingen grunn til å tro
at de ikke ønsker dette, eller
at det ikke er et dokumentert behov – slik statsråden
nå prøver å tilbakevise.

Hva kan Stjørdal kommune gjøre?
De kunne ha bidratt til å øke antallet ikke-kommersielle
utleieboliger. Men også her har statsråden
strammet inn, slik at det ikke er mulig for denne gruppen å få lån eller
tilskudd innenfor denne ordningen. Det eneste
som da står igjen, er at sosialhjelpsbudsjettet må økes
fordi man må ut på det private markedet. Vi vet
at hvis det bygges færre boliger, vil husleiene også øke.

Mener statsråden at det
er løsningen – at man bygger færre boliger,
og at husleien dermed øker for denne gruppen?

