 Jeg vil få stille følgende
spørsmål til landbruksministeren:

«Vansjø er drikkevannskilde
for 60 000 mennesker. Kilden er sterkt forurenset, og det er behov
for mange tiltak for å redde drikkevannet. Et grunnleggende
problem er manglende gras- og melkeproduksjon. I fjor
høst ble det avtalt mellom partene i landbruksoppgjøret
at man forut for jordbruksforhandlingene i år skulle utrede
aktuelle kostnadseffektive måter å øke
grasproduksjonen på i spesielt sårbare
områder, herunder skulle nye melkekvoter utredes.

Hvorfor er ikke dette fulgt opp?»

 Jeg vil takke statsråden for svaret.

Hvis det er riktig som statsråden
sier, at denne rapporten ble behandlet under landbruksforhandlingene,
så tar jeg det til etterretning. Men jeg mener
fortsatt at dette er trist. Det er bare mer gras som på sikt
virkelig kan bidra til at vi får mindre avrenning
fra landbruket til vassdraget. Det er også trist
fordi landbruket i Østfold virkelig var innstilt på å gjøre
en omlegging som innebar mer gras og mindre korn, og dermed
veldig mye mindre forurensning.

I tillegg har statsråden vært
på visitt i Østfold for ikke lenge siden. Han
var ikke spesielt inspirerende, verken for å ha
et samarbeid eller for å ta
de tunge løftene. Da vil jeg spørre statsråden:
På hvilken måte vil nå statsråd Sponheim
inspirere til at bøndene på frivillig basis vil legge
om til mer grasproduksjon?

 Jeg takker igjen statsråden for svaret.

Jeg vil hevde at statsråden må gå inn
i dette samarbeidet med et litt annet perspektiv
enn det han gav uttrykk for da han var i Østfold. Det var slik at
da den forrige regjeringen startet dette samarbeidet
og gikk inn med bare noen få millioner
kroner på årets budsjett, så skapte det
en veldig velvilje hos landbruket i Østfold. Jeg vil gi dem ros
fordi de virkelig har klart å få ned avrenningen
med ganske mange tusen tonn allerede. De bevilgningene
som var ment å være en startbevilgning, skulle
følges opp med bevilgninger i de kommende årene.
Det var jo Venstre som gikk høyest
på banen og karakteriserte startbevilgningen som latterlig.
Da er det rart at landbruksministeren sa, da han var på besøk,
at dette var en engangsbevilgning, og at det ikke vil
bli fulgt opp med midler for kommende år.

