 Jeg vil stille følgende spørsmål
til samferdselsministeren:

«I en overgangsperiode fram til 1.
mai 2002 blir 180- og 181-numrene besvart, men man får ikke
uoppfordret opplyse om bedriftens nye numre. Etter
denne dato blir det tilfeldig i hvilken rekkefølge
numrene på de nye operatørene leses
opp. Oppslagene i avisene de siste dagene viser at de nye operatørene ikke
sikrer forbrukerne full service.

Hvorfor har Post- og teletilsynet lagt et så forsert
tempo i avviklingen av 180- og 181-numrene?»

 Jeg takker statsråden for svaret.

Det er vel slik at Norge er det første
landet, hvis vi tar som eksempel de landene
vi sammenlikner oss med, som har gått inn på en
sånn metode som vi nå snakker om. Jeg vil også påpeke
at når nye markedsaktører skal inn på markedet,
er det rart at man må trekke tilbake disse numrene for
at andre skal kunne komme inn. Jeg spør statsråden:
Er det like vilkår? Nå skal dette inn
på en telefonsvarer som skal gi opplysninger om alle
disse numrene, og Telenors opplysningstjeneste kan ikke
nås eksplisitt. Det vil bli en tilfeldig rekkefølge.
Det er også sånn at dette er distriktsarbeidsplasser.
Jeg spør statsråden: Går man nå bort
fra at dette er viktige distriktsarbeidsplasser?

 Jeg takker statsråden for svaret.

Det er ikke noen som er uenig
i at vi skal ha rimeligere og bedre tjenester, men det
er ikke sikkert at det er det vi får. Vi har
allerede hørt at det er veldig store problemer
med de nye aktørene for å kunne gi tilfredsstillende opplysninger.
Dette kan føre til kvalitetspress og miskreditt
for hele tjenesten. Nye operatører får
markedsandeler på andre vilkår enn kvalitet,
service og pris. Brukerne får ikke den tjenesten
som de har etterspurt og betalt for. Nummerendring og lydbånd
kan også medføre store problemer
for folk som trenger hjelp.

Da vil jeg spørre statsråden:
Har statsråden vurdert mulige konsekvenser dette kan ha
for brukerne? Og hva vil statsråden foreta seg for å sikre
at forbrukerne fortsatt blir sikret full service og kvalitet på tjenesten?

