 Jeg vil stille følgende spørsmål
til utdannings- og forskningsministeren:

«Wang Toppidrett
har søkt om etablering av en avdeling ved Kirkeparken videregående
skole i Moss. Det er bred politisk enighet både
i fylkeskommunen og på kommunalt nivå i
Østfold om en slik etablering av en toppidrettslinje. Av hensyn
til de mange aktuelle søkerne er det ønskelig
at skolen kan starte opp fra høsten 2002. Saken har nå stoppet
opp i departementet.

Kan statsråden medvirke til at saken
behandles raskt slik at oppstart høsten 2002 er mulig?»

 Jeg takker statsråden for svaret.
Det var positivt. Jeg regner også med at Wang
Toppidrett vil akseptere de reglene som gjelder
for privatskoler.

Det er veldig viktig at denne skolen får
starte opp til høsten, for søkermassen utgjør
faktisk fem ganger mer enn det den kan dekke i dag. Det er også veldig
mange i området Østfold/Follo som søker
til den skolen, og ved å plassere en sånn skole
i Moss, vil den ha et omland som er veldig tett befolket, slik at
veldig mange kan ta den utdanningen i Moss istedenfor i Oslo.

For Arbeiderpartiet
er det viktig at de unge som er opptatt av idrett, får
et slikt tilbud om en kombinasjon av skole og idrett. For egen del
vil jeg legge til at fysisk aktivitet har vi for lite
av, så det er bra om vi får til dette. Så jeg
vil bare gjenta spørsmålet om statsråden
kan forsikre at så lenge de legger seg innunder reglene,
vil dette starte opp i 2002.

 Jeg takker igjen statsråden for svaret.

Dette er et spennende samarbeidsprosjekt mellom
offentlig og privat skole, og jeg ser det som viktig at det finnes
et slikt tilbud også utenfor Oslo. Det er vel
slik at Wang Toppidrett også har
fått godkjennelse som privatskole allerede i begynnelsen
av 1970-årene, så det skulle ikke være
så veldig mye nytt som ligger i denne søknaden
som trenger så lang behandling. Denne skolen drives etter
nonprofitprinsippet, hvor offentlige tilskudd i sin helhet tilkommer
elevene. Det er mange positive ting her som jeg synes det er viktig å legge
til grunn for at vi kan få en oppstart så raskt
som mulig. Jeg vil igjen anmode statsråden om å skjære
igjennom sånn at det ikke tar enda ett år
før denne skolen kan starte opp.

