 Jeg har følgende spørsmål
til olje- og energiministeren:

«Flere og flere større forbrukere
av strøm inngår fastprisavtale på strøm.
Elektrokjeler med uprioritert nettleie ødelegger for bioenergi
og annen alternativ oppvarming. Dette er med på å forverre
kraftsituasjonen ytterligere, fordi summen av fast pris og uprioritert
nettleie blir lavere enn fjernvarmepris basert på f.eks.
bioenergi.

Hva vil statsråden gjøre
for å hindre at dette skjer?»

 Jeg takker statsråden for svaret.

Jeg skjønner at statsråden
er enig med meg i at dette er et problem som gjør
at fleksibiliteten i energimarkedet ikke er god nok.

Jeg vil belyse et problem med å vise
til et konkret eksempel, og det gjelder et bioenergiprosjekt
i Eidsberg kommune i Østfold. Der planlegger de fjernvarme basert på bioenergi
fra kornavrens fra den lokale mølla på Mysen.
Men når de skal tilby fjernvarmeavtalene til de større
forbrukerne i kommunen, får de beskjed om at den normale
fjernvarmeprisen er altfor høy i forhold til de prisene
som bl.a. kommunen og fylkeskommunen har på strøm
til elektrokjelene sine, for disse har inngått fastprisavtaler,
og det er billigere, også billigere enn oljeprisen.
Da må jeg spørre statsråden: Mener
statsråden, når det ikke er tatt stilling
til dette i St.meld. nr. 18, at her må man gjøre
noe, eller vil man fortsette med å vente og se?

 Jeg takker igjen statsråden for svaret.

Statsråden viser til NVE. Initiativtakerne
i Eidsberg har tatt opp problemstillingen med NVE, og de svarer
at de kan gjøre noe med problemet tidligst i 2005. I verste fall
kan dette prosjektet da falle i grus og ikke bli realisert,
for det er jo ikke slik at disse initiativtakerne lar
dette ligge på is i år etter år
for å se hva Regjeringen kommer fram til, og hvorledes
man tar fatt i dette.

Derfor har jeg en oppfordring til statsråden
om at han i hvert fall får fortgang i denne saken, at han
kan gå inn og endre disse avtalene ganske
raskt, slik at ikke flere prosjekter – for det
er flere prosjekter over det ganske land og ikke bare
det som jeg nå viser til – står i fare
for ikke å bli realisert.

