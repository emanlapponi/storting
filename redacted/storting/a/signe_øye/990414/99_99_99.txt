  Jeg tillater meg å stille følgende spørsmål

til sosialministeren:

«Hjelpemiddelsentralen i Sarpsborg

har fått beskjed fra departementet om at staten skal spare

55 mill. kroner i 1999 som en følge av budsjettforliket

mellom sentrumspartiene, Høyre og Fremskrittspartiet. Dyslektikere

må heretter ta en IQ-test før de kan få tilgang

til datautstyr. Dette gjelder en gruppe med skrive- og lesevansker

som har meget god nytte av slikt teknisk hjelpemiddel. Mener virkelig

statsråden at denne gruppen skal utsettes for nye omfattende

tester og nye nederlag?»

  Jeg takker statsråden for svaret,

men jeg er ikke særlig fornøyd med det, det er

ikke veldig mye annerledes enn det svaret som ble gitt til Ballo

da han hadde dette spørsmålet før påske.

I de senere årene har dysleksi blitt

mer akseptert, og flere har tort å stå fram med

problemet sitt. Det er fordi vi har fått så gode

hjelpemidler for dette handikappet. Det er også det at

folk tør å begynne å bruke dem som gjør

at budsjettene øker, og det er klart at de har økt

drastisk. Men det er noe vi også kjenner fra andre områder

på budsjettet, at når det kommer ny teknologi

eller ny forskning, øker budsjettene. Det burde egentlig

statsråden være glad for, for nå kan

vi virkelig hjelpe mange flere. Da må jeg spørre:

Mener ikke statsråden at vi må ta oss råd

til å bevilge penger til disse som virkelig kan få hjelp?

  Jeg takker igjen statsråden for svaret.

Jeg vil igjen komme tilbake til at vi her har

et hjelpemiddel som får folk til å fungere normalt,

ikke bare i hverdagslivet, men også i en arbeidssituasjon.

Det kan være med på å minske et annet

budsjett som statsråden er veldig opptatt av, og det er

budsjettet for de uføretrygdede, som stadig øker.

Vi vet at det i Norge er ca. 10 pst. av befolkningen som har lese-

og skrivevansker, mens det bare er i underkant av 3 pst. som egentlig

har diagnosen dysleksi. 

Og da må jeg spørre statsråden:

Er ikke dette egentlig det samme problemet? Skal det være

sånn at det bare er gruppa på 3 pst. som skal

ha adgang til folketrygden, og at gruppa på 10 pst. må lite

på at kommunene griper inn? Jeg har også fått

høre at det er kø på PPT-kontorene i

kommunene nå, og at noen kommuner har opptil 2 års

ventetid. Da er det ikke mye håp for dem som trenger hjelp.

