 Jeg har følgende spørsmål
til kommunal- og regionalministeren:

«Ifølge Aftenposten 16. januar
2003 har Tyskland og Østerrike, som en overgangsordning, fått
syv års unntak for EU-regler om fri bevegelse av arbeidskraft
innenfor EØS-området etter
utvidelsen av EU. Finland har gjort det klart at de vil be om en
lignende ordning, og nå ser det ut til at også Sverige
følger etter.

Hva vil Regjeringen gjøre på dette
området?»

 Jeg takker statsråden for svaret,
som for så vidt er blitt kjent gjennom VG de siste dagene.

Når statsråden viser til
at Stoltenberg-regjeringen også mente at det
skulle være fri arbeidsinnvandring innenfor
EØS-området, er det riktig. Norge og Sverige
har hittil stått sammen om åpne grenser
for de nye EU-medlemmene fra øst. Men nå er det
slik at kanskje flere land i Norden og mange store kontinentale
EU-land, som Tyskland, Frankrike, Italia og Østerrike, vil kreve
fem års overgangstid, noe som er mulig i henhold til Romatraktaten.
Dette er nytt, og det er ganske vesentlig i denne saken.
Derfor må det også være
lov til å kreve at Regjeringen kommer på banen.

Spørsmålet mitt til statsråden
er: Hvordan har Regjeringen tenkt å orientere Stortinget
om denne saken, og når kommer den?

 Jeg takker statsråden for svaret.

Jeg vil litt over til det den svenske
komiteen nå har lagt fram, bl.a. i
forhold til at de er redd for at det kan være
muligheter for nye former for organisert kriminalitet på grunn
av de store forskjellene det er på velferdsordninger og
inntekter mellom kanskje de nordiske landene spesielt
og mange av de nye søkerlandene. Jeg vil spørre
statsråden: Hvordan mener statsråden
at vi allerede i forkant kan forhindre at slik kriminalitet også rammer
oss, for vi kan ikke være så blinde
at vi ikke ser at det kan skje?

Jeg regner med at alle som skal jobbe
her, også skal forholde seg til de samme arbeidsavtaler,
de samme tariffavtaler og øvrige rettigheter som nordmenn
har. Vil statsråden også bekrefte at
det her ikke er snakk om noen sosial
dumping, men at man må forholde seg til norske arbeidsvilkår?

