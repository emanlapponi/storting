 Jeg vil få lov til å stille
følgende spørsmål til helseministeren:

«Nesten annethvert legekontor i Fredrikstad
tar mellom 35 og 50 kr for en resept som skal være
gratis. Et par legekontor nekter konsekvent å skrive ut
medikamenter pasientene bruker jevnlig, uten at vedkommende først
kommer til konsultasjon. Noen tar også doble
egenandeler dersom pasienten under en konsultasjon tar opp flere
problemer. Flere av legene sier at regelverket
er uklart.

Hva vil statsråden foreta seg slik
at legene følger retningslinjene og pasientene ikke
betaler mer enn de skal?»

 Jeg takker statsråden for svaret.

Det virker på meg, selv om statsråden sier
at han vil følge dette opp, at man er litt defensiv i forhold
til at det her skjer en del ting som er ganske uakseptable.
For Arbeiderpartiet er det i hvert
fall veldig viktig at vi ivaretar den svake part, og den svake part
her er pasienten. Det er jo ikke slik at enhver pasient
kan ta en diskusjon med sin lege om takstsystemet. Det
er selvsagt for komplisert.

Nå er det slik at dette som er avdekket
i Fredrikstad, gjelder bare en kommune. Likevel
betyr dette ganske mange penger for pasientene. Spesielt ille
er det for kronikerne, som er storforbrukere av legetjenester og
som kanskje oppsøker lege mange ganger med samme
spørsmål. Derfor vil jeg spørre statsråden:
Mener statsråden at det er sannsynlig at dette
problemet som har kommet fram i Fredrikstad,
og som er stort, gjelder for hele landet?

 Jeg takker statsråden for svaret.

Det er positivt at statsråden nå sier
at man vil gå noe nærmere inn i dette. For selv
om Østfold har vært et av foregangsfylkene i landet, er
det faktisk slik at selv om de der har tatt stikkprøvekontroller
som skulle forhindre at avtaleverket ikke ble overholdt,
har det skjedd ganske mange feil innenfor
Fredrikstad kommune som Fredrikstad-pressen
nå har tatt tak i.

Nå sier fylkesdirektøren
at de vil granske egenandelskortene. Om det gjelder alle,
vet ikke jeg. Men det betyr i hvert fall at de går
et skritt lenger, og at de stikkprøvekontrollene som de
gjorde, ikke var gode nok.

Når det gjelder fastlegeordningen,
er jeg tilhenger av den. Jeg mener at vi ikke
skal måtte skifte fastlege selv om legen driver en gammel
og innarbeidet praksis, og at vi ikke kan akseptere at
det skjer.

