 Jeg har et spørsmål til helseministeren:

«Skjellfoss psykiatriske senter har
driftsavtale med Aker universitetssykehus til 31. desember 2004.
For 2003 har Aker kjøpt alle plassene ved institusjonen.
Det er nå gitt signaler om at det kan bli færre
plasser i år, og fra 2005 er det usikkert om det er behov
for denne type plasser som institusjonen har på spesialisthelsenivå.

Er statsråden enig i at det ikke
er bruk for slike institusjoner som Skjellfoss representerer, for
alvorlige psykiske lidelser?»

 Jeg takker statsråden for svaret,
som kanskje er positivt når man forholder seg til 2004,
men som fortsatt er veldig usikkert for framtiden. For det er jo ikke
slik at Skjellfoss ikke er villig til å omstille
seg, men det virker som om Aker sykehus, når det skal spares 32 mill. kr
ved klinikk for psykiatri, retter søkelyset mot de private
institusjonene og dem som drives av ideelle organisasjoner. Og når
det gjelder Skjellfoss, som har bygd opp et meget godt tilbud til
pasienter med alvorlige psykiske lidelser, ser man at når
svært dårlige pasienter blir skrevet ut fra lukkede
avdelinger på sykehus til institusjon, skjer
det for mange en gradvis bedring. De klarer å bo i åpen
institusjon og få nøkkel til egen dør,
utagering, både verbalt og fysisk, minsker, og
pasientene mestrer flere oppgaver enn tidligere.

Da er mitt spørsmål til helseministeren:
Hvilke tilbud er det som kommer i stedet for det som kuttes ut for
de dårligste pasientene?

 Jeg takker statsråden igjen for svaret.

I Aftenposten 13. januar i år går
det fram at antall psykiatriske sykehjemsplasser, som i planen skulle
reduseres til 1 400 døgnplasser i hele
planperioden etter hvert som de distriktspsykiatriske
sentra ble bygd ut i kommunene, allerede i 2002 var på kun
544 plasser. Og det er jo et veldig lavt tall i forhold til det
som Stortinget har vedtatt. Det er bekymringsfullt, for man ser
i tillegg at det fortsatt er planer ved noen sentre om å legge
ned.

Da vil jeg spørre helseministeren:
Vil ikke det da føre til at vi får
flere innleggelser på akuttavdelinger, flere psykotiske
sammenbrudd hos enkelte pasienter, som vil føre
til forverring av sykdommen og til økt vold utført
av syke mennesker som ikke får behandling
og hjelp?

