 Arbeiderpartiet mener det er bra at Stortinget nå debatterer integreringspolitikken. Det har i altfor lang tid vært mye mer fokus på UDI, mottakene og lange saksbehandlingstider. Selve integreringspolitikken har kommet i bakgrunnen.




Arbeiderpartiet mener det må settes inn mange tiltak, herunder økonomiske sanksjoner, for at vi skal lykkes bedre med integreringspolitikken. De tiltakene og lovendringene som settes inn, må ikke bare være fine på papiret. Vi må også være sikre på at de virker i praksis.




Vi har forbud mot omskjæring og tvangsekteskap. Det er forbudt etter norsk lov. Det er overgrep og skal straffes. Men likevel skjer det både omskjæring og tvangsekteskap, og få eller ingen straffes. Her må vi finne sterkere virkemidler.




Arbeiderpartiet mener at norskundervisning er det viktigste virkemidlet vi har for å lykkes med integreringsarbeidet. Derfor bør norskundervisning være obligatorisk med få unntak. Det må settes inn tiltak som både svir og påskjønner. Språktest må gjennomføres.




Gratis kjernetid i alle barnehagene, slik Arbeiderpartiet har foreslått, løser også problemet med barnepass mens innvandrermødrene tar norskundervisning, uten at dette blir en særordning for enkelte grupper. Arbeiderpartiet mener at like mye som kontantstøtten har vært et onde for disse gruppene, er enhetsskolen et gode og vil være det beste bidraget til at barna blir integrert.




Arbeiderpartiet har tro på at dialog og samarbeid mellom innvandrermiljøene og storsamfunnet kan bli mye bedre. Men skal vi få det til, må vi slutte å opptre med større toleranse overfor disse miljøene enn overfor samfunnet ellers. Loven må være lik for alle. Å pøse inn mange penger på å lage nye institusjoner som skal gjøre denne jobben nå, er ikke veien å gå. Vi må bygge på det vi har, og styrke det. Krisesentrene, helsestasjonene, konfliktrådene og det frivillige arbeidet må styrkes.




Arbeidsledigheten blant innvandrere er høy i forhold til andre. Hele 75 pst. av somalierne er arbeidsledige. Skal vi få disse tallene ned, trengs det tiltak. Da nytter det ikke med kaos i Aetat og nedskjæringer i arbeidsmarkedstiltakene.




Et annet område er godkjenning av utdanning fra et annet land. Fortsatt tar en slik godkjenning altfor lang tid og er svært vanskelig å få til. Arbeiderpartiet mener at introduksjonsprogrammet som nå er utprøvd i 26 kommuner, har vist seg å være svært bra. Dette må ganske raskt innføres i alle kommuner, slik at alle som får oppholdstillatelse, ikke bare kvoteflyktningene, får et tilbud om et slikt introduksjonsprogram. Det gir språkopplæring, det gir samfunnsopplæring, og det gir arbeidstrening. Det vil koste staten noen kroner i starten, men det vil bli billig på sikt. Det haster med å få dette på plass. Vi trenger den arbeidskraften vi også får ved at de som kommer hit, raskest mulig kommer i jobb.




 Det blir noe likt mellom denne interpellasjonen og den forrige. Men når det gjelder forebygging mot overgrep og tvang mot kvinner, så er dette en viktig og en langsiktig debatt. Men inntil vi når vårt mål, å forebygge disse overgrepene, er det helt klart veldig viktig at vi har et hjelpeapparat som virker.




Drap, kjønnslemlestelse, tvangsgifte, tvangsbortsendelse osv. er forbudt etter norsk lov. Det aksepteres rett og slett ikke, og det skal straffes på linje med lovbrudd. Det er nå slik at kvinner med minoritetsbakgrunn på linje med alle andre kvinner har sine rettigheter i Norge. Det er også slik at kvinners rettigheter har kommet fordi kvinnene har kjempet for dette i flere tiår. Slik må det også være i innvandrermiljøene. Det må også være vilje blant innvandrerkvinnene til å la seg integrere i det norske samfunnet. For hvis vi ikke får til den dialogen og den viljen, kommer vi aldri til å lykkes med integreringen.




Vi må også passe oss for å tro at minoritetene er en homogen gruppe. De er som alle oss andre, de er ulike, de har ulike behov og ulike krav. Derfor må vi gå inn i de gruppene som trenger det mest, selv om det ofte kan føre til en forfordeling. Det er behov for i større grad å identifisere målgruppen og dens behov og skreddersy initiativ, heller enn å anvende massekommunikasjon – da tror jeg vi bare skyter over mål.




Mange innvandrere kommer fra ressurssvake familier, og de blir ikke opplært til å skaffe seg et sosialt nettverk. Derfor er det så vanskelig for dem å komme i kontakt med andre. Vi må øke kunnskapen blant kvinnene først og fremst, tror jeg. Men deltakelse må skje i samarbeid med innvandrermiljøene hele veien, fra identifikasjon av saker og problemer, forståelse og analyser til utforming og gjennomføring av tiltak. Jeg er ikke sikker på om Fremskrittspartiet er så opptatt av det.




Men hvis vi skal se på noen tiltak, er det helt klart at skoler og helsestasjoner må være sentrale når det gjelder informasjon og hjelp til jentene. Personalet må være skolert til å kunne gi informasjon, også til foreldre. Holdningsendringer er viktig. Vi må se dette i et menneskerettighetsperspektiv og ikke i et kulturelt og etnisk perspektiv. Det er mange andre tiltak som jeg ikke får tid til å komme inn på nå, som jeg regner med at statsråden også følger opp.




