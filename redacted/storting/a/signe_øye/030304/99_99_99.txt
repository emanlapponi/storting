 Arbeidet med å bosette flyktninger i kommunene går svært sakte for tiden og er pr. dato langt unna det antallet som det var forventet at kommunene skulle ta imot både i fjor og i år. Konsekvensene er at rekordmange venter i mottak, og at kommunene nøler med vedtakene.




Det har faktisk aldri vært så mange personer i flyktningmottakene her i landet noen gang som det var ved årsskiftet. Da satt det hele 16 000 personer i de 140 mottakene vi har rundt omkring i landet. Det betyr at statsråden, som sitter med ansvaret, har store utfordringer på dette området. Svaret kan ikke være bare å opprette nye mottak. Ikke alle som oppholder seg i mottak, skal bosettes i kommunene. Mange oppholder seg i mottak i påvente av at søknad om asyl eller oppholdstillatelse skal avgjøres. Saksbehandlingstiden for disse er fortsatt for lang, og målene er heller ikke nådd på dette området.




I fjor var målet å bosette 8 800 flyktninger som hadde fått oppholdstillatelse og som bodde i mottak. Men som kjent ble resultatet at det kun var 4 902 flyktninger som ble bosatt fra mottak. Det er nesten bare halvparten og er svært lite tilfredsstillende for alle parter.




Hvorfor sier så kommunene nei til å bosette flyktninger? Ser vi på en del uttalelser fra aktuelle kommuner, er svaret følgende:










dårlig kommuneøkonomi







uventet familiegjenforening







usikkerhet knyttet til Husbanken







press på boligprisene







manglende språkopplæring i asylmottak




Nå er det ikke slik at det er gratis for staten å ha flyktninger sittende i mottak. Det koster over 100 000 kr å ha en person i mottak i ett år, og staten bruker over 1 milliard kr i året til dette formålet. Det er derfor grunn til å tro at en del av disse pengene kunne vært brukt bedre ved å gi kommunene bedre vilkår til å ta imot flyktningene raskere. Dermed ville det ikke vært behov for så mange mottaksplasser. Det ville vært den beste løsningen for alle parter.




UDI sendte i fjor ut en anmodning til 302 kommuner om å ta imot flyktninger. Men dette er ikke enkelt for kommunene for tiden. Det viser seg nå at 90 kommuner har sagt nei eller utsatt saken. Bare 117 kommuner har svart ja. Av de største kommunene som har sagt nei, er Fredrikstad og Mandal. I tillegg har en rekke kommuner på Sørlandet sagt nei. Det mener Arbeiderpartiet er bekymringsfullt, og det er nødvendig at statsråden går i dialog med kommunene og KS for å få kommunene med seg, ikke mot seg, slik man har inntrykk av i dag.




I år var målet at kommunene skulle bosette 7 200 flyktninger. Pr. 1. januar i år hadde landets kommuner fattet vedtak om å bosette drøyt 5 600 personer. Det er 1 600 mindre enn det som var et antatt behov i år. Når vi i tillegg vet at erfaringsmessig bosetter kommunene færre enn det antall de har fattet vedtak om, ja, da ser ikke situasjonen særlig lys ut. De siste tallene fra UDI viser nå at over 2 100 av dem som bor i mottak, har fått bosettingstillatelse. Det sitter altså 2 100 personer og venter på å få tillatelse til å flytte til en kommune, starte en ny tilværelse, komme seg i arbeid og forsørge seg selv. Men slik situasjonen er nå, må mange flyktninger oppholde seg i mottak i lang, lang tid etter at de har fått oppholdstillatelse. Vi vet at all forskning viser at jo lenger flyktninger og andre som får oppholdstillatelse her i landet, oppholder seg i et mottak, desto vanskeligere er det å få til en god integrering. Derfor er det så viktig at tiden i mottak blir kortest mulig. Når vi nå ser at det tar lengre tid, ikke kortere, er det grunn til uro.




Mange kommuner har ikke blitt mer velvillige til å ta imot flyktninger etter at regjeringspartiene og Fremskrittspartiet fjernet norskundervisningen fra nyttår for dem som venter på å få sin søknad behandlet. Mange av disse flyktningene skal bli i Norge, og skal ut i kommunene, om ikke så altfor lenge. Det hadde vært fornuftig å bruke ventetiden til å foreta seg noe fornuftig, bl.a. å lære seg norsk. Da hadde det blitt lettere for kommunene å fortsette integreringen etter bosetting – men regjeringspartiene og Fremskrittspartiet skulle spare penger. Det er noe som heter å spare seg til fant, og det spørs om ikke det er en god betegnelse i dette tilfellet.




I budsjettinnstillingen for i år vedtok et flertall i kommunalkomiteen at alle flyktninger skulle bosettes innen seks måneder etter at de hadde fått opphold i Norge, og komiteen hadde store forhåpninger om at det skulle skje. Nå viser det seg at gjennomsnittstiden etter vedtak for å bosette innvandrere er oppe i ni måneder. Dette er gjennomsnittstiden. Mange sitter mye lenger – noen i år. Dette er ikke godt nok. Dette er å skyve problemene foran seg. Og kostnadene bare øker. Det koster å sitte lenge i mottak, og det koster mer å integrere. Det er ingen grunn til å tro at det kommer færre flyktninger til neste år og året deretter. Derfor må statsråden og hennes samarbeidspartnere løse problemene nå – og ikke skyve dem foran seg.




Det er også en annen gruppe som sitter altfor lenge i mottak, og som burde bekymre oss. Det er enslige mindreårige. Antall enslige mindreårige asylsøkere som kommer til Norge, har økt vesentlig det siste året. Det er ikke mange årene siden det kom et par hundre enslige mindreårige hvert år. I fjor oppgav 894 av de 17 480 asylsøkerne å være enslige mindreårige.




Denne gruppen skal bosettes så raskt som mulig og senest innen tre måneder etter at vedtak om oppholdstillatelse er fattet, sa Stortinget. Men kun 287 enslige mindreårige ble bosatt i 2002. Det er bare en tredjedel av dem som kom. Måltallene for i år er på 350 personer. Det er grunn til å spørre om statsråden mener dette er tilfredsstillende. Hvordan har hun tenkt å løse situasjonen med det stadig økende antall enslige mindreårige? Hun er vel enig i at å bo lenge i mottak er en meget dårlig løsning for denne gruppen?




Det er positivt at kommunene i 2001 sa seg villig til å ta imot flere flyktninger enn tidligere, og at spesielt kommunene i sentrale strøk, der presset på bosetting er størst, var positive. En av årsakene til at disse kommunene var positive, var tanken om en rask, god og stabil bosetting under en viss form for kontroll og et godt samarbeid mellom kommunene og staten. Men da må også staten stille opp med sine virkemidler, slik at kommunene har mulighet til å fortsette med denne positive holdningen. Det gjør staten neppe i dag.




Arbeiderpartiet mener det er to vesentlige grunner til at kommunene nå sier nei eller er avventende til å bosette flyktninger og har snudd den positive holdningen de hadde for et par år siden. Den ene er dårlig kommuneøkonomi. Den andre er rammene til Husbanken og lavere boligtilskudd.




Det er faktisk slik at det er svært vanskelig å skaffe et tilstrekkelig antall boliger, særlig i østlandsområdet, der boligprisene er svært høye og flyktningene helst ønsker å bosette seg. Kommunene melder at det er vanskelig å finne boliger til en rimelig pris, og at dette er et av de største problemene i integreringsarbeidet. Bolig er selvfølgelig en helt nødvendig forutsetning for overhodet å si ja til å ta imot flere flyktninger.




Vedtak om å bosette flyktninger sitter derfor «langt inne» i mange kommunestyrer for tiden. Jeg mener dette ikke skyldes viljen til å ta imot innvandrere, men at økonomien i mange kommuner er svært dårlig, og at kommunepolitikerne har store problemer med å kunne prioritere disse tiltakene innenfor altfor små rammer. Det må vi akseptere.




Derfor har jeg meldt en interpellasjon til statsråd Solberg i dag. Og jeg vil spørre: Hva vil statsråden foreta seg, slik at målsettingen om å bosette flyktninger nås?




 Det er bra at statsråden sier at det er grunn til bekymring, og at vi er enige om det. Men vi er ikke enige om virkemidlene for å få kommunene til å si ja til å ta imot flere. Statsråden sier at jeg bør yte kommunene rettferdighet, og jeg vil skryte av kommunene. Det er ikke det det står på. Men vi i denne salen må også ta de signalene som kommer fra kommunene, på alvor. Mange av de kommunene der flyktningene ønsker å bosette seg, er blant de mest pressede kommunene både når det gjelder bolig, når det gjelder å ta imot flere barnehagebarn og flere skolebarn, og i forhold til at kommuneøkonomien er så dårlig at det kommer til å gå ut over andre ting.




Hvis statsråden mener at det er noen spesielle kommuner rundt omkring i Norge som sier nei, og andre som sier ja, vil jeg si at jeg har gått gjennom en liste over hvem som sier ja, og hvem som sier nei. Og det er slik at dette gjelder kommuner som er styrt både av Høyre, av Kristelig Folkeparti og av Arbeiderpartiet, for å nevne noen, så det er ikke noen rød tråd gjennom det.




Statsråden sier også at man ikke avslo noen søknader i 2002 når det gjaldt tilskudd gjennom Husbanken, og det er nok riktig. Men jeg vil tro at tilskuddsbeløpet var vesentlig lavere i forhold til tidligere år.




Arbeiderpartiet ville bevilge 2 milliarder kr mer til kommunesektoren enn regjeringspartiene og Fremskrittspartiet. Vi mener at det var nødvendig og ville gitt mange kommuner muligheten til å si ja til å ta imot flere flyktninger. Nå sitter isteden staten med regningen, ved at mange må sitte lenger på mottak enn nødvendig.




Arbeiderpartiet foreslo også å øke utlånsrammen i Husbanken med 2 milliarder kr utover Regjeringens forslag, og vi ville gi økte bevilgninger til boligsektoren med 200 mill. kr. Det ville gitt flere boliger, flere kunne fått botilskudd, flere kunne fått høyere botilskudd, og flere kommuner ville sagt ja til å ta imot, og kanskje ja til å ta imot flere. Nå kan det bli nødvendig å øke bevilgningene til mottak isteden. Derfor mener jeg at Stortinget må lytte til kommunenes signaler om hvorfor de ikke tar imot flyktninger. Hvis vi gjør det, kan det hende at saken løser seg.




 Avslutningsvis et par punkter: Det ene er det som representanten Karin Andersen tok opp om at flyktninger som har kort botid her i landet, ikke kommer inn under alderspensjonsordningen. Dette er et irritasjonsmoment som kommunene stadig tar opp. Det betyr at disse personene blir avhengige av sosialhjelp så lenge de lever og blir en belastning for kommunene. Jeg vet at det har vært jobbet lenge med dette i departementet. Nå burde vi få en løsning på dette, slik at vi får denne saken ut av verden.




Det som forundrer meg, er noe statssekretæren i Kommunaldepartementet sa til Kommunal Rapport den 13. februar i år, at grunnen til at kommunene ikke tar imot flere flyktninger, er at det er blitt en mindre positiv holdning etter 11. september 2001. Jeg synes uttalelsen var ganske oppsiktsvekkende, og det er i hvert fall ikke de samme signalene som vi får fra kommunene, når vi snakker med dem. Derfor håper jeg statsråden kan avkrefte at problemet ligger der.




Så har representanten Sandberg igjen vært oppe på denne talerstolen og fraskrevet seg sitt ansvar i forhold til den problematikken vi nå har debattert. Det går ikke an å si at det ikke har noen betydning hvordan kommuneøkonomien er, og det går heller ikke an å si at kutt i norskopplæringen ikke har betydd noe i forhold til velvilligheten eller viljen hos kommunene til å ta imot nye flyktninger.




Så er det slik at det faktisk sitter over 250 enslige mindreårige og venter på å kunne flytte til en kommune i dag. Og UDIs Regionkontor Øst gikk ut med en oppfordring til kommunene om å gjøre en ekstra innsats for å bosette noen av disse barna. Det var noen kommuner som sa ja, men samtlige kommuner bl.a. på Romerike sa nei. Det er det all grunn til å ta på alvor, og jeg kunne tenke meg at statsråden sa noe om hvorledes hun mener man kan ta tak i dette.




Ellers kan jeg ikke se at statsråden har gitt noen spesielle signaler om noen politiske grep som vil bedre situasjonen framover, og derfor er det all grunn til at vi må følge med på dette. Nå sier statsråden at man skal vurdere dette utover våren, og det ville være ønskelig om hun nå fra denne talerstolen kom med noen signaler om hvordan hun mener dette bør tas tak i.




