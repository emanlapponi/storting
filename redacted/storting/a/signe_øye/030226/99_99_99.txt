 Jeg tillater meg å stille følgende spørsmål
til sosialministeren:

«Norske pensjonister som
er bosatt i Sverige, trekkes hver måned 3 pst.
av sin bruttotrygd i tillegg til den skatten de betaler til Sverige.
Dersom de ber om medisinsk behandling i Norge, må de likevel
betale for det. Ifølge EØS-avtalen skal det betales skatt
til det landet man bor i.

Hva er grunnen til at spesielt norske
pensjonister som er bosatt i Sverige, må betale
en slik ekstraskatt?»

 Jeg takker statsråden for svaret.

Det er slik i henhold til EØS-avtalen at det
skal betales skatt til det landet man bor i. I Helsingforsavtalen
slås det fast at ingen skal ha dobbeltbeskatning. Nå sier
statsråden at bostedslandet ikke har rett til å kreve
trygdeavgift. Det er imidlertid slik i Sverige at man ikke
har en spesiell trygdeavgift, men den skatten man betaler inn, inkluderer også trygdeavgiften.
Da blir det jo slik at man både betaler trygdeavgift
til Sverige og til Norge. Og uansett hvordan vi ser på det,
vil det oppfattes som en dobbeltbeskatning.

Nå er det slik at Sverige og Norge
har avtaler om at hvis man har kostnader i forbindelse med helsetjenester
i Sverige, så skal ikke dette kreves dekket av
Norge. Dette er en gjensidig avtale som man er blitt enig om.

Derfor må jeg igjen spørre
statsråden om hun mener at dette er rimelig.
Hadde det ikke hadde vært rimelig at Norge
og Sverige fikk ordnet opp i denne saken, slik at man
fikk fjernet den dobbeltbeskatningen man nå har?

 Jeg takker igjen statsråden for svaret.

Det er ganske oppsiktsvekkende at
den juridiske avdelingen i skatteetaten i Sverige, som også selvsagt
har vært koblet inn i denne saken, mener at nordmenn bosatt i Sverige
bør gå drastisk til verks mot denne dobbeltbeskatningen.
Den slår faktisk fast at dersom dette ikke løses
politisk, bør EF-domstolen være rette
adresse.

Det mener jeg er en løsning
vi burde klare å unngå, for hvis det er slik at
skatteetaten i Sverige mener at dette er dobbeltbeskatning,
skjønner jeg ikke at statsråden kan stå her
og si at dette er noe vi ikke kan gjøre noe med.

