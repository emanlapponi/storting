  Jeg skal få stille et spørsmål
til samferdselsministeren:

«Østre linje i Østfold er en togstrekning
som ikke blir prioritert fra NSB. Dette til tross for at det daglig
er svært mange pendlere som reiser med toget, og at dette
antallet er sterkt økende. Etter omlegging av nye ruter
har antall avganger gått ned. Etter den siste omleggingen
ved nyttår er det bare ståplasser fra Spydeberg/Knapstad
til Oslo på pendlertogene om morgenen. Det samme er tilfelle
fra Oslo om ettermiddagen. Dette er ikke akseptabelt. 

Hva har statsråden tenkt å gjøre
med problemene?»

 Jeg takker statsråden for svaret,
men jeg må si at det var ikke mye oppløftende
i det. 

Det er faktisk ikke så mange tog på Østre
linje at vi ikke klarer å følge med når
det blir nedlagt et tog. Så derfor er det ikke riktig det
statsråden sier. Ved forrige omlegging – ikke
nå i januar, men forrige gang – ble det ett pendlertog
mindre om morgenen, noe som selvsagt gjør at det blir enda
trangere for dem som reiser. 

Jeg mener at vi nå må ta
Østre linjes problemer på alvor. Vi kan ikke forlange at
folk skal stå i 45-50 minutter både når
de reiser inn om morgenen og tilbake om kvelden. Det 

er

 veldig mange flere pendlere – en økning
på 33 pst. bare på én stasjon – noe
som gjør at dette er et problem. De som kontrollerer billetter,
tør ikke å gå rundt i toget. Dermed må også NSB
tape på dette.

 Jeg har et spørsmål til arbeids-
og administrasjonsministeren:

«En samlet kommunalkomite ba i forbindelse
med budsjettinnstillingen for 2000 om at støttesatsene
til arbeidsmarkedsbedriftene økes, slik at det gir en reell
kostnadsdekning, og at ikke de svakeste skyves ut fordi kravet til
inntjening stadig er økende. Komiteens forutsetning var
at dette ikke skulle gå på bekostning av antall tiltaksplasser
for yrkeshemmede.

Hvordan har statsråden fulgt opp budsjettinnstillingen?»

 Jeg takker statsråden for svaret. 

Jeg vil med en gang slå fast at Stortingets
intensjon var ikke å redusere antall tiltak. Og det statsråden
sa i sitt innlegg under debatten om at det ville bli vanskelig å gjennomføre
omfattende endringer allerede fra årsskiftet, skal jeg
for så vidt være enig i. Men det betydde ikke
at statsråden ikke skulle gjøre noe i løpet
av det året vi er inne i nå, for det Stortinget
sa, og vi mente alvor med det vi sa og påpekte, var at
støttesatsene er for lave, og at dette skyver ut de svakeste.
Slik kan det ikke være, sa Stortinget, for det er nettopp
de svakeste vi skal ivareta i disse bedriftene. Og derfor påpekte
jeg også i mitt innlegg at statsråden hadde mulighet
til å komme tilbake til pålegget fra et samlet
storting i revidert nasjonalbudsjett. Ser ikke statsråden
at det er viktig å komme med positive signaler nå?
Når vil egentlig statsråden følge opp
Stortingets enstemmige vedtak – inklusive Senterpartiet,
Kristelig Folkeparti og Venstre – som ble fattet under
budsjettbehandlingen? 

