 Jeg vil få lov til å stille
følgende spørsmål til kommunal- og regionalministeren:

«Både Spydeberg
og Eidsberg kommuner skulle ta imot flyktninger i år. Boligene
skulle finansieres med lån og tilskudd fra Husbanken. Spydeberg
kommune har fått beskjed om at Husbanken har brukt opp
utlånspengene. Eidsberg kommune, som har blitt lovet tilskudd
på 40– 50 pst., har fått beskjed om at
tilskuddet er redusert til 30 pst. Resultatene er at bygging
av flyktningboligene må utsettes og flyktningene må fortsette å bo
i mottak.

Hvordan har statsråden tenkt å få fortgang
i bosettingen?»

 Jeg takker statsråden for svaret.

Det er positivt at Spydeberg kommune nå får sine midler,
slik at de kan fortsette det prosjektet som de har satt i gang.
Det er helt klart at alle kommunestyrer som har vedtatt
at de skal bosette flyktninger, har hatt den
forutsetningen at dette skulle skje med tilskudd av midler fra Husbanken,
både boligtilskudd og lånemidler. Og når man
da får beskjed fra Husbanken om at lånemidlene
er brukt opp, er det ikke rart at kommunene vegrer seg
for å fatte nye vedtak om å ta imot enda
flere.

Nå sier statsråden
at når det gjelder Eidsberg kommune, er ikke
den i et sterkt nok pressområde
til at man kan få høyere tilskudd enn 30 pst.
Det forundrer meg veldig, når presset i disse kommunene
er så høyt. Jeg spør da statsråden:
Hva skal ligge til grunn for at man kan få høyere
tilskudd enn 30 pst.?

 Jeg takker igjen statsråden for svaret.

Når det gjelder Husbankens lånerammer,
er ikke de blitt økt i revidert. Det er Arbeiderpartiet
veldig forundret over, når Husbanken nå sier
at lånerammene er så små at man allerede
i første kvartal har brukt opp 60 pst. av disse rammene.
Det betyr at det er veldig mange søknader som må ligge
over til neste år.

Da er mitt spørsmål til statsråden:
Er det akseptabelt at man har så lave lånerammer
i Husbanken? Man må begrense den byggingen som man kunne
ha fått til, som man ser i en periode
har vært veldig økende, når man nå ikke
gir Husbanken høyere lånerammer. Selv Husbankens
direktør uttaler at hvis denne trenden fortsetter, så må man
innføre en form for prioritering av lånesøknader
allerede fra 1. juli. Det mener vi er helt uakseptabelt.

