 Omgrupperingsproposisjonen er et viktig virkemiddel for å fange opp uforutsett utvikling innenfor et års budsjett. Omfanget av forslag til omgrupperinger i Forsvaret er vesentlig mindre denne gang enn tidligere, noe en samlet komite ser på som positivt. Det er jo ikke så rart, for jo mindre omfang omgrupperingene har, jo nærmere er vi Stortingets opprinnelige bevilgninger, som er bindende og gir uttrykk for Stortingets intensjon.




Derfor synes jeg det er noe merkelig at opposisjonen denne gangen peker på «at det ikke er gitt at forslag til omgrupperinger vil kunne aksepteres». Den eneste måten jeg kan skjønne det på, er at man her vil markere seg i forhold til Stortingets funksjon. For når vi går inn i realiteten her, er det faktisk slik at forslag til omgrupperinger er vesentlig mindre denne gang enn tidligere. Da burde man være mer fornøyd, ikke mindre. Men slik er det altså ikke.




En samlet komite slutter seg til forslaget om å dekke merkostnader i 2007 ved fredsoperasjonen UNAMID i Sudan på 184 mill. kr. Samtidig merker en samlet komite seg at det i budsjettet for 2008 ikke er foreslått noen bevilgning, fordi denne operasjonen ikke er påregnelig. Så kommer uenigheten. Høyre og Fremskrittspartiet mener at det ikke er tilfredsstillende at bevilgning søkes på tidspunkt hvor kostnadene eventuelt har påløpt, og krever derfor at Regjeringen snarest kommer tilbake til Stortinget med et forslag til bevilgning for 2008 basert på en forutsetning om at styrken blir deployert.




Arbeiderpartiet og SV er i motsetning til opposisjonen godt fornøyd med at Regjeringen legger opp til å komme tilbake til Stortinget når de presise rammene og kostnadene for en eventuell norsk deltakelse i Sudan er endelig avklart.




Mitt poeng i denne sammenheng er at vi burde være fornøyd med at Regjeringen legger opp til tilleggsbevilgninger til ikke-påregnelige internasjonale operasjoner når de presise rammene og kostnadene er endelig avklart. I motsatt fall kan vi risikere at kostnadene til slike operasjoner vil kunne gå ut over det ordinære vedtatte forsvarsbudsjettet. Jeg håper ikke det er det Høyre og Fremskrittspartiet ønsker.




Jeg vil også framheve at komiteens flertall, alle partier unntatt Fremskrittspartiet, slutter seg til forslaget om å bevilge penger til lettvektstorpedoer. Det er merkelig, synes jeg, at det er Fremskrittspartiet, som til vanlig ønsker å bruke store summer på Forsvaret, som foreslår å utsette prosjektet, og som prøver å holde igjen. Det gjør de altså denne gangen også.




