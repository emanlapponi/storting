(ordfører for saken): 

Først til en inkurie: Departementets svarbrev av 3. april 2001, som det vises til, er ikke vedlagt innstillingen, og det vil måtte bli rettet opp i en ny variant.




Dokument nr. 8:88 for 2000-2001 om at en del av selskapsskatten igjen skal tilfalle kommunene, er et forslag fra stortingsrepresentantene Sverre J. Hoddevik, Michael Momyr og Erna Solberg.




Det er ikke mer enn knapt ett år siden Stortinget sist avviste et tilsvarende forslag fra Fremskrittspartiet, så dette er det man trygt kan kalle en omkamp. Stortinget vedtok i statsbudsjettet for 1999 at etterskuddsskatten eller selskapsskatten i sin helhet skulle tilfalle staten, og at kommunesektoren skulle få dette kompensert ved økt skatt fra forskuddspliktige. Grunnen til at et flertall i Stortinget gikk inn for denne omleggingen, var at man ville oppnå en jevnere inntektsfordeling både mellom kommunene og mellom fylkeskommunene, for det er faktisk slik at mens skatt fra personlige skattytere er forholdsvis jevnt fordelt mellom kommunene, var skatten fra selskaper ujevnt fordelt. Dermed kunne noen kommuner gi sine innbyggere et mye bedre tjenestetilbud enn f.eks. andre kommuner. Omleggingen har ført til en jevnere inntektsfordeling. Det var også slik at selskapsskatten kunne variere mye fra år til år, noe som gjorde det vanskelig for kommunene å vite hvor store inntekter de egentlig ville få.




Arbeiderpartiet mener – i en tid der alle partier på Stortinget går inn for et enklere Norge med mindre byråkrati – at omgjøringen av selskapsskatten var et riktig grep for å få til et enklere Norge. Det var sentrumspartiene også enig i, for det var faktisk kommunalminister Ragnhild Queseth Haarstad fra Senterpartiet og Bondevik-regjeringen som foreslo det i 1998, og det fikk flertall i Stortinget.




Kommunal selskapsskatt er administrativt meget ressurskrevende. Det gjelder oppgjør av inntekts- og fradragsposter mellom kontor og produksjonskommune, og det gjelder særlig den etterfølgende fordelingen mellom disse kommunene når det gjelder selskapets gjeldsrenter mv., basert på endelig fastsatt nettoinntekt i hver av kommunene. Det er nok bare å nevne den såkalte Hydro-saken, der tvister mellom 50 kommuner, staten og Hydro-selskapene om fordeling av inntektsgrunnlag for skatt helt tilbake fra 1966 fremdeles ikke er avsluttet.




Å vedta nå at en del av selskapsskatten igjen skal tilfalle kommunene, slik Høyre og Fremskrittspartiet går inn for – uten et omfattende utredningsarbeid – viser i hvert fall at disse partiene egentlig ikke er så opptatt av å gjøre ting enklere og dermed redusere byråkratiet, slik vi ofte hører fra de samme partiene. I innstillingen skriver Høyre og Fremskrittspartiet at «det må utarbeides fordelingskriterier som gir en mer rettferdig fordeling av selskapsskatten enn tidligere» – hva de nå legger i det utover at ikke alt skal tilfalle den kommunen der konsernet har sitt hovedkontor. Det er i hvert fall en innrømmelse av at ordningen var urettferdig slik den var, selv om de stemte imot den gang.




Stortinget har allerede vedtatt at selve ordningen med å gjøre selskapsskatten statlig skal evalueres når ordningen har virket noen år. Derfor vil saken komme tilbake til Stortinget om ikke altfor lang tid. Det er derfor flertallet, bestående av alle partier unntatt Høyre og Fremskrittspartiet, går inn for at saken vedlegges protokollen.




Arbeiderpartiet, SV og representanten Falch ser at det kan være behov for å legge til rette for at næringslivet skal finne det attraktivt å etablere seg ute i kommunene. Det kan gjøres på mange måter. Det er i dag ikke uvanlig at bedrifter etterspør gode barnehagetilbud, gode skoletilbud og skolefritidsordninger når de skal etablere seg. Og om man antar at statlig selskapsskatt har ført til mer pendling, slik Kristelig Folkeparti, Høyre, Fremskrittspartiet og Senterpartiet skriver i innstillingen, er tilrettelegging for boligbygging meget avgjørende. Det er mye annet kommunene kan gjøre for at det skal bli attraktivt å etablere seg der, og som gir mer skatteinntekter til kommunekassa.




