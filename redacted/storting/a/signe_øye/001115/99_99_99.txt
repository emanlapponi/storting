 Jeg har et spørsmål til kommunal-
og regionalministeren:

«I to år på rad
har Hvaler kommune sagt ja til å ta imot fire flyktningfamilier
og har lenge vært klare til å ta imot disse. Likevel
skjer det ikke noe, fordi UDI sier de ikke er ferdig med sin behandling
av disse sakene. Kommunen er heller ikke fremmed for å ta
imot flere når først disse fire familiene er på plass. 

Mener statsråden det er akseptabelt
at UDI bruker så lang tid for å få plassert
ut disse familiene når vi vet at det sitter mellom 8 000
og 9 000 i asylmottak som venter på mottakskommune?»

 Jeg takker statsråden for svaret. 

Jeg er enig i at her må det fleksibilitet
til både fra UDI og fra kommunene. Det at det absolutt
skal være familier, at det skal være folk fra
spesielle land osv., tror jeg vi nå må ta fatt
på å diskutere. For vi kan ikke ha så firkantete
regler at de som nå sitter i mottak, og som sårt
trenger å komme ut til en kommune, bosette seg der og starte et
nytt liv, blir hindret i dette. Jeg mener også at når
kommunen sier at de har et botilbud og er i stand til å motta flyktninger,
kan ikke UDI være et slags kontrollorgan over kommunene.
Da må vi stole på at kommunene har vurdert dette
og er i stand til å fatte fornuftige vedtak. Jeg vil spørre
om statsråden er enig med meg i det.

