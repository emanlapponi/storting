Jeg har med interesse lyttet til debatten i dag. Alle bør være enige om at kommunene vil få en meget stram økonomi til neste år, og at dette også vil gå ut over de eldre og de syke. Derfor er det forbausende at viljen til å gjøre noe fra regjeringspartiene, Høyre og Fremskrittspartiet, som har flertallsinnstillingen, ikke er til stede.




Regjeringspartiene klamrer seg til håpet om at renten skal gå ned, og at kommunene på den måten skal få mer penger. Men hittil har det bare vært en stigende rente, og lokalpolitikerne blir stadig mer frustrert over sine kuttetiltak i et valgår. Eldreplanen utsettes. Pengene blir brukt på andre områder, som prioriteres høyere enn eldre.




Kommunalministeren trøster seg med at det er store forskjeller ute i Kommune-Norge, og at noen har bra økonomi. Arbeiderpartiet prøvde å få flertall for 1 milliard kr mer til kommunene i tillegg til en omfordeling av 1 milliard kr mellom de fattige og de rike kommunene og fylkeskommunene. Dette ville hjulpet noe. Men det fikk vi ikke flertall for.




Arbeiderpartiet er glad for at en enstemmig komite har bevilget mer penger til mammografiscreening enn Regjeringen foreslo, og at fire nye fylker kan få starte opp, slik forutsetningene var da arbeiderpartiregjeringen innførte dette i 1994. Østfold fylke har i fylkestinget forrige uke vedtatt å søke om å komme med til neste år. Det vil gi 11 000 kvinner i Østfold i alderen 50-69 år mulighet for førstegangsscreening. Blant disse vil ca. 70 nye krefttilfeller oppdages. Jeg håper for disse kvinnenes skyld at det nå er Østfolds tur til å komme med i prosjektet.




Sosialministeren var tidligere aktiv med i debatten om økte forskjeller mellom folk. Det var ikke så rart. Det som er rart, er at dette sosialbudsjettet, bygd opp fra bunnen av av den samme ministeren, vil øke forskjellene ytterligere. De som har minst, skal få enda mindre, og de rikeste skal få mer. Store skattelettelser til de rikeste, mens 200 000 – for det meste kvinner – blir fratatt sykepengene sine, er smålig og ganske utrolig fra en sosialminister som tidligere gikk så høyt ut på banen når det gjaldt Forskjells-Norge. Også de enslige forsørgerne, som sosialministeren var så bekymret for, og som nå er under utdanning eller kvalifisering til arbeid, står i fare for å miste sine kvalifiseringstilbud fordi nivået for arbeidsmarkedstiltak til neste år er redusert så sterkt at det kun vil være de som har garanti, som kommer i betraktning. De enslige forsørgerne har ingen slik garanti.




Antallet nye uføretrygdede økte betydelig i fjor. Det bekymrer oss i Arbeiderpartiet. Vi mener at vi må satse sterkere både på ASVO-plasser, arbeidsmarkedsbedriftene og lønnstilskudd for dem som av ulike grunner har problemer på det vanlige arbeidsmarkedet. Dette gjelder ikke minst for de psykiatriske pasientene. Det vil demme opp for at stadig flere havner på uføretrygd.




Vi vet at ca. 16 000 personer rammes av hjerneslag hvert år. Det er mange. Jeg er glad for at en enstemmig komite har pekt på det interessante samarbeidstiltaket mellom Østfold fylke og Høgskolen i Østfold om å starte opp en tverrfaglig videreutdanning for behandling av slagpasienter. Jeg håper at dette kommer i gang i 1999. 




Til slutt: Bondevik-regjeringen mener at bevilgningene for neste år vil gi en aktivitetsøkning ved sykehusene, og at dette er tidenes beste helsesatsing. Det er ikke riktig i alle fylker. For Østfold vil bevilgningene for neste år gi 4 000 færre behandlede pasienter, ikke flere. Det skjer etter omfattende omorganisering, effektivisering og samling av akuttberedskap, som har gitt større aktivitet de siste årene. Men til neste år har fylket ikke de egenandelene man trenger, og må tilbake til 1995-nivå igjen. Ventelistene, som nærmer seg 20 000, vil øke ytterligere. Et flertall i fylkestinget, med unntak av Høyre, Venstre og Fremskrittspartiet, vil ikke være med på å senke behandlingskapasiteten for å få budsjettet i balanse. De 50 mill. kr som mangler, utløser også 50 mill. kr fra statens side. Jeg er enig med helseministeren i at det nå er riktig å avvente budsjettbehandlingen i fylkene. Siste ordet i denne saken er neppe sagt, men jeg er enig i at det er nødvendig å få synliggjort fylkets dårlige økonomi. 




