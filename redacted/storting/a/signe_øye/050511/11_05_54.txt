 Jeg takker statsråden for svaret.

Det er likevel grunn til bekymring
når det er slik at denne saken ikke kommer innunder
begrepet «sterke menneskelige hensyn». Hvis denne
saken skal påklages etter endelig
vedtak og de nye reglene nå vil bli satt i verk, vil «særlig
sterke menneskelige hensyn» gjelde, og det vil bli enda
vanskeligere å få omgjort vedtaket.

Arbeiderpartiet har hele tiden vært uenig
med Regjeringen og Fremskrittspartiet
i at «sterke menneskelige hensyn» skal endres
til «særlig sterke menneskelige hensyn».
Jeg mener at den saken som vi nå behandler, bekrefter
det. Derfor vil jeg spørre statsråden om det overhodet vil være
saker som kan komme innunder «særlig sterke menneskelige
hensyn», når denne saken ikke kommer innunder «sterke
menneskelige hensyn».

