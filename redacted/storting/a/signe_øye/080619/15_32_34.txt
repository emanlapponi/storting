 Saksordføreren har gitt en god orientering om komiteens innstilling, og innstillingen er enstemmig på alle punkter med unntak av ett. Derfor skal jeg bruke min tid på det vi er uenige om. 




Egentlig er denne uenigheten noe merkelig, for jeg trodde at vi alle hadde samme målet: å gi soldatene raskest mulig den økte sikkerheten nye fly vil kunne gi. Denne uenigheten går tilbake til den beslutningen Stortinget gjorde for nøyaktig ett år siden, da vi forlenget vårsesjonen, og flertallet, med unntak av Fremskrittspartiet, vedtok å kjøpe nye transportfly C-130J. Det var en nødvendig og riktig beslutning. Men det ser faktisk ut til at dette er et sårt punkt for Fremskrittspartiet, og de skriver i innstillingen at de forventer at Regjeringen har en løsning på den taktiske lufttransportkapasiteten. 




Ja, løsningen på den taktiske lufttransportkapasiteten ligger jo nettopp i det kjøpet som flertallet i Stortinget avgjorde i fjor sommer, og som Fremskrittspartiet stemte imot. Allerede da visste vi at de gamle Hercules-flyene hadde fløyet med operative og taktiske restriksjoner lenge, og at den beste og raskeste løsningen var å kjøpe nye fly og få dem operative så raskt som mulig. Derfor var det riktig å sette 335-skvadronen på treningsstatus allerede tidlig i 2007. Det har vært store driftsutgifter med å vedlikeholde de gamle flyene. Derfor bør de nå fases ut. Bare på den måten kan vi få en hurtigst mulig innfasing av de nye transportflyene, slik det nå legges opp til, og slik at vi raskest mulig får etablert taktisk transportflykapasitet, basert på egne fly. Det vil øke sikkerheten til soldatene, bl.a. i Afghanistan. Det første flyet vil bli levert til høsten i år og de tre neste i 2009 og 2010. 




Arbeiderpartiet mener at det er lite formålstjenelig ut fra et teknisk, økonomisk og operativt ståsted å skulle operere to flytyper parallelt, og det vil forsinke innfasingen av de nye flyene. Nå må vi fokusere på innføringen av de nye flyene. Derfor er vi enig i at de gamle flyene fases ut, slik at Norge raskest mulig oppnår en tilfredsstillende taktisk flykapasitet som kan brukes både hjemme og ute. 




