 Jeg må få lov til å stille
følgende spørsmål til arbeids- og administrasjonsministeren,
som vil bli besvart av samferdselsministeren:

«Stortingets kutt i arbeidsmarkedstiltakene
gjør det umulig å skaffe nok arbeidskraft til
sykehjem, skoler og skolefritidsordninger i Oslo, mener både
fylkesarbeidssjefen og byråden for eldre og bydelene. Samtidig
har Oslo en betydelig uutnyttet arbeidskraftressurs blant langtidsledige
innvandrere. Disse trenger språkkurs og noe opplæring
for å kunne fylle de ledige stillingene.

Hva vil statsråden gjøre
med dette problemet?»

 Jeg takker statsråden for svaret. 

Det var en grei oppramsing av det som skjer
i Oslo. Det skulle bare mangle at det ikke skjer noe, men det som skjer,
er altfor lite. Det er problemet. Når det er så mange langtidsledige
i Oslo, og så mange av disse er innvandrere, burde Regjeringen
ha et helt annet perspektiv og helt andre tall å vise til
enn det som statsråden nå kom med.

Vi vet at det er veldig lite som skal til for
at de innvandrerne som nå er langtidsledige, kan komme
inn i de ledige jobbene her i Oslo. Jeg kan ikke forstå at
det ikke er vilje i Regjeringen til å gi et lite løft
slik at de kommer inn i disse ledige stillingene. 

Jeg vil spørre statsråden:
Mener statsråden at dette er Regjeringens ansvar, eller
er det Oslo kommunes ansvar?

  Jeg takker statsråden for svaret. 

Statsrådens fortid er ikke ukjent
for meg, at han har vært leder for Kontaktutvalget mellom
innvandrere og norske myndigheter. Derfor hadde jeg kanskje forventet
at selv om det ikke var den riktige statsråden jeg stilte
spørsmålet til, ville statsråden hatt
et større engasjement og kanskje noe mer positivt å komme
med enn det svaret han nå gav. 

Vi vet jo at det ikke er gratis å ha
langtidsledige. Vi må bruke penger på arbeidsledighetstrygd,
og kommunen må bruke penger på sosialhjelp, så pengene
renner ut uansett. Derfor blir det et paradoks at man ikke kan gi
litt mer når det gjelder arbeidsmarkedstiltak eller andre
tiltak, slik at de kvalifiseres til de ledige jobbene. Vi vet også at
dersom man går ledig over lang tid – det gjelder innvandrere
som nordmenn – vil man havne på uføretrygd.
Da har staten et varig problem i mange tiår framover. Er
det det som er målet for Regjeringen?

