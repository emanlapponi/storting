  Jeg vil stille følgende spørsmål
til kommunal- og regionalministeren:

«Kommunal Rapport skriver 29. oktober
1999 at mange kommuner nedprioriterer skatteinnkrevingen fordi kommunene
får lite igjen i forhold til de ressursene de bruker på innkrevingen.
Kommunene får uansett dekket opp gjennom skatteutjevningen
i rammetilskuddet. 

Mener statsråden at den beste organiseringen
av skatteinnkrevingen er slik vi har det i dag, eller har statsråden nye
tanker eller ideer på et så viktig område?»

  Jeg takker statsråden for svaret.
Arbeiderpartiet er jo enig med statsråden i at hovedtrekkene i
skatteinnkrevingen bør ligge fast, og når vi vet
at det er 99 pst. som blir krevd inn, er det bra. Men 1 pst.
utgjør mye penger – det utgjør faktisk
3,5 milliarder kr. Derfor er det veldig viktig at kommunene
har en gulrot, et incitament til å kunne drive den skatteinnkrevingen
som de bør. Og når vi har så knappe budsjetter
ute i kommunene, er det forståelig at det kan prioriteres
ned for å få andre viktige områder til å fungere.

Derfor må jeg spørre kommunalministeren:
Mener kommunalministeren at det er nok incitament ute i kommunene
til at skatteinnkrevingen vil fungere tilstrekkelig?

