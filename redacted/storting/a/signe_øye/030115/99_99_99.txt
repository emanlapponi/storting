 Jeg har et spørsmål til kommunal-
og regionalministeren:

«Husbanken har vedtatt en vesentlig
dårligere låneordning for boliger over 85 m2 (BRA-K),
og begrunner det med behovet for å få et bedre
samsvar mellom etterspørsel etter lån
og utlånsrammen. Dermed vil svært mange barnefamilier ikke
kunne låne i Husbanken. Dette vil særlig
ramme distrikter med fraflytting.

Mener statsråden at boliger
over 85 m2 er luksusboliger som ikke skal kunne gis rimelige
lån gjennom Husbanken?»

 Jeg takker statsråden for svaret.

Vi får nå meldinger om at
byggeprosjekter står i stampe fordi Husbanken sier
nei til å være låneinstans
for boliger som er rimelige, akseptable familieboliger, dog i mer
sentrale strøk. Det betyr at byggeprosjektene blir stoppet
opp.

Det er grunn til å spørre
statsråden om hun mener det er godt nok når
vi nå ser en mindre igangsetting av boliger,
spesielt i Oslo og Akershus. Der har vi sett
at det nå bremses opp ganske brått.
Det var 30 pst. færre igangsatte boliger i siste
del av 2002 i forhold til tidligere, og arbeidsledigheten også innenfor
byggebransjen øker. Hvorfor kan ikke Husbanken låne
disse pengene? Det koster ikke skattebetalerne ett øre.

 På Husbankens internettsider finner
vi begrunnelsen for at de nå strammer inn og ikke
kan låne ut til boliger over 85 m2. Der står
det at det er ut fra behovet for å få bedre
samsvar mellom etterspørsel etter lån
og utlånsrammen. Det må bety at utlånsrammen
er for lav, og at dette er det virkemidlet Regjeringen bruker for
at man skal klare seg med den lånerammen som man har.

Hvis vi ser på 2002, var det ikke
penger igjen i Husbanken allerede rett over sommerferien. Nå har
man riktignok plusset på 1,5 milliarder kr,
men det sies samtidig at en god del av disse pengene skal
gå til barnehageutbygging, og de skal gå til boliger
i Syden – det var det Fremskrittspartiet
som fikk igjennom i budsjettforliket. Da vil det være
sånn at det er knappe rammer også i 2003,
og det er derfor Regjeringen tar dette grepet.

