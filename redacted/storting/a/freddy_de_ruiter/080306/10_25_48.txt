 En kan vel si at denne saken er vanskelig. Det tror jeg vi alle sammen må erkjenne. Det å finne den rette balansen, det å finne de gode løsningene, er ikke uten videre lett. Jeg tror egentlig vi er relativt enige om hvor vi vil, men det å finne de gode og riktige virkemidlene er vel det vi er litt på leit etter. 




Jeg vil også tilføye i forbindelse med interpellantens kommentarer at det ofte er svært dyrt, at det er et press, og at dette har vært eskalerende de siste årene, noe som gjør at en nok må bli flinkere på hver enkelt skole til å prioritere, slik at det ikke går inflasjon i dyre aktiviteter og skoleturer. Da blir det ekstra vanskelig.




Diskusjonen omkring skoleturer og gratisprinsippet er viktig dersom vi ønsker at skolen skal være en arena som ikke forsterker sosiale forskjeller. Det er viktig at vi finner løsninger som ikke fører til at noen blir utelukket fra sosiale aktiviteter i skolens regi grunnet familiens økonomi. Det betyr ikke nødvendigvis at alle skoleturer og andre aktiviteter skal være gratis, men at en finner lokale løsninger som f.eks. innsamlinger, sponsing, dugnad osv., som gjør det mulig å finansiere skoleturer, slik at alle kan få delta. 




Vi har tro på at en innenfor dagens regelverk finner gode løsninger som gjør det mulig å få til skoleturer o.l. for alle. I den forbindelse kan jeg nevne et eksempel fra skolen der min datter går. Hver 17. mai har foreldrene til femteklasseelevene ansvaret for tilstelninger på skolen etter barnetoget. Overskuddet av arrangementet tilføres klassekassen og kan brukes til f.eks. skoleturer. Det er viktig å se hele bildet. Skolen må aldri bli et sted hvor foreldrenes lommebok blir avgjørende for om barn og ungdom kan delta i sosiale aktiviteter. Samtidig må en tilstrebe gode, lokale løsninger som gjør det mulig å finansiere slike tiltak. Mange får dette til med litt ekstra innsats. 




Når vi først diskuterer skoleturer o.l., er leirskoler viktig. Leirskole bør være prioritet nr. 1, slik at alle sikres en skikkelig tur i løpet av grunnskolen. Vi er kjent med at ikke alle skoleeiere finansierer leirskoler, på tross av at det var intensjonen da det tidligere øremerkete tilskuddet fra staten ble lagt inn i rammetilskuddet til kommunene. Vi håper på en større vilje fra de skoleeierne som i dag prioriterer bort leirskolen for sine elever. 




Avslutningsvis har jeg igjen lyst til å presisere viktigheten av en skole hvor ingen blir utelatt. Vi behandlet for en stund tilbake St.meld. nr. 16 for 2006-2007, om tidlig innsats, hvor vi var veldig tydelige og presiserte hvor viktig det er at ingen står igjen, og at skolen skal være en arena for sosial utjevning. I så måte er også denne debatten relevant.




