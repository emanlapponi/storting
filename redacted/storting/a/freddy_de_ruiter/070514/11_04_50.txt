 l50-årsmarkeringen av Hamsuns fødsel er en fin mulighet til å markere en kunstner som har satt spor etter seg både lokalt, nasjonalt og internasjonalt. Det er viktig for Norge som nasjon å benytte de anledningene en har til å promotere våre markante kulturpersonligheter.




Det er ingen tvil om at Hamsun var og er en ruvende forfatter, ikke bare i nasjonal sammenheng, men også internasjonalt. Derfor er det fint at vi får anledning her i Stortinget til å diskutere hvordan vi på best mulig måte kan få markert det.




Et jubileum gir nye muligheter til å øke interessen for Hamsuns litteratur og ikke minst for Hamsun som person. Jeg vil også gjerne benytte anledningen til å understreke tydelig at jubileet ikke må ha som hensikt å skyve noe under teppet. Hamsuns politiske preferanser er en del av personen, som må tydelig fram når 150-årsjubileet skal markeres. Det må gis rom for og muligheter til kritisk refleksjon omkring nettopp de politiske preferansene.




Jeg vil understreke viktigheten av at det meste av aktivitetene og ressursene i forbindelse med markeringen blir knyttet opp til Grimstad, Lom og Hamarøy. Sentrale arrangementer bør også legges til de stedene. Der er jeg helt på linje med representanten Knutsen, som spør hvorfor det skal være slik at sentrale arrangementer alltid må legges til Oslo. De kan akkurat like godt legges til Grimstad, Lom eller Hamarøy.




Begrunnelsen for det er jo at ved å bruke de stedene får en en naturlig nærhet til Hamsuns liv, og ikke minst at de stedene hver for seg og også gjennom sitt Hamsun-nettverk har bygd opp betydelig kompetanse. Dessuten vil en tydelig prioritering og satsing på de stedene i forbindelse med jubileet gi økt motivasjon og mulighet for videreutvikling av det arbeidet som gjøres i dag.




Jeg vil benytte anledningen til å skryte av det samarbeidet som er etablert mellom Grimstad, Lom og Hamarøy. Det gir rom for en helhetlig satsing på Hamsun, men også muligheter til spesialisering, f.eks. med utgangspunkt i når Hamsun bodde på de ulike stedene. Jeg er overbevist om at det samarbeidet vil medvirke til økt kompetanse og aktivitet, og jeg forventer at Grimstad, Lom og Hamarøy gjennom nettverket vil bli en avgjørende premissleverandør når 150-årsmarkeringen av Hamsuns fødsel skal planlegges og prioriteringer skal gjøres.




Som austegd kan jeg heller ikke unnlate å si litt om Grimstad og Hamsun-satsingen. Grimstad er i den unike posisjon at både Ibsen og Hamsun har holdt til i byen. Så selv om byen er liten, er Grimstad ruvende i litteraturhistorien. Jubileet er en fin mulighet til å videreutvikle Grimstad som dikternes by. Jeg håper derfor på enda mer statlig drahjelp, og da særlig til å realisere et Ibsen–Hamsun-senter i Grimstad. Ved å realisere et sånt senter vil en også kunne flytte dagens bibliotek. Det unike med dette biblioteket er at det var der rettssaken mot Hamsun ble avholdt. Dette skal gjøres om til et Hamsun-museum.




Jeg tror at en videreutvikling av Grimstad som dikternes by vil være en berikelse ikke bare lokalt. Det vil også være fornuftig sett gjennom nasjonale og internasjonale briller. Det er et stort engasjement for dette lokalt, regionalt og nasjonalt, med et spekter av aktiviteter og satsinger hvert år. Men vi er utålmodige, vi vil videre.




