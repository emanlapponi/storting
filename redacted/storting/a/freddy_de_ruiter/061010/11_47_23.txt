 Jeg trodde ikke det var finansdebatt vi skulle ha her i dag. Det kommer i hvert fall vi til å vente noe med.




Jeg kommer selv fra et område i landet som sliter, og en av grunnene til at vi på Sørlandet kanskje sliter når det gjelder en del statistikk, er at vi mangler likestilling. Jeg vil takke interpellanten for det vidsyn og de perspektivene hun trekker opp i forhold til det med at likestilling faktisk gir en del viktige ringvirkninger i form av kvalitet. Vi ser, i hvert fall i vår landsdel, at det er viktig å satse på likestilling når det gjelder næringsutvikling, regionutvikling osv.




Jeg tar gjerne utfordringen fra representanten Schmidt. Jeg føler meg ikke helt hjemme med å bli satt i bås sammen med menn fra alle de andre partiene her i salen. Jeg føler at frontene når det gjelder likestilling, mer går mellom partiene enn mellom kjønnene i denne salen.




Så jeg har lyst til å utfordre Fremskrittspartiet tilbake. Jeg lurer på om Fremskrittspartiet i det hele tatt ønsker likestilling. Det er kommet mange uttalelser den siste tiden – bare de siste månedene – som tyder på det motsatte: at flere representanter mener at likestillingen i Norge faktisk har kommet langt nok. Men er det mulig med likeverd, hvis en ikke har likestilling?




Jeg tenkte kanskje også å se litt på Fremskrittspartiet når en snakker om holdningsendringer. Det er jo et faktum at Fremskrittspartiet er det partiet her i salen som helt klart har færrest kvinnelige representanter. Så når det gjelder holdningsendring – hvis det kanskje er det eneste virkemiddelet – er det i hvert fall tydelig at det vil gå veldig sent.




Et annet moment når det gjelder likestilling, er jo inkludering. Sånn som jeg oppfatter Fremskrittspartiet, er det et gjennomgående problem – ikke bare når det gjelder likestillingslov, men også når det gjelder f.eks. politikk overfor minoriteter – at en savner en inkluderingsordning, en savner virkemidler. Alt skal skje via holdningsendringer. Men er det i det hele tatt mulig? Og ønsker en inkludering, ønsker en likestilling? Det er det spørsmålet jeg kommer tilbake til her.




