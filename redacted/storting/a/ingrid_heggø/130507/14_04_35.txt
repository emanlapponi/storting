 Interpellanten set søkelyset på innovasjon i næringslivet, og, som ministeren seier, at innovasjon er viktig, er vi nok samde om alle saman som sit her i denne salen i dag.


Forskinga i næringslivet vert finansiert både av næringslivet sjølv og av det offentlege, og eg viser til ministeren sitt innlegg og den formidable auken som er komen frå det offentlege. Den samla offentlege finansieringa av FoU er på reelt 6,7 mrd. kr, noko som svarar til ein realvekst på 32,1 pst. i perioden 2005–2013. Så det er ikkje tvil om at det offentlege har levert. Men det er ikkje mogleg – ikkje eingong for den raud-grøne regjeringa – å vedta at næringslivet skal bidra med meir.


I går var eg i Kalvåg, og der såg eg bl.a. på ei fiskeindustribedrift. Dei kunne stolt fortelja om innovasjon bl.a. ved ei nyvinning innan salting og vidarehandsaming av sild. Dei har hatt glede og nytte av SkatteFUNN-ordninga og var sjølvsagt fulle av lovord om denne ordninga og glade for auken på 100 mrd. kr som kom i revidert budsjett.


SkatteFUNN er også det største enkeltverkemiddelet vi har for støtte til forsking i næringslivet. Det er i tillegg ubyråkratisk, som representanten Flåtten viste til, og det er enkelt å administrera. Innovasjon Norge gjev råd til bedriftene, Forskingsrådet førehandsgodkjenner forskingsinnhaldet i søknadene, og Skattedirektoratet godkjenner kostnadene i samband med likninga. Enkelt og greitt – men hugs at dette er ei rettsbasert ordning. Det utløyser med andre ord også prosjekt som uansett hadde sett dagens lys, og ikkje berre dei marginale prosjekta, dei vi eigentleg er på jakt etter.


SkatteFUNN har om lag 3 600 aktive prosjekt i året, og gav støtte til bedriftenes FoU gjennom skattesystemet på anslagsvis 1,5 mrd. kr i 2012. Dette er alvorleg mykje pengar, og det er veldig mange bedrifter!


Så litt om Noreg si plassering på Innovation Union Scoreboard 2013 – som eg går ut frå er ei av dei undersøkingane som representanten Flåtten viste til. Der er Noreg på 17. plass – som i fjor – blant EU/EFTA-landa. Vi har vorte rangert relativt lågt på denne undersøkinga i mange år, og årets rapport gjev det same inntrykket – Noreg ligg sånn omtrent midt på treet. Innovation Union Scoreboard består av 25 indikatorar fordelte på ulike område som skal vera viktige for innovasjon.


Eg må tilstå at når det gjeld den samansette indikatoren, er det litt vanskeleg å seia kva bodskap som eigentleg ligg der, for det er fleire svakheiter i den, og det er fleire uløyste spørsmål rundt den. Vi veit òg at uansett er det veldig mange undersøkingar og andre forhold som påverkar og bidreg til verdiskaping i eit land, slik som arbeidsmarknaden sitt verkeområde, lovverk og institusjonar, ein veldriven og godt regulert finansmarknad osv. Mange av desse er diskuterte; det vart diskutert her i salen i førre veke, under perspektivmeldinga.


Eg vil òg peika på at denne Innovation Union Scoreboard er veldig tilbakeskodande. Årets spørjeundersøking er f.eks. den første som fangar opp resultata frå finansuroa. Så ja, det er mange undersøkingar. Ei ny nordisk undersøking av vekstbedrifter viser at Noreg kjem best ut av dei nordiske landa på resultat. Denne undersøkinga gjev nok heller ikkje noko komplett bilete av situasjonen i norsk næringsliv, men den viser at korleis ein vel å beskriva verda avheng av kva kjelder vi vel å basera oss på, og det er mange statistiske kjelder som tydar på at det går svært bra i Noreg. Og det bør jo vera lov å sjå på arbeidsløysetala som ein indikator. Her ligg Noreg i ein kategori for seg sjølv, som ei øy i Europa, med den lågaste arbeidsløysa av alle.


Heilt til slutt vil eg påpeika at regjeringa har gjort mykje for å betra rammevilkåra for næringslivet, bl.a. gjennom forenklingsarbeid. Det har vore mange ministrar som har snakka om at dei skal ta tak i forenklingsarbeidet, men ingen – før dagens minister, Giske – har teke ordentleg tak i dette. Regjeringa har formulert eit ambisiøst mål om å redusera næringslivet sine administrative kostnader med 10 mrd. kr, og det er alt vedteke og gjennomført tiltak for 3 mrd. kr. Dette viser handlingskraft og gjennomføringskraft.


