 Justisministeren hadde ei veldig grei og presis oppsummering av historia frå 1997, då vi for første gong diskuterte innkjøp av redningshelikopter i denne salen, og fram til i dag. 




Dagens justiskomité har òg diskutert dette temaet veldig mange gonger. Gjennomgangstonen har vore mykje ros til Regjeringa, faktisk frå alle parti, fordi ein har klart å få på plass fire nye basar på tre år med vakt til stades, og i tillegg har ein kome godt i gang med etableringa av basen i Florø på Nordvestlandet. Dette med vakt til stades har alt redda liv, det skal vi ha med oss. 




Ein samla komité sa ved budsjetthandsaminga i 2007 at når alle basane inklusive Florø er på plass, har Regjeringa levert det som var Stortinget sitt vedtak ved behandlinga av St.meld. nr. 44 for 2000–2001. Dette gjentok komiteen ved handsaminga av budsjettet for 2009: 







«Komiteen viser til at Regjeringa følgjer opp Stortinget sitt vedtak i behandlingen av St.meld. nr. 44 (2000–2001) Redningshelikoptertjenesten i fremtiden, jf. Innst. S. nr. 156 (2001–2002).» 




Det var ikkje her snakk om nokon nye redningshelikopter i 2008. 




Ein samla komité var altså einig om at Regjeringa hadde levert den bestillinga som Stortinget gav, og gav ros til Regjeringa. 




Les ein interpellasjonen, høyrest det ikkje ut som om det har skjedd mykje positivt innanfor redningshelikoptertenesta. Rett nok sa interpellanten mykje positivt om redningstenesta, og gav ros både for at vi ikkje hadde hoppa på NH90-opsjonen, og for at vi har ei fantastisk redningsteneste her i Noreg. Men eg òg vil påpeika at det einaste den førre regjeringa – den framstegspartistøtta Bondevik II-regjeringa – greidde å få på plass på knapt tre år, var faktisk vakt til stades på Sola. 




Då vi debatterte St.prp. nr. 59 for 2007–2008, diskuterte vi også innfasing av nye redningshelikopter, og perioden alle snakka om, var 2011–2014. Det same var tilfellet i budsjetthandsaminga. 




Ein samla komité har òg påpeika kor viktig det er å få på plass nye redningshelikopter raskt. Justisministeren har no i dag signalisert at det ser ut til at prosessen tek noko lengre tid. Men eg er glad for signala om å koma tilbake til Stortinget på eigna måte med omsyn til prosessen med innkjøp av nye redningshelikopter. 




Eg har forståing for at det kan vera vanskeleg å fastslå eksakt når nye redningshelikopter kan vera på plass, då det er mange faktorar som påverkar denne prosessen. Eg synest det er viktig å påpeika at vi må ta oss tid til å gjennomføra ein grundig og ryddig prosess, slik at vi totalt sett er sikra den beste løysinga for framtidas redningshelikopter. 




Når vi så veit at ein vesentleg parameter i prosjektets arbeid er det etablerte kvalitetssikringsregimet som staten legg til grunn for alle store statlege investeringar, og at denne kvalitetssikringa berre er i første fase, synest eg det er litt uansvarleg å hoppa på, å kjøpa eit slikt redningshelikopter no, utan å fullføra prosessen med kvalitetssikringa. Men det er mogleg at representanten frå Framstegspartiet har meir fagkunnskap og lettare kan avgjera kva slags helikopter vi skal velja, enn prosjektorganisasjonen. 




Når det er sagt, vil eg påpeika at kostnadene til delar og vedlikehald har – som justisministeren og interpellanten påpeika – auka mykje, slik at det er viktig at vi får på plass ei løysing raskast mogleg. 




Eg vil oppsummera med å seia at vakt til stades er på plass. Dette med lege på alle crew er på plass. Florø-basen er undervegs. Så no er det anskaffing av nye helikopter som skal gjennomførast, og dei skal ha god rekkjevidd og kapasitet. Det aller, aller viktigaste er å sikra ei best mogleg redningshelikopterteneste som kan redda flest mogleg menneske i naud. 




