 Interpellasjonen viser til ei viktig problemstilling som Marianne Aasen Agdestein og Eirin Sund fokuserte på for nokre månader sidan. 




Det er totalt uakseptabelt at menn opplever å verta antasta av prostituerte på open gate. Representanten Aspaker bommar likevel når ho knyter dette opp mot politivedtektene i Oslo. Politiet har i dag dei nødvendige heimlane til å visa bort personar som opptrer «truende eller forstyrrer den alminnelige fred og ro eller ferdsel». 




Representantane Aasen Agdestein og Sund sitt poeng var då heller ikkje å endra politivedtektene, men at politiet må gripa inn for å få slutt på ein uakseptabel situasjon, som fleire har opplevd på Karl Johan. 




I interpellasjonen vert det òg hevda at Regjeringa via statsbudsjettet legg opp til at politistillingar vert ståande ledige. Dette er heilt feil. Hovudgrunnen til at ein ikkje får tilsett folk i ledige stillingar er, som vi har sagt svært mange gonger, at det ikkje finst nok politifolk. I 2002 og 2003, då Høgre sat i regjering, vart det berre teke opp 240 studentar på Politihøgskulen. Dette lir vi for framleis. 




I dag vert det teke opp 432 studentar, men det tek tid å utdanna desse politifolka. I tillegg har Oslo-politiet fått auka ressursane sine monaleg. I perioden 2000-2008 var det ein auke på 52 pst., 507 mill. kr. Det er mykje pengar, det. I realiteten er auken endå større, fordi ein har fått flytta ut oppgåver, f.eks. livvakttenesta, som utgjorde ca. 60. mill. kr. På sikt vil vi med denne raud-grøne regjeringa si satsing få meir synleg politi, både i Oslo og i resten av landet, i åra som kjem. 




Til den konkrete saka som vi diskuterer her i dag, vil eg òg nemna at vi no er i ferd med å innføra eit lovforbod mot kjøp av seksuelle tenester. Lova har vore ute på høyring, og vi i Arbeidarpartiet har lytta til folket som ønskjer ei slik lov. Eg føreset at Aspaker har med seg Høgre og vil støtta dette lovforbodet når det kjem til Stortinget - viss ikkje er denne interpellasjonen i dag berre eit forsøk på å framstilla seg sjølv som handlekraftig, utan å vera det. Eller er det ein dobbeltmoral her, at det er ok lokalt, men ikkje sentralt? Det er som kjent Stortinget og Odelstinget som vedtek nye lovforbod, ikkje kommunane.




Som sagt har denne regjeringa løyvt mykje pengar til Oslo-politiet dei siste åra. Men Elisabeth Aspaker er i dag ute i Austlandssendinga og krev endå meir pengar for å løysa problema. Eg vil då visa til eit debattinnlegg Aspaker hadde på trykk i Nordlys den 10. mars i år. Der skriv ho: 







«Tre år med rødgrønt styre viser at «mer penger» ikke duger som noe svar. Langt viktigere er det at pengene brukes med vett og forstand.» 




Det eine er at det kan vera greitt å ha bestemt seg for om ein er for eller imot å løyva meir pengar før ein uttalar seg. Det andre er at eg ikkje er heilt samd i at meir pengar ikkje duger i det heile. Ekstraløyvingane vi har gjeve politiet, har etter mitt syn vore heilt naudsynte, men det er opplagt eit poeng at politiet må sjå på organiseringa si, slik at vi får endå meir politikraft ut av kvar krone. 




Denne regjeringa har auka budsjettet til politiet, og i tillegg utdannar vi fleire politifolk, slik at det nettopp kan verta fleire av dei ute i gatene og meir synleg politi. Eg vil òg peika på at Oslo-politiet hadde pengar igjen på budsjettet sitt i fjor. 




