 Fiskeriressursane er fellesskapet sine ressursar, og dei skal forvaltast til det beste for samfunnet. Brot på regelverk er
            ikkje akseptabelt. 

Eg hadde eit spørsmål til fiskeriministeren i slutten av mars i år der eg etterlyste kva som skjedde med ny landingsforskrift,
            men ministeren ville ikkje seia noko konkret om når den kom. Men ho kom i dag, og det er eg glad for. Det er veldig bra at denne
            forskrifta no kjem på plass. 

Like så viktig er det haldningsskapande arbeidet. Gode haldningar vert skapte gjennom dialog med aktørane i næringa. Det er
            viktig at ein held dette ved like også etter at bølga etter Brennpunkt-programmet har lagt seg, og etter at forskriftsendringane
            er på plass. Det vil ikkje vera mogleg å kontrollera alle mottak, alle plassar og alle leveringar. Vi har heldigvis eit nettverk
            av små mottak langs heile kysten, så den islandske modellen med statlege kontrollørar, som det av og til vert vist til, er nok
            ikkje mogleg hjå oss – i alle fall ikkje dersom ein vil behalda kystfiskarane og dei små, nære kystmottaka. 

Dette kan det vera greitt å ha med seg i den vidare debatten, då det lett kjem framlegg om såkalla «quick fix». Eg seier ikkje
            at det vil skje i salen her i dag. Det er sannsynleg at statlege vektarar hadde hatt ein effekt, men det vil i så fall slå hardt
            ut på talet på mottaksstasjonar, noko som vi i Arbeidarpartiet meiner vil vera dårleg fiskeri- og distriktspolitikk. 

Eg vil òg nemna det faktum at regjeringa Solberg reduserte løyvingane til Fiskeridirektoratet i sitt første budsjett. Dette er
            kompliserte kontrollar, og med redusert løyving til Fiskeridirektoratet er det grunn til å bekymra seg over kompetansen til nye
            kontrollørar og over at kvaliteten kan verta nedprioritert. 

Talet på kontrollar er auka – det er bra – men sjansen for å verta teken er framleis minimal. Eg er overtydd om at det er eit
            samla storting som både ser alvoret i og er samd om at fiskerikriminalitet er noko vi vil til livs, for det er ikkje juks når
            det er av eit omfang og med eit innhald som interpellanten her skisserte på ein konsis og god måte. I tillegg til at dette er
            miljøkriminalitet som kan skada Noregs internasjonale omdømme, er det også til skade for konkurransen dersom spelereglane ikkje
            vert følgde, slik som ministeren òg påpeika. Det vert store vanskar å ha kontroll med forvaltinga av fiskeriressursane oppå alt
            når ein ikkje har riktige tal å halda seg til. 

Svara på spørjeundersøkinga som representanten Farstad viste til, er urovekkjande. Eg gjev honnør til interpellanten for å ha
            teke opp saka, og det må òg nemnast at timinga må vera bortimot perfekt, sidan fiskeriministeren akkurat i dag kom med ny
            forskrift og fleire nye tiltak. 

Det eg ikkje har fått heilt tak i vedrørande dei nye tiltaka, er om det er ny kvalitetskontroll på kaikanten. Kanskje
            ministeren kan seia noko om det i oppsummeringa si. 

Det viktige er å ta tak. Det kjem alle til gode. Haldningsendring og satsing på nettopp det vil vera viktig også i framtida,
            slik at når blitslampene etter Brennpunkt-programmet er slått av, vert saka halden varm. Fiskerisektoren er ei framtidsnæring.
            Det er nok vi som er i denne salen akkurat no, i alle fall heilt einige om. Og den fortener eit positivt søkjelys. 

