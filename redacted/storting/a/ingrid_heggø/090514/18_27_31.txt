 Det var ein kort og grei gjennomgang frå saksordføraren. 

Det einaste eg har lyst til poengtera, er at det har kome veldig lite fram i denne
                  debatten at Regjeringa i denne saka har varsla at det er sett i gang arbeid med
                  ein handlingsplan for å førebyggja voldeleg ekstremisme. Føremålet med planen er å
                  sikra eit meir heilskapleg grunnlag for koordinering av samfunnet sine tiltak for
                  å motverka ekstremisme, samtidig som omsynet til demokrati, rettssikkerheit og eit
                  inkluderande samfunn vert vareteke. 

Handlingsplanen skal byggja på tre sentrale prosessar. Det er dialog med
                  minoritetsmiljø, kunnskapsheving og tverrdepartemental samordning. Denne viktige
                  handlingsplanen kjem i løpet av våren. 

Til slutt vil eg visa til brev av 5. mai frå utanriksminister Jonas Gahr Støre som
                  peikar på at det er enkelte mindre feil og utelatingar i den norske omsetjinga.
                  Dette er av avgrensa betyding og medfører ingen innhaldsmessige endringar elles i
                  proposisjonen, men eg ber om at det brevet og rettingane må leggjast ved denne
                  saka. 

