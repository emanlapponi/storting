 Eg vil gje ros til representanten Gunn Olsen for å setja lys på eit så viktig tema som dette, nemleg tryggleiken til sjøs.




Det eg vil fokusere mest på her, er ei ordning med obligatorisk båtførarsertifikat. Eg ser på dette som eit av dei viktigaste verkemidla for å få ned talet på ulykker til sjøs.




Det har, som det har vore sagt her, skjedd mykje i samfunnet dei siste åra. Før var båtfolket gjerne født og oppvakse med båt. Dei lærde seg å handtere båten frå dei var små. Dei kunne lesa sjøkart. Dei kjende leia ut og inn og visste kvar kvart eit skjær låg, og ikkje minst hadde dei respekt for sjøen og naturkreftene.




Velferdsutviklinga gjer at det no ofte er pengeboka som avgjer kva slags båt vi kjøper, ikkje behovet. Det er pengeboka som styrer kor stor båten skal vera, og kva slags utstyr båten skal ha. Båtane gjer stadig større fart og har stadig større motorar.




Som det har vore sagt her mange gonger, er det langt frå alle som beherskar desse store båtane. Dei kan ikkje eingong bruke utstyret om bord.




Det er to ting eg vil poengtera her. Det er faktisk uvettig køyring vi vil til livs når vi snakkar om obligatorisk sertifikat. Vi vil ikkje påleggje dei med landstadsjollar å ta sertifikat, heller ikkje båtfolket som har ført båt i mange år. Dei må på ein uproblematisk og grei måte kunne få ta eit slikt sertifikat. Men det vi vil til livs, er den råkøyringa mange driv med, gjerne i pappas båt.




Politiet er, som det har vorte sagt her, styrkt i budsjetta. Det er sjølvsagt viktig at politiet brukar tid og ressursar på å tryggja skjergarden både med oppsyn og kontrollar. Budsjettmessig har vi iallfall sett politiet i stand til å ha minst like mange kontrollar denne sommaren som i fjor sommar. Dei bør faktisk òg kunna klara meir.




Til sjøs som til lands er det viktig med ein restriktiv ruspolitikk. Eg er veldig einig i det som er sagt her. Det er òg viktig med eit haldningsskapande arbeid. Eg vil derfor rosa eit klart stortingsfleirtal for å halda oppe den restriktive ruspolitikken som vi faktisk har i Noreg, og så må vi begynna å tenkja meir over konsekvensane dersom det vert fri flyt av alkohol nærmast til alle tider av døgnet.




Det er for meg eit paradoks at vi krev sertifikat for å køyra ein moped med 5 hk på landevegen, medan ein på sjøen kan føra ein båt på opptil 50 fot med f.eks. 200 hk utan sertifikat.




Eg har stor forståing for den problemstillinga som er teken opp her. Eg er glad for at vi den 7. mai fekk den utgreiinga om tryggleiken til sjøs som vi har venta på. Det som er viktig no, er at vi greier å følgja opp med tiltak, og som sagt ser eg på obligatorisk båtsertifikat som eit veldig viktig verktøy her. Eg er derfor glad for det signalet som justisministeren gav, om at vi skal få fortgang i dette arbeidet.




