 

(ordførar for saka):

 Forslagsstillarane set fokus på eit viktig område. Å leggja til rette for ubyråkratiske og smidige lover, slik at desse er til hjelp for selskapa og ikkje til hinder, det er denne regjeringa òg oppteken av.




Eg vil først trekkja fram det komiteen er samla om.




Komiteen ber om at departementet ser på moglegheitene for forenkla rapportering til styret. Dette vil vi koma attende til ved gjennomgangen av aksjelova no til hausten.




Komiteen ber departementet vurdera revisjonsplikta for dei minste føretaka i samband med gjennomføringa av dei venta nye EØS-reglane om revisjon og revisorar, der ein òg tek omsyn til gjennomførde og aktuelle endringar i andre nordiske land.




Komiteen peikar òg på at storleiken på gebyra bør spegla faktiske kostnadar.




Komiteen ser med bekymring på veksten av norskregistrerte utanlandske føretak, såkalla NUF-ar. Det er god grunn til å tru at desse selskapa er stifta i utlandet nettopp for å unngå norsk selskapslovgiving. For eksempel i England er det ikkje revisjonsplikt, og eit ubetydeleg krav om aksjekapital.




Ein samla komite ber difor departementet følgja nøye med i utviklinga, med eit særleg blikk på seriøsiteten til desse selskapa.




Fleirtalet i komiteen, Arbeidarpartiet og SV, ser både fordelar og ulemper med lægre aksjekapital. Fordelen er bl.a. at terskelen for å stifta eit selskap kan verta lægre, og vi er kjende med at enkelte slit med å skaffa til veges ein aksjekapital på 100 000 kr. Vi har derfor vurdert bl.a. om det er mogleg å byggja opp aksjekapitalen i løpet av f.eks. tre år. Men dette verkar lite realistisk, då dei fleste nye selskapa slit med lønsemda nettopp dei første tre–fem åra. Fordelen ved at aksjekapitalen vert sett lægre enn i dag, kan fort verta eten opp av at kredittinstitusjonar set opp prisen på kreditt på grunn av risiko, og av at vareleverandørar gir kortare kredittid og dårlegare vilkår. Fleirtalet er dermed ikkje sikker på at selskapa i realiteten vil koma betre ut med lægre aksjekapital.




Komiteens fleirtal meiner at eventuelle endringar i høvet til å levera årsoppgåve og punktet om talet på momsinnbetalingar må sjåast i samanheng med andre endringar i oppgåve- og betalingsfristane på skatte- og avgiftsområdet.




Når det gjeld forenkling og differensiering mellom små og store aksjeselskap, vil det ofte vera meir relevant å differensiera reglane uavhengig av føretaksform, slik at ein får meir lempelege reglar for alle typar føretak som etter gitte kriterium kan karakteriserast som små.




Dersom vi utformar eit eige selskapsrettsleg regelverk også for dei heilt små aksjeselskapa, vil dette føra til at vi opererer med heile tre aksjeselskapsformer i Noreg. Dette kjem i tillegg til at vi ser ein tendens når det gjeld EU-regelverket, til å ønskje å utforma eigne selskapsrettslege reglar for selskap med aksjar som vert omsette i ein regulert marknad – børsnoteringar m.m. Vi er då på veg mot fire aksjeselskapsformer, medan store delar av næringslivet gir inntrykk av at skiljet mellom aksjeselskapsforma og allmennaksjeselskapsforma er vanskeleg nok. Dette synspunktet fekk også støtte under høyringa her i Stortinget.




Revisjonsplikt vil vi koma attende til i samband med gjennomgangen av aksjelovgivinga, men det er verdt å merka seg at revisjonsplikt er mykje meir enn å gå gjennom rekneskapen. Rådgivingstenesta som ein får, er gull verd for mange nyetablerarar som slepp å prøva og feila, men som får gode råd og tips av personar som kjenner selskapet.




I mindretalsmerknadene vert det peika på at eit unødig komplisert regelverk skremmer kvinner frå å etablera eiga verksemd. Arbeidarpartiet og SV er ikkje samde i at kvinner har tyngre for å finna ut av regelverket enn det menn har. Regjeringa Stoltenberg ønskjer å oppmuntra fleire kvinner til å starta eiga bedrift. Og vi vil utvikla ein nasjonal handlingsplan for kvinnelege entreprenørar og oppretta finansieringsordningar som særleg stimulerer til innovasjon og entreprenørskap blant kvinner. Det er bl.a. sett av 10 mill. kr for ei kvinnesatsing i årets budsjett.




I Soria Moria slår vi òg fast at vi vil utvida ordninga med etablerarstipend for gründerar i regi av Innovasjon Norge og også utgreia opprettinga av ein gründerbank. Vi vil sikra gründerar og etablerarar gode sosiale ordningar, bl.a. ved å sjå på vilkåra for sjølvstendig næringsdrivande når det gjeld å kombinera yrkeskarriere med barneomsorg.




Det er eit positivt initiativ frå opposisjonen – å sjå på å gjera det lettare å få etablert små bedrifter i Noreg. Vi ser derfor fram til ein god og konstruktiv debatt om dette emnet framover.




