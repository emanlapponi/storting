 Som representant frå industrisamfunnet Høyanger ynskjer eg òg å seia nokre ord om dette viktige temaet som vi har oppe i dag. Eg er glad for at dette temaet vert sett i fokus. Det er eg alltid. 




Først til det som vert sagt om myndigheitsbestemte kontraktar: Det er ikkje det industrien etterspør. Eg var aktivt med i valkampen i 2005, eg var med på fagforeiningsmøte, og vi diskuterte dette over mange og lange dagar. Det er ikkje det industrien etterspør. Det aktørane etterspør, er sjølvsagt langsiktigheit og tilstrekkeleg volum. Det er det som har vore ein gjengangar. At ein no prøver å gjera dette til noko anna, får stå for dei andre si rekning. Aktørane frå industrien veit òg at det er umogleg å få til myndigheitsbestemte kontraktar etter EØS-reglane, så det er faktisk ikkje eit tema på alle dei møta vi har om dette. 




Så til moglegheita for å skaffa industrien akkurat langsiktigheit og tilstrekkeleg volum. Det er nok ikkje eitt enkelttiltak som vert til eit industrikraftregime, men det er summen av tiltak som myndigheitene kjem med, som vil verta eit industrikraftregime, slik som eg ser det. Og dei klare signala som gjekk til Statkraft i eigarskapsmeldinga, om at ein skal arbeida for å møta behovet frå industrien, akkurat slik som representanten Torny Pedersen her påpeika, var både viktige og riktige. Dei signala hadde nok aldri kome frå den førre regjeringa, men dei kom frå ei raud-grøn regjering. 




Eg synest det er veldig fint at representantane både frå Høgre og Framstegspartiet ikkje trur på marknadskreftene åleine lenger. Det berre noterer eg i boka mi med eit stort pluss bak. Men eg forstår faktisk ikkje heilt at dei har så stort behov for å godta seg over at vi ikkje er i mål når det gjeld eit industrikraftregime, for eg lir med industrien som ikkje har fått det på plass. Vi jobbar heile tida med det. Dei raud-grøne og ministeren brukar enormt med energi på å finna løysingar og på å ikkje gje opp. 




Så til representanten Tord Lien, som siterte Billy Fredagsvik frå Høyanger. Eg kjenner Billy Fredagsvik godt. Vi kjem frå same partilag, og vi har bruka mange og lange dagar og timar for å diskutera rammevilkåra for industrien. Det er konstruktive debattar. Det er verken sutring eller noko negativt, men konstruktive debattar om korleis vi saman kan klara å nå i mål. Eg er samd med Billy Fredagsvik i at dette er ei sak som har gått seint. Eg er òg utolmodig, og det er vel alle som sit i salen her. Dette har teke svært lang tid. Men eg er usamd med m.a. Billy Fredagsvik i at vi ikkje berre skal bruka den franske konsortiumsmodellen slik som han er, men at vi skal gje betre vilkår enn den modellen gjev, for då kan vi fort oppleva at det ikkje vert godkjent innanfor EØS-reglane. Det er faktisk veldig viktig at vi får opp ein modell som vert godkjend. 




Representanten Kristiansen seier at vi har kasta vekk tre år. Nei, vi har ikkje det. Då har han ikkje følgt med i timen, for vi har kome med mange tiltak, og dei tiltaka er viktige. Men det som er viktig å seia her, er at den førre regjeringa faktisk kasta vekk heile fire år – utan å gjera noko. Dei sa at det var umogleg, og prøvde ikkje eingong. 




Eg trur òg at representanten Kvassheim veit betre enn den argumentasjonen han kom med når det gjeld heimfall. For vi ynskjer ikkje å spela poker med heimfallsordninga. Det var hovudpoenget vårt. 




Innkjøpskonsortium med staten som tilretteleggjar meiner eg absolutt er eit godt spor. At statsråden fastslår at ein vil leggja til rette for ein slik modell, er utvilsamt eit steg i riktig retning. 




Eg synest òg det er veldig spennande det Regjeringa har ute på høyring no, og eg er veldig glad for den korte høyringsfristen som er når det gjeld utleige. For med det, saman med konsortiumsmodellen, synest eg absolutt at vi er på god veg. Vi kjem kanskje ikkje heilt i mål med det vi ynskjer, men vi er i alle fall på god veg. 




Heilt til slutt vil eg oppfordra ministeren til endå tettare dialog med norsk industri og fagforeiningane, for samla sett er det viktig at vi gjer dette saman. Så trur eg nok at vi kan ha god grunn til å ha god tru på framtida også for norsk industri. 




