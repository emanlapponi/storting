 Eg er, som alle andre som har hatt ordet her, veldig glad for at denne interpellasjonen vart reist, slik at vi kan få ein brei debatt om m.a. tiltak som er sette i gang, planlagde tiltak og ikkje minst offera si stilling i valdtektssaker.




Eg tek nok ikkje munnen for full når eg seier at alle i denne salen deler interpellanten si bekymring over situasjonen i Oslo i dag. Når folk flest høyrer om valdtekt, tenkjer dei på overfallsvaldtekt. Sjølv om, som det er sagt mange gonger her, det er få valdtekter som vert utførte som overfallsvaldtekter, er desse valdtektene likevel svært alvorlege, og det gjer at ein ikkje føler seg trygg når ein ferdast ute i Oslos gater.




Eg er òg veldig einig med representanten Bjørnflaten og alle andre som har sagt at det er samfunnet sitt ansvar å forhindra valdtekter. Det er overgriparen som har skulda. Men eg tilhøyrer faktisk dei som meiner at vi må ta visse forholdsreglar, og det er visse forholdsreglar vi jenter kan ta. Eg vil igjen presisera at ingen, absolutt ingen, er sjølv skuld i valdtekt, same korleis ein kler seg eller oppfører seg. Når eg tenkjer på forholdsreglar, tenkjer eg faktisk på at ein går saman heim, eg tenkjer på å ta ein taxi og ikkje gå i dei mørkaste gatene, og at gutane er litt «gentlemen» og følgjer damene sine heim. Desse reglane lever eg etter sjølv, og det er dei råda eg gjev dottera mi. Eg trur faktisk at alle mødrer og fedrar gjer det same. Dette kan faktisk samanliknast med at sjølv om ein går over vegen på ein fotgjengarovergang, må ein sjå seg litt for.




I Sogn og Fjordane har fylkeskommunen eit tiltak som heiter «Trygt heim for ein 50-lapp». Slike tiltak meiner eg er svært verdifulle og eit føredøme for andre. Det er eit godt eksempel på førebygging. Andre eksempel som er nemnde her, er gatelys og opplyste portrom.




Dei fleste valdtektene vert utførte av personar som jentene kjenner. Det gjer det sjølvsagt endå verre å tora gå til det steget å melda overgrepet. Det er grunn til å tru at mørketala er svært høge.




Når eg hittil i innlegget mitt har sagt «jentene», vil eg presisera at vi ikkje må gløyma at også menn vert utsette for valdtekt, som representanten Dahl her peika på. Og det er grunn til å tru at mørketala her er endå høgre.




Når vi så veit at brorparten av valdtektene skjer på nachspiel og i heimane, kan vi ikkje frikjenna alle kristne, etniske nordmenn for å utføra slike handlingar. Det er ikkje berre muslimar og innvandrarar som forgrip seg, slik vi kunne få inntrykk av då vi høyrde på innlegget frå Framstegspartiet sin representant.




Når det gjeld at mange av offera føler møtet med rettsvesenet som eit nytt overgrep, må vi sjølvsagt gripa tak i dette, for slik kan vi faktisk ikkje ha det.




Det er veldig bra at den politiske leiinga alt har sett i verk ei rekkje tiltak. Det er eitt tiltak som fleire har peika på her, som eg trur kan gjera det endå lettare å melda ei valdtekt og gjerne få ein fellande dom, nemleg retten til inntil tre timar advokatbistand som fritt rettsråd. Det er viktig.




Som sagt: Det er gjort mykje bra i rett retning, og det skal vi vera veldig stolte over. Men vi skal langt frå vera fornøgde så lenge det er så pass mange som lèt vera å melda ei valdtekt, så lenge det er så mange som ikkje vert dømde, og så lenge det er så mange som går rundt og føler seg utrygge i kvardagen.




