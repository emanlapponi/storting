 Det er eit veldig viktig tema interpellanten her tek opp. For å skapa grunnlag for framtidig verdiskaping og velferd er det avgjerande viktig at bedriftene våre tek i bruk ny kunnskap og satsar på næringsretta forsking. Dette er vi nok einige om, alle saman. Vi kan nok òg vera einige om at vi ikkje har nådd målet vi har sett oss om 3 pst. av BNP til forsking i næringslivet. 




Eit kunnskapssamfunn basert på kunnskapsintensive, råvarebaserte næringar med relativt låg grad av patentering kjem dårleg ut på dei vanlege internasjonale indikatorane. Sjølv forskingsintensive bedrifter som Statoil kjem dårleg ut, fordi petroleumsnæringa er definert som lågteknologisk. Indikatorane fangar også i mindre grad opp effektane av innovasjon i offentleg sektor. 




Men sjølv om det både bør og kan forskast meir frå næringslivet si side, er det ikkje sånn at 3 pst.-målet er eit mål i seg sjølv. Regjeringa har sett seg djerve mål om at vi skal verta ein av dei leiande, innovative, dynamiske og kunnskapsbaserte økonomiane i verda. For å nå dette målet vert det satsa på ein aktiv næringspolitikk. Ei målretta satsing, spesielt på områda marin og maritim sektor, miljø, energi og reiseliv, er det motsette av ein næringsnøytral politikk. Den offentlege FoU-støtta til bedrifter i næringslivet er betydeleg styrkt gjennom dei siste ti åra og ligg no på eit relativt høgt nivå samanlikna med andre land. Forskingsrådet si støtte til næringslivet auka med meir enn 300 mill. kr i perioden 2006–2010. I 2010 vart om lag 2,3 mrd. kr kanaliserte som offentleg støtte til FoU i næringslivet gjennom Forskingsrådet og SkatteFUNN, som også representanten var inne på. Det utgjorde om lag 10 pst. av den offentlege støtta til FoU. 




Min påstand er at vi også i denne debatten vil oppleva at representantane frå Høgre svartmålar situasjonen vi har i Noreg, spesielt når det gjeld norsk næringsliv. Verken forskingsinnsatsen eller innovasjonsevna i Noreg er så dårleg som mange vil ha det til og framstiller det som. 




Høgre vil også opna for at SkatteFUNN-ordninga skal dekkja innovasjonsaktivitetar. Problemet med det er at det vil skapa store avgrensingsutfordringar: 




Kva er innovasjon, og kva er meir driftsorienterte aktivitetar? Dette vil utfordra SkatteFUNN-ordninga, og faren kan verta at mykje endar opp i rettssystemet. Regjeringa har sett i verk ei rekkje ordningar for å styrkja samarbeidet mellom universitet og næringsliv, forsking i og for næringslivet og kommersialisering av forskingsresultat. Særleg kan ein nemna ordninga med Sentre for forskningsdrevet innovasjon og Forskningssentre for miljøvennlig energi, Norwegian Centres of Expertise, Nærings-ph.d.-ordninga, verkemiddel for regional FoU og innovasjon, VRI. Ordninga med regionale forskingsfond har eg òg lyst til å nemna. Brukarstyrt forsking, der bedrifter er prosjektleiarar for forskingsprosjekta, er styrkt. Her er prosjektas forventa utløysande effekt på bedriftas eigen FoU-aktivitet eit kriterium for tildeling. Det er bra. Systemet for og løyvingane til kommersialisering av forskingsresultat frå universitet, høgskular, institutt og helseføretak har òg vorte styrkte i dei seinare åra gjennom FORNY 2020-programmet. 




Eg har òg lyst til å nemna HAV21 og MAREANO. Vi forskar faktisk no maritimt for nærare 3 mrd. kr årleg i dette landet. Det er veldig mykje pengar, men vi må alltid spørja oss: Brukar vi ressursane rett? Kva slags kunnskap treng vi i åra framover? Finst det område der vi treng å styrkja innsatsen vår? 




Miljøteknologi er eit anna tema eg har lyst til å dra fram. For å auka innsatsen mot utviklinga av miljøteknologi har vi i 2011 etablert eit heilt nytt treårig program for nettopp miljøteknologi. 




Den nye forskingsmeldinga som kjem neste år, vert svært viktig. Noreg er eit godt land å driva næringsverksemd i. Det går bra i Noreg, og det finst mange folk med optimisme, pågangsmot og gode idear. Det betyr ikkje at vi ikkje har utfordringar, og at vi ikkje kvar dag skal jobba for å gjera vilkåra endå betre. Tvert imot arbeider vi med rammevilkår for næringsverksemd heilt kontinuerleg kvar dag. 




