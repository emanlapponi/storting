 Debatten her i dag vitnar om eit godt engasjement frå alle partia. Eg er òg veldig glad for at dei partia som ikkje er representerte i komiteen, har teke del i debatten. Det set vi veldig stor pris på.




Det er òg svært viktig at vi evnar å ta ein slik debatt, der vi set dette verkemidlet, moglegheita for auka bruk av DNA, inn i ein større samanheng. Kriminalpolitikken er verkeleg eit område der vi ser at alt heng saman med alt. Det er dei store samanhengane sin politikk. Eg vil seia litt om dette.




Auka satsing på førebygging, via m.a. betre kommuneøkonomi, gjer faktisk at vi tek vekk ein del av startblokkene for ein kriminell løpebane for ein del personar. Auka satsing og fokusering på innhaldet i soninga gjer at fleire vert betre rusta til å greia seg utanfor fengselsmurane. Auka satsing og fokusering på oppfølging etter soning vil hindra at så mange kjem tilbake til fengsla. Auka satsing på nye og utvida politimetodar gjer at vi held oppe folk si rettskjensle. Vi vil oppdaga og oppklara meir. Faren for å kunna verta teken, skal vera stor.




Å gi politiet moglegheit til utvida bruk av DNA-registrering når dei finn det føremålstenleg, vil vera eit viktig verktøy for å oppdaga og oppklara meir kriminalitet, også vinningskriminalitet, som f.eks. innbrot og tjuveri.




At det vert ei sentral finansiering av DNA-analysen, er særs viktig for å sikra at naudsynte analysar vert gjennomførte, uavhengig av den aktuelle ressurssituasjonen i dei gjeldande etatane.




Eg er tilfreds med dei svara eg har fått her i dag, og eg ser at Regjeringa er på rett spor. Det er heller ikkje noko å utsetja på farten på gjennomføringa av tiltaka. Eg oppfatta det òg slik at alle er samde om ei utvida moglegheit til bruk av DNA. Så får vi debattera nyansane om den nedre grensa for registrering, og om ein skal oppbevara dei fysiske prøvene etter at høyringsfristen er ute. Då kan vi ta med oss dei innspela som kjem derfrå, og vi tek sjølvsagt med oss innspela vi har fått i debatten i dag.




