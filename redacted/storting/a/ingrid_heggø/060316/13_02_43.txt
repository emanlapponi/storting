 Eg takkar ministeren for svaret. Eg er særdeles glad for at ministeren ser verdien av å tenkja heilskap og å sjå heile strafferettskjeda under eitt.




Ministeren signaliserte at det vil skje ting raskt i spørsmålet om utvida bruk av DNA-registrering, og det er eg godt nøgd med. Ministeren sette òg fokus på eit viktig punkt då han påpeika at registrerte DNA-profilar ved mindre alvorleg kriminalitet kan gi treff ved langt alvorlegare lovbrot – altså ved å oppklara meir vinningskriminalitet kan ein òg få oppklaring av alvorleg organisert og grenseoverskridande kriminalitet.




Eit moment som ministeren òg vektla, er kva som kan skje med folk si rettsoppfatning dersom det vert sådd ein følelse av at det ikkje nyttar å melda lovbrot. Eg er fornøgd med at ministeren vil avventa høyringsrunden før ein konkluderer om kvar den nedre grensa for registrering bør gå. Så får ein berre håpa på mange og gode innspel i høyringsrunden.




Betra inndragingsrutinar for å hindra at lovbrot lønner seg, synest eg òg var eit viktig og godt signal å få. Eg er glad for at ministeren ser nytten av større moglegheit til auka bruk av DNA, og eg er samd i at det vil vera eit godt og nyttig verktøy for å få oppklart meir kriminalitet.




