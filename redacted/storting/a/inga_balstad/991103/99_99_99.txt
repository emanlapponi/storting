  Jeg tillater meg å stille følgende spørsmål
til sosialministeren:

«Før ny alkohollov ble innført,
fastsatte kommunene avgift for salg og skjenking av alkoholholdige
drikker uten å forholde seg til sentralt pålagt
minstesats. I distriktene er det mange små kafeer og butikker
som har marginale fortjenester. Disse føler seg ofte tvunget
til å si opp sine bevillinger etter at avgiften ble høynet,
og får slik dårligere tilbud enn foretak som ligger
mer sentralt. 

Vil statsråden gjøre noe
for at slike uheldige virkninger av loven kan unngås?»

  Jeg takker for svaret. Jeg har fått motsatt
signal når det gjelder den minstesatsen som man nå mener
er for høy. Som alkoholpolitisk virkemiddel har ikke dette
etter min mening noen betydning, men for små foretak har
det stor betydning at de kan ha et så bredt tilbud som
mulig. Ved stadig å forringe tilbudene i distriktene får
vi en nedgang i kundegrunnlag og påfølgende nedleggelse. 

I forbindelse med nevnte lov ble det også pålagt
noen flere kurs og påfølgende eksamen for å selge
og skjenke alkohol. Dette medfører også nye kostnader
som virker mest tyngende der fortjenestene er små fra før.
Kunne det ikke ha vært mulig å vurdere endringer
her også, slik at små foretak som selger noen
flasker øl, kan følge andre opplegg når
det gjelder kurs og eksamen enn store foretak som skjenker sterkere
alkoholholdige drikker?

  Jeg takker for svaret. 

Det er beklagelig at dette ikke kan vurderes
på nytt, for stadig nye pålegg med påfølgende økte
kostnader vil bidra til at flere og flere foretak i grisgrendte
strøk må legges ned, noe som i neste omgang fører
til fraflytting. Som vi vet, er bemanningssituasjonen heller ikke
god i slike små foretak, og når alle må gå gjennom
dette kurset, vil det påføre urimelig høye
kostnader. Mener ikke statsråden da at det er viktig at
kommunen, som ser de umiddelbare virkningene av slike pålegg
som kommer, her kunne ha fått mer selvråderett?

