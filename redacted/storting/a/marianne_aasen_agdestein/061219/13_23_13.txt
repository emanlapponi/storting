 

(ordfører for saken):

 Vi vedtar mange direktiv i denne salen uten noen særlig debatt, ofte fordi disse EØS-direktivene er av teknisk karakter.




Så har vi noen EØS-direktiv som er kontroversielle. Tjenestedirektivet og kjemikaliedirektivet er eksempler på slike.




Dette direktivet tilhører en tredje kategori, direktiv som er nødvendige virkemidler for å nå viktige mål. Denne gangen handler det om å bekjempe terror.




Kampen mot terror må skje i samarbeid mellom land og på et internasjonalt nivå. Og dette direktivet handler om noe det er knyttet mindre oppmerksomhet til enn hva gjelder norske spesialstyrker til Afghanistan, nemlig å gjøre det vanskeligere å hvitvaske penger for å finansiere terror. Det er særlig i etterkant av 11. september at man har rettet søkelyset mot dette for å begrense tilgangen på kapital for terrorister.




Dette direktivet er et eksempel på effektivt internasjonalt samarbeid. Jeg er glad for at vi har et politisk system som på en effektiv måte er i stand til å iverksette konkrete tiltak når vi har å gjøre med problemer som krysser landegrenser, denne gangen ved å gjøre det vanskeligere å hvitvaske penger. Uten EU og EØS ville det vært langt vanskeligere å gjøre noe som raskt kunne bli en del av de fleste europeiske lands rådgivning.




Når dette direktivet er implementert, er det ikke bare ulike banker, eiendomsmeklere osv. som er omfattet av hvitvaskingsdirektivet. Nå utvides direktivet til også å omfatte livsforsikringsmeklere og tilbydere av tjenester som hjelp til etablering eller ledelse av selskap og såkalte truster. Dessuten skal alle som handler med varer til en verdi av over 15 000 euro, omfattes. I tillegg skjerpes kravene til identifikasjon av kundene.




Til slutt kan jeg bare bemerke at jeg skulle anta at det må glede Fremskrittspartiet at Finansdepartementet mener det vil få noen økonomiske konsekvenser, men at de likevel klarer å dekke det inn under sine budsjetter.




