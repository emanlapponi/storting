 Denne interpellasjonsdebatten har i seg mange interessante, relevante temaer, ikke minst tanker omkring internasjonale politiske organer som er i stand til å matche den internasjonale globale økonomien. Uansett svakheter ved dagens system vil jeg si at vi er langt bedre rustet, takket være disse internasjonale organisasjonene, enn vi var f.eks.i mellomkrigstiden – da ble konsekvensene dramatiske. 




For dem som er spesielt interessert i akkurat dette, og ikke minst i det forholdet Norge har til den kanskje viktigste organisasjonen rundt oss – EU: Det blir en debatt om Norges forhold, om hvordan dette fungerer i praksis, senere denne uken i stortingssalen. Så det går an for flere enn bare dem som er spesielt interessert, å engasjere seg der. 




Det jeg vil ta opp i denne debatten, er representanten Jan Tore Sanners påstander om skatt i selve interpellasjonen. Der hevder han at Regjeringen øker skattene for små og mellomstore bedrifter i 2009. Det stemmer ikke. Skattepolitikken har vært et viktig redskap for den rød-grønne regjeringen for å oppfylle vårt mål om mer rettferdig fordeling. Vi avlyste skattelettepolitikken da vi vant valget i 2005, og vi brakte nivået tilbake på 2004-nivå. Det nivået har vi holdt siden. Det har gitt flere milliarder mer til velferd og fellesskap, og det har gjort skattesystemet vårt mer rettferdig. For meg virker det som om endringene i formuesskatten og arveavgiften i 2009-budsjettet er det som Høyre kritiserer. 




Når det gjelder formuesskatten – og det bør ikke stå uimotsagt – tok vi flere grep. For det første økte vi bunnfradraget til 470 000 kr pr. person. Det betyr at det er 110 000 flere personer som slipper å betale formuesskatt. Siden Bondevik II gikk av i 2005 er bunnfradraget dermed tredoblet for enslige og femdoblet for ektepar. Mens 30 pst. av befolkningen betalte formuesskatt den gangen, er det 20 pst. som gjør det i dag. Det er nesten 400 000 enkeltpersoner som har blitt fritatt for formuesskatt. 




Videre vedtok Stortinget en ny og mer rettferdig verdsettelse av næringseiendom. Disse endringene vi nå har gjort, gjør at verdsettingen av næringseiendom har blitt mye bedre harmonisert, ensrettet og rettferdig. 




Arveavgiften har vi gjort endringer i, og vi har tettet skattehull. Pengene er brukt til lettelser som alle kan nyte godt av. I tillegg gav vi ekstra skattelette på snaut 1,4 milliarder kr. Dette innebærer at mellom 90 og 95 pst. av alle avgiftspliktige får lavere arveavgift nå enn i fjor, mens et lite, velstående mindretall får høyere avgift. 




Regjeringens forslag og Stortingets vedtak har altså gitt lettelser til det store flertallet, mens noen med store formuer mister tilpasningsmuligheter som de har hatt. Det mener vi er bra. Totalt sett styrker disse endringene omfordelingen og bidrar til at de med størst skatteevne gir mer til fellesskapet. Alle med bruttoinntekt under 750 000 kr får i gjennomsnitt lav eller uendret skatt. Personer med bruttoinntekt mellom 750 000 kr og 1 000 000 kr får en liten skjerpelse. De med bruttoinntekt over 1 mill. kr får en markert skjerpelse. 




Når vi ser regjeringsperioden samlet, er fordelingsvirkningene av Regjeringens politikk gode. Tall fra Finansdepartementet viser at i perioden 2006–2009 er det gitt lettelser i bunnen og betydelige innstramminger for de rike. Det Høyre er så kritisk til, viser tydelig at Høyre er et parti som vil prioritere de mest velstående, og ikke folk flest. 




Det jeg viser til her, er i stor grad systemomlegginger. Tidligere i dag lanserte Høyre på en pressekonferanse sitt opplegg med skattelettelser bl.a. ved å reversere økningen av arveavgiften og formuesskatten som ble vedtatt sist høst. Da går det jo an å spørre seg: Hva menes med det? Hva det betyr å reversere alle endringene, eller noen endringer, er høyst uklart. Skal man reversere endringene for de bedriftene som fikk lettelser også, eller er det bare for noen – og på hvilken måte? Hjelper endringene i formuesskatten dem som blir ledige? 




Representanten Flåtten sa jo at det er nettopp det som er poenget – å gjøre endringer som skal sikre og gjøre det bedre for dem som er ledige. Jeg tror ikke på det, for Høyre snakker om skattelettelser i oppgangstider, og de snakker om det i nedgangstider, uansett om det er rett medisin eller ikke. 




Lodve Solholm hadde her teke over presidentplassen 




