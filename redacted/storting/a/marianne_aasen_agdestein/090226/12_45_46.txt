 (ordfører for saken): Jeg tror jeg kan love en litt kortere debatt i denne saken
                  enn i den forrige. 

I forbindelse med budsjettet for 2008 ble det vedtatt endringer i
                  rederiskatteordningen med overgangsregler om at to tredjedeler av beregnet gevinst
                  skal tas til inntekt over ti år, mens et tenkt skattebeløp knyttet til den
                  resterende tredjedelen kan avsettes på selskapets fond for miljøtiltak. Det ble
                  gitt vide rammer for hva slags tiltak som kvalifiserer til fradrag i fondene, og
                  frist for å gjennomføre miljøtiltak er satt til utløpet av 2021. Rederier som har
                  planer om miljøsatsing, har altså gode muligheter til å få brukt hele fondet til
                  miljøformål innen denne fristen. 

For regjeringspartiene har det vært viktig å lage regler som legger til rette for
                  at en del av disse forpliktelsene skal kunne føres som egenkapital. I Ot.prp. nr.
                  31 for 2007–2008 ble det derfor lagt til grunn at dette normalt kan skje for
                  avsetning på fond for miljøtiltak. Det har imidlertid blitt framført fra bl.a.
                  Rederiforbundet og Revisorforeningen at de latente skatteforpliktelsene som
                  knytter seg til fond for miljøtiltak, etter gjeldende regnskapsprinsipper ikke kan
                  klassifiseres som egenkapital i rederienes regnskaper, selv om rederiene kan
                  sannsynliggjøre at midlene brukes til miljøtiltak. For å imøtekomme disse
                  innsigelsene har vi allerede vedtatt enkelte justeringer som skulle sikre at
                  ordlyden i overgangsreglene ikke hindrer at miljøfondene kan føres som
                  regnskapsmessig egenkapital. I tillegg har professorene Frøystein Gjesdal og Atle
                  Johnsen ved Handelshøyskolen på oppdrag fra Finansdepartementet gjennomført en
                  grundig utredning av spørsmålet om regnskapsmessige konsekvenser av dette og
                  kommet fram til at det kan knytte seg en skatteforpliktelse til miljøfondet. Om
                  denne skal regnskapsføres og hvordan den eventuelt skal måles, vil imidlertid
                  avhenge av hvordan regelverket oppfattes og virker for det enkelte selskap. Ut fra
                  utredningen framkommer det at verdien av forpliktelsen kan være null, dvs. at hele
                  miljøfondet kan inngå i regnskapsmessig egenkapital. Gjesdal og Johnsen påpeker
                  også at såkalte grønne målsettinger i seg selv kan gi grunnlag for
                  egenkapitalklassifisering. Utformingen av bestemmelsene om fond for miljøtiltak
                  mv. medfører etter vår oppfatning at fondet kan klassifiseres som egenkapital i
                  den grad rederiet har planer om miljøtiltak. 

Det har likevel vist seg at revisjonsselskapene i praksis ikke har godtatt at
                  avsetningen på fond for miljøtiltak klassifiseres som egenkapital. De viser til at
                  fondet må føres som skattegjeld inntil miljøtiltak faktisk er gjennomført og
                  aktivert. For å sikre egenkapitalklassifiseringen har de argumentert for at det
                  ikke kan settes noen tidsfrist for å bruke denne miljøavsetningen, dvs. at
                  tidsfristen på 15 år må oppheves. Selskapene kan ikke pålegges en annen
                  regnskapsføring enn den revisjonsselskapene velger å gå inn for. Vi kan altså ikke
                  vedta noe annet i forhold til dette. 

Regjeringspartiene er imidlertid opptatt av at alle elementer i omleggingen av
                  rederiskatteordningen gjennomføres i tråd med de forutsetninger som Regjeringen og
                  Stortinget har lagt til grunn. For å sikre at avsetningen på fond for miljøtiltak
                  skal kunne føres som egenkapital og avskjære videre diskusjon om dette temaet har
                  finansministeren derfor som kjent besluttet å oppheve tidsfristen på 15 år for når
                  selskapene må ha foretatt investeringer i kvalifiserende miljøtiltak. Endringen
                  vil medføre at det ikke gjelder noen tidsbegrensning med hensyn til når
                  avsetningen på fond for miljøtiltak må være anvendt til kvalifiserende
                  miljøtiltak. Hele miljøfondsdelen av skattekreditten kan dermed klassifiseres
                  regnskapsmessig som egenkapital, også med det synet på regnskapsmessig
                  klassifisering som revisjonsselskapene legger til grunn. 

Jeg viser i den forbindelse til brev fra Finansdepartementet av 20. januar 2009
                  til Stortingets presidentskap, som følger som vedlegg til denne innstillingen. Der
                  redegjør finansministeren for forslaget om opphevelse av tidsfristen og forslag om
                  en lemping i forbudet mot lån og sikkerhetsstillelse for selskap med
                  skattekreditter fra den tidligere rederiskatteordningen. 

På denne bakgrunn anser jeg som saksordfører at intensjonen med forslaget framlagt
                  i Dokument nr. 8:20 for 2008–2009 er oppfylt, og tilrår at forslaget vedlegges
                  protokollen. 

