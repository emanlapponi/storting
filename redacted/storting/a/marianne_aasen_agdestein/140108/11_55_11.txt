 Dette er en debatt som foregår i mange land. Det har vært sjakk i skolen før; tidligere var sjakk et valgfag. Det er en mulig måte å tenke på det. Det andre er at det er mye mer sjakk i skolen gjennom SFO i dag enn det var, og mange av de talentene som er i skyggen av Magnus Carlsen, har startet å spille sjakk på SFO. Men vi vet at det ikke er alle som går på SFO, og at man i tillegg må betale ganske mye penger både for å være med på SFO og i tillegg velge sjakkurs på SFO. Dessuten har denne regjeringen tatt vekk kulturskoletimen. Det var en time hvor man kunne legge inn denne type aktivitet, uavhengig av om man mener sjakk er sport eller kultur, som det også har vært en diskusjon om.


Jeg mener derfor at det er mange grunner til å vurdere den type fag. Jeg ønsker kulturskoletimen tilbake igjen, og jeg ønsker at man kan tenke sjakk inn i andre fag, enten som deler av mattetimen eller eventuelt som SFO valgfag.


