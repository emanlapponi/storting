 Jeg takker for svaret.


Jeg er enig i at det ville være veldig ufornuftig å pålegge ikke minst mange voksne som ikke behersker sjakk, å prøve å lære barn sjakk. Det tror jeg ikke er noen god resept. Jeg mener også at både ministeren og statsministeren viser god forståelse og gir uttrykk for et bredt kunnskapssyn når de peker på sammenhengen mellom evnen til å sitte i ro, evnen til å vise konsentrasjon og evnen til å løse vanskelige oppgaver over tid – og i og for seg kobler det mot PISA-resultater som viser at det er evner som norske elever trenger.


Mitt spørsmål knytter seg til handling, for jeg mener at vi må gå fra prat til handling. Vi kan snakke og ha forbilder, det er viktig, men hvis man skal dra noe inn i skolen, og ønsker at skolen skal gjøre mer av en aktivitet, krever det mer, tror jeg, enn at bare Torbjørn Røe Isaksen og jeg diskuterer dette i spørretimen, og at en statsminister og andre politikere går ut i media. Hva gjør regjeringen med dette konkret?


