 Offentliggjøring av skattelister har lang tradisjon i Norge. Åpenhet omkring
                  økonomiske forhold er grunnleggende sunt. Penger og makt hører ofte sammen. Derfor
                  er åpenhet viktig i et demokrati som vårt, kanskje særlig om økonomiske forhold. 

Skatt er et av de områdene i politikken som skaper mest engasjement, både blant
                  dem som ønsker lavere skatter, og hos dem som ønsker høyere skatter for å løse
                  enda flere velferdsoppgaver. Nivået på skatten er det uenighet om, på samme måte
                  som det også er uenighet om selve skattesystemets utforming. Et av de
                  grunnleggende prinsippene i norsk skattesystem er at det er progressivt, dvs. at
                  jo mer man tjener, dess mer skatt betaler man prosentvis. Det er godt fundert i
                  befolkningen. De som har mest og tjener mest, skal yte mest til fellesskapet også.
                  De som har lav inntekt og ingen formue, skal betale mindre til fellesskapet.
                  Tilliten til at det er slik, gjør at oppslutningen om skattesystemet er større i
                  Norge enn i mange andre land. Men da må folk oppleve en trygghet for at det er
                  slik i virkeligheten. De må ha informasjon som bekrefter at systemet fungerer
                  etter hensikten, og at det er en sammenheng mellom økonomisk evne og skattlegging. 

Det finnes mange eksempler på at offentliggjøringen av skattelistene har vist at
                  det finnes skjevheter i skattesystemet, enten det har vært nullskattytere, lave
                  formuessatser eller skattefrie utbytter. Begrepet «nullskattytere» hadde neppe
                  eksistert uten medias fokus på dem med høye inntekter, og hvor lav skatt de har
                  betalt – eller så å si ingenting – og hvor mye skatt de til sjuende og sist
                  betaler. 

Journalistikk rundt enkelte yrkesgrupper har avslørt lønnsadel blant f.eks.
                  forretningsadvokater og meglere. Men det finnes også eksempler på at økonomisk
                  kriminalitet har blitt avslørt. Da tenker jeg på folk som har levd råflott med et
                  ekstremt høyt forbruk, godt synlig for alle i nærmiljøet, men som samtidig har
                  rapportert inn en ordinær lønn til likningsmyndighetene. Dette dobbeltlivet har
                  blitt lett synlig på grunn av offentliggjøring av skattelister. 

Noen av forslagsstillerne har programfestet fri lønnsdannelse, og at den enkelte
                  skal forhandle fram sin egen lønn. Da tenker jeg på Fremskrittspartiet. Det
                  betinger i så fall full informasjon om både sjefens og kollegers inntekt. Noe
                  annet strider mot prinsippet om full informasjon i et marked. Det er til å undres
                  over at et parti som så til de grader tror på det frie markedet, som
                  Fremskrittspartiet gjør, samtidig er imot at denne type informasjon er
                  tilgjengelig og offentlig. Jeg trodde det var slik at jo mer informasjon som er
                  tilgjengelig, desto bedre vil markedene fungere. Et arbeidsmarked med fri
                  lønnsdannelse, som Fremskrittspartiet ønsker seg, kan rett og slett ikke fungere
                  uten full åpenhet om inntekt. På denne bakgrunn er derfor ikke egen inntekt, eller
                  den enkeltes bidrag til fellesskapet, utelukkende en privat sak. 

Den største innvendingen er at tallene bør tolkes og systematiseres. Netto inntekt
                  og netto formue gir ofte et misvisende inntrykk av hvor mye folk tjener, og hvor
                  mye de egentlig eier. Skulle vi gjøre noe i forbindelse med skattelistene, måtte
                  det være å gjøre informasjonen enda bedre. 

