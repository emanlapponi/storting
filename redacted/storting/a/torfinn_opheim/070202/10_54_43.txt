Jeg har lyttet til diskusjonen i denne saken og funnet den veldig interessant. Jeg tror vi skal lytte veldig til interpellantens innspill og forslag, fordi hun setter fingeren på viktige områder som kan få store konsekvenser på lang sikt dersom vi setter inn riktige grep. I tillegg skal vi lytte til statsrådens svar og erkjenne at flere tiltak allerede settes inn og er varslet satt inn i nærmeste framtid. Slik sett er vi på rett vei, men det er fortsatt langt fram før målsettingen som er gitt, bl.a. i Soria Moria-erklæringen, er nådd.




Likevel vil jeg trekke fram noen synspunkter som jeg synes vi kan ta med oss i debatten, og ikke minst i behandlingen av saker i framtiden som vil ha betydning for likestillingsarbeidet.




Det er ikke vanskelig å få bekreftet at vi fortsatt lever i et mannsdominert samfunn, der kvinnene må bevise at de er dobbelt så tøffe og dobbelt så sterke som menn før de godtas som likestilte. Jeg må si at det byr meg sterkt imot at vi, gang etter gang, år etter år, ser at det er betydelige lønnsforskjeller mellom kjønnene til tross for lik utdanning og likt arbeid. Samtidig byr det meg imot å registrere det som statsråden sa, og som han bekreftet med statistikk, at det fortsatt henger kjønnsdelte holdninger igjen i arbeidslivet.




Senere i vår skal Stortinget behandle en melding som heter «… og ingen sto igjen», St.meld. nr. 16 for 2006-2007, om tidlig innsats for livslang læring. Her utfordres Stortinget til å mene noe om bl.a. rådgivningstjenesten. I dag stilles det ingen krav til kompetanse hos rådgiveren, og når vi vet at rådgivning kan bety svært mye for elevens yrkesvalg og studievalg, må det i framtiden stilles større krav til kompetanse hos rådgiveren.




I forrige uke var utdanningskomiteen på besøk ved Universitetet i Tromsø, hvor vi bl.a. fikk nærmere kjenneskap til nettstedet Utdanning.no. Dette er et av flere redskap som må gjøres mer tilgjengelig for studentene. Gjennom en slik portal blir både rådgivningstjeneste, student og elev bedre i stand til å se hvilke krav som settes, og utfordringer som stilles til hver enkelt. Dette er som sagt noe Stortinget vil komme tilbake til ved behandlingen av denne meldingen, men det er viktig å ha med seg dette i denne debatten i så måte. For det må ikke herske tvil om at det å kjenne til og vite hvordan hjelpemidler, som nettportalen, skal brukes og innholdet forstås, samtidig som rådgiveren må kjenne og forstå både det lokale næringslivet og næringslivet generelt, er svært viktig. Det er slutt på den tiden da vi bare kan lese oss til en virkelighetsforståelse. Å ta virkemidlene i bruk er å ta virkeligheten i bruk.




Videre er det spennende å se hva slags betydning det har for eleven å komme ut i næringslivet og å få prøve seg, eller bli gjort bedre kjent med hva næringslivet har å tilby. Her bør det bli et tettere og bedre samarbeid mellom skole og næringsliv. Her må vi legge forholdene bedre til rette. Men her ligger også et betydelig ansvar på bedriftene selv. For det er jo en kjensgjerning at bedriftene vil profittere på å være tidlig ute med å markedsføre seg overfor framtidige medarbeidere, og det er vel heller ingen tvil lenger om at bedriftene vil profittere på at vi får en bedre likestilling på lang sikt. Totalt sett snakker vi her om holdninger. Jo tidligere vi setter inn tiltak og skaper bedre holdninger når det gjelder likestilling mellom kjønnene, jo bedre er det. Her er det at barnehagene spiller en stor rolle. Det er svært positivt at utdanningsministeren fokuserer på å få flere menn til å velge utdanning som førskolelærere. Selvsagt er det i denne sammenheng positivt med den massive satsingen som er på å få full barnehagedekning i Norge.




Som vi har hørt tidligere, kan det virke som om vi ikke helt kjenner til alle sammenhenger og årsaker til at kjønnene velger forskjellig, og at kjønnene kommer forskjellig ut når utgangspunktet ellers er likt. Derfor kan det sikkert være både lurt og hensiktsmessig at det forskes mer på dette, slik at vi kan sette inn mer målrettede tiltak til beste for alle.




Jeg er glad for at interpellanten reiser dette spørsmålet, slik at vi ikke hviler når det gjelder fortsatt arbeid for likestilling mellom kjønnene.




