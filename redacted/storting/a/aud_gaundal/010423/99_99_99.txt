(ordfører for saken)

: Noen få kommentarer til denne saken: 




Siden den nye plan- og bygningsloven ble vedtatt i 1995, har vi mange ganger hatt den til diskusjon. Bakgrunnen har vært justeringer foreslått fra de forskjellige regjeringer, og også at enkelte partier har fremmet konkrete forslag til endringer. 




Noen justeringer har da også skjedd, men den helhetlige evalueringa av loven vil komme senere. Det er da vi får den helhetlige gjennomgangen av erfaringene med lovens endringer samt en vurdering av om det er forskriftene eller loven som eventuelt må justeres noe mer. 




Som en ser av innstillinga, er de forslagene som er tatt opp i Dokument nr. 8:59, mye i samsvar med de synspunktene Regjeringa har arbeidet etter. Men ikke på alle punkter. Det gjelder særlig forslaget om økt bruk av melding når det gjelder tiltak som har en grunnflate på under 300 m2. Økt bruk av meldinger er den riktige veien å gå, slik også statsråden signaliserer i sitt brev til komiteen. Men flertallet i komiteen synes det er å gå vel langt å si at nesten all bygging av eneboliger skal gjøres med bakgrunn i en melding. Bakgrunnen for det er at det vil kunne gå på bekostning av relevante og rimelige hensyn som naboer og andre berørte parter bør kunne kreve ivaretatt. 




Det er også ulike synspunkter i komiteen på å pålegge kommunene å innføre elektronisk byggesaksbehandling. Etter flertallets mening må kommunene selv bestemme det. Fordelene ved elektronisk byggesaksbehandling tror vi kommunene selv vil være i stand til å vurdere. Vi må heller ha synspunkter på hvor lang tid det er normalt at en kommune bruker på å behandle en byggesak. Flertallet viser her til brevet fra statsråden, der hun klart sier at tiden nå er moden for å vurdere tidsfrister i saksbehandlinga, utover den fireukersregelen som ble vedtatt i 1995, og som gjelder enkle saker. Likeledes mener flertallet at det bør vurderes om en skal vurdere nedsettelse eller bortfall av byggesaksgebyr hvis kommunen ikke overholder tidsfristen. 




Når det gjelder forslaget om forenklinger i Godkjenningskatalogen, viser vi til at denne katalogen nå er utgitt i sin tredje utgave, at det ved siste revisjon ble fjernet ca. 30 pst. av kodene, og at det ble innført egne koder for totalentrepriser. Statens bygningstekniske etat arbeider nå med ny utgivelse. 




I og med at så mange av disse forslagene er i tråd med det Regjeringa fortløpende arbeider med, viser jeg til at Dokument nr. 8:59 foreslås vedlagt protokollen. 




 Jeg skal innrømme at det var representanten Torbjørn Andersen som fikk meg til å be om ordet en gang til. Bakgrunnen er at jeg nesten får følelsen av at Fremskrittspartiet og kanskje også Høyre på en måte er de som påberoper seg å ha kontakt med det næringslivet som driver innen bygningsbransjen.




Da vil jeg gjerne fortelle at jeg kjørte til Snåsa, hvor det er et lite bygningsfirma, vil jeg si, med 13 ansatte og et par lærlinger. Jeg kjørte ens ærend dit for å sette meg ned og høre hva som er problemet med plan- og bygningsloven. Da sa de: Nei, det går veldig bra, vi tilpasser oss og synes at regelverket fungerer. Vi må derfor ikke skjære alle over en kam. Det er noen som har funnet ut at det går det an å leve med dette. Og det er sånn som representanten Karin Andersen sa: Det var jo en bakgrunn for de endringene som kom i plan- og bygningsloven. 




Og så har jeg litt lyst til å spørre: Er det sånn at Fremskrittspartiet har dokumentasjon på at det er et så stort frafall av små byggefirmaer etter at bygningsloven ble vedtatt? Det hadde vært artig å se den dokumentasjonen.




