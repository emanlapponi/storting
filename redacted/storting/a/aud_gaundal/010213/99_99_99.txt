 Problemet med at flere barn lever i fattigdom er som sagt et sammensatt problem. Et av de mest betydningsfulle vilkår for å ha regningene under kontroll er imidlertid at man har boutgifter som harmonerer med inntekten. Stortinget har sagt og vedtatt mye om denne de senere årene. En av ordningene som er av stor betydning når det gjelder boutgifter, er bostøtten. Som et ledd i oppfølging av St.meld. nr. 50 for 1998-99, Utjamningsmeldinga, er det satt i gang et prosjekt som skal kartlegge og vurdere sammenhengen mellom bostøtte og sosialhjelp. Det har kommet fram flere forslag fra NBIs rapport om forholdet mellom bostøtte og sosialhjelp. Denne skal Regjeringen nå vurdere, og den rapporten skal også med i arbeidet til det offentlige boligutvalget som er oppnevnt. 




I innstillinga til St.meld. nr. 16 for 2000-2001, om Husbankens virksomhet i 1998-99, har en samlet komite en merknad som viser at tallet på barnefamilier som leier bolig, og som er berettiget til bostøtte, er nesten tredoblet fra første til tredje termin 1999. Dette synliggjør berettigelsen av endringer i bostøtteordningene og er svært positivt, fordi det treffer dem som har det vanskeligst når de har en nøktern bolig. Det er også en ordning som er uavhengig av boligens finansieringsform. 




Imidlertid viser NBIs rapport at det fortsatt er mulighet til forbedringer. Over 90 kommuner vil i løpet av 2001 ha et samarbeid med Husbanken om boligutfordringene for de vanskeligstilte gruppene. Husbanken har også i samarbeid med kommunene flere ulike virkemidler som gjør det mulig å sette sammen f.eks. finansieringspakker av lån, tilskudd og eventuelt bostøtte tilpasset hver enkelt husstand. Som sagt, det er vanskelig med tiltak som treffer hvert enkelt barn, men i boligpolitikken har vi i hvert fall muligheten til å treffe hver enkelt familie.




