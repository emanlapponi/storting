 Jeg vil stille følgende spørsmål
til miljøvernministeren:

«I disse dager foregår det
i Direktoratet for naturforvaltning en godkjenning av de kommuner
som har sagt seg villig til å overta forvaltningsansvar
for verneområder. I tillegg har for eksempel Lierne kommune
sagt seg villig til å delta i en prøveordning
med delegering av midler til forebyggende tiltak mot rovviltskader.
Begge disse problemstillingene blir nye oppgaver for kommunene.

Hvordan mener statsråden disse merutgiftene
skal kompenseres?»

  I et brev til kommunene fra Direktoratet for
naturforvaltning fra 1998 heter det:

«Det
er for oss en prioritert oppgave å finne løsninger
som kan skape engasjement og lokal forståelse for vern … Kommuner
som ønsker et forvaltningsansvar for verneområder
må naturligvis ha tilgjengelig naturfaglig kompetanse og
kapasitet til å arbeide med denne type saker.»

Videre heter det:

«Med
utgangspunkt i det tradisjonelle budsjettnivå for forvaltning
av verneområder, vil direktoratet understreke at kommunene
ikke kan påregne store pengeoverføringer som følge
av en myndighetsoverføring. En vesentlig del av kostnadene
ved forvaltning må derfor bæres av den enkelte
kommune … Den fremtidige budsjettsituasjonen vil være
avgjørende for omfanget av statlige midler til dette formålet.»

Det er sitat fra brevet. I en tid hvor kommunene
har en økonomi som er den desidert svakeste de har hatt
i 1990-årene, vil det være nødvendig
med pengeoverføringer. Med tilstrekkelige økonomiske
midler får vi en god forvaltning. Mitt spørsmål
blir: Mener statsråden at det vil være riktig
ut fra det hun selv sa?

  Det er riktig, slik miljøvernministeren
understreker, at de fleste kommunene har stilt seg positive til å ta
over en del av forvaltningsområdet. Likevel har de fleste,
eksempelvis Lierne, sagt at de synes at bevilgningene til forebyggende
tiltak er for små, og de stiller også spørsmål
ved kompensasjon i forhold til administrasjon av forvaltninga av
områdene.

Det har også sammenheng med det jeg
mener er viktig, nemlig at når man tar oppgaver fra en
del av den offentlige forvaltningen og fører dem over til
en annen del, da må det være fleksibilitet i systemet,
slik at vi kan ha tiltro til at kommunene får ressurser
til å gjøre en god jobb. For er det noe vi er
opptatt av i forhold til disse områdene, er det at de miljømessig
skal bli godt ivaretatt også når kommunene tar
på seg den oppgaven.

