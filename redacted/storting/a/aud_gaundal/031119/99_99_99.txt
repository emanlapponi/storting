 Jeg vil stille følgende spørsmål
til helseministeren:

«Fjørfebransjen i Norge
melder at det mangler egg for å dekke juleetterspørselen.
Bransjen har søkt SNT om dispensasjon til å forlenge
holdbarhetsmerkingen med fire dager i ukene før
jul, men fått avslag. Norske egg har sannsynligvis
den beste smittestatusen i verden og er fri for salmonella.
Ved manko på egg er alternativet import fra land med vesentlig
dårligere smittestatus på egg og fjørfe,
og dermed med større risiko for forbruker.

Hva vil statsråden gjøre
for å sikre norske forbrukere trygge egg til
jul?»

 Jeg takker for et utmerket svar. Jeg synes
det illustrerer at det går an å ta fornuftige
politiske grep.

Nå er det slik at bransjen sjøl
er innforstått med at de må sette i verk en del
tiltak for å prøve å øke eggproduksjonen
før jul. Jeg vet at de bl.a. har sagt at høns
som skulle vært slaktet, er i produksjon
på grunn av mangel på egg. Jeg er glad for at
det sies at det er riktig av hensyn til forbrukerne å gi
en slik dispensasjon. Jeg ser også at det kan være
snakk om import ved senere anledninger, men da import fra land som
er trygge for smitte. Nå er det faktisk bare Sverige
og Finland i vårt nærområde
som f.eks. ikke har salmonella. Erfaringene viser at de
har det samme problemet som oss. Men som sagt,
jeg synes dette var et veldig godt og greit svar.

