 Jeg vil gjerne stille følgende spørsmål
til helseministeren:

 «Over lang tid har det vært
problemer med å få god nok legedekning i distriktene.
Det å være primærlege i kommunene er
en viktig jobb i norsk helsevesen som legestudiet bør sette
større fokus på. 

Hvordan kan Helseundersøkelsen i Nord-Trøndelag bidra
til at det blir utdannet flere leger som ser det som en utfordring å være
kommunelege?»

  Jeg takker statsråden for svaret – et
svar som jeg er veldig godt fornøyd med, særlig
fordi satsingen på HUNT gjør at Nord-Trøndelag
og Verdal blir en viktig del av et samfunnsmedisinsk miljø i
regionen, og det synes jeg er veldig bra.

Jeg har merket meg at fastlegeordningen vil
spille en stor rolle i forhold til legerekrutteringen. Praksisplassene i
kommunene krever stabile forhold, og fastlegeordningen vil, som
statsråden sier, bidra til det. Mitt spørsmål blir
imidlertid: Hvis fastlegeordningen ikke gir den ønskede
effekt, er det da mulig at en må vurdere økonomiske
virkemidler?

