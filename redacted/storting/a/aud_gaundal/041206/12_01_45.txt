(ordfører for saken):

Dokument nr. 8:3 for 2004-2005 er et forslag fra Fremskrittspartiet om å oppheve markedsreguleringa av egg og fjørfe.




Det er en samlet komite med unntak av Fremskrittspartiet som går inn for at markedsreguleringa skal fortsette. Komiteen viser til brev fra statsråd Sponheim av 25. oktober, som er inntatt som vedlegg i innstillinga, og som på en god måte underbygger hvorfor det ikke er riktig å oppheve ordninga.




Det er også viktig å understreke at det ikke er riktig at det bare er Landbrukssamvirket som får støtte, slik det hevdes i forslaget fra Fremskrittspartiet. Markedsreguleringa gir også fordeler til andre markedsaktører, gjennom stabilitet og forutsigbarhet i markedet. Omsetningsavgiften brukes også til å finansiere felles tiltak som kommer hele næringa til gode, bl.a. gjennom kompetanse og kvalitet.




Det er også viktig at når staten har inngått en avtale med landbruket i årets landbruksoppgjør, skal avtalen etterleves av begge parter. I og med at markedsreguleringa for egg og fjørfe omfattes av avtalen, er det ikke riktig at Stortinget endrer dette midt i avtaleperioden.




I Dokument nr. 8:3 fra Fremskrittspartiet blir det vist til WTO-forhandlingene og hva som eventuelt blir resultatet av disse. Flertallet ser at det kan bli utfordringer, men før en eventuell avtale foreligger, vil det være uriktig også i denne sammenheng å oppheve reguleringa.




Komiteens innstilling fremmes av komiteens medlemmer fra Arbeiderpartiet, Høyre, Kristelig Folkeparti, Sosialistisk Venstreparti og Senterpartiet, og vi anbefaler at Dokument nr. 8:3 for 2004-2005 ikke bifalles.




