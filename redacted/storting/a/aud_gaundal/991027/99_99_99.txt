  Jeg vil stille følgende spørsmål
til kommunal- og regionalministeren:

«Da Stortinget 4. mars 1999 behandlet
St.meld. nr. 49 (1997-98) Om boligetablering for unge og vanskeligstilte,
ble det vedtatt: «Stortinget ber Regjeringen om å nedsette
et utvalg som skal se på hele boligpolitikken.» Det er
nå snart sju måneder siden Stortinget fattet dette
vedtaket. Skriftlig har statsråden sagt at oppnevnelse
og mandat skulle være klart når budsjettet ble
lagt fram.

Hvorfor har ikke det skjedd?»

  Med bakgrunn i det som skjer på boligmarkedet,
også i forhold til mangel på boliger og til boligpriser,
er det knyttet stor interesse til utvalgets arbeid. Komiteen la
en del føringer for mandatet. Vi var opptatt av hva slags
rolle det offentlige skal spille i boligpolitikken. Vi var opptatt
av forvaltningen av boligmassen, bl.a. hva slags konsekvenser satsingen
på bygging for de eldre innebærer, hva det vil
ha å si. Og vi var opptatt av å få flere
livsløpsboliger enn vi har hatt hittil.

Komiteen var også klar i forhold til
sitt vedtak, vi mente at utvalget burde ha en arbeidstid på to år.
Er det slik at statsråden vil følge opp det?

  Som jeg sa, er det vist stor interesse for
utvalgets arbeid. Jeg spør konkret fordi det bl.a. fra
LO, Funksjonshemmedes Fellesorganisasjon og Handikapforbundet
har vært sagt at de er interessert i å være
med og se på fremtidig boligbygging: På hvilken måte
vil statsråden sørge for at meningene til enkeltgrupper
blir tatt med i utvalgsarbeidet?

  Jeg skal få lov til å stille
følgende spørsmål til miljøvernministeren:

«Fjellreven har siden 1930 vært
fredet, likevel har en i Norge i dag en bestand som ikke teller
mer enn 50 voksne rev. Den største bestanden finnes i Børgefjell,
mens de øvrige bestandene er så spredt at det
er stor risiko for at arten dør ut.

Hvilke tiltak kan statsråden sette
i verk for å hindre at en viktig del av vårt artsmangfold
blir borte, og er det foretatt noen økonomiske vurderinger
for en eventuell «redningsaksjon»?»

  Jeg takker statsråden for svaret.

I NINAs Oppdragsmelding nr. 575 sies det at
de har kommet til den konklusjon at «utsetting av rev nå er
det eneste mulige tiltaket som kan bidra til en permanent økning
av bestanden». 

Når det gjelder spørsmålet
om tilgjengelige ressurser for overvåking etter utsetting,
sier de at «en klar forutsetning for å starte
et utsettingsprosjekt må være at det finnes ressurser
til å gjennomføre hele prosjektet». Når
det gjelder finansieringa, har jeg hørt at det er snakk
om 1–  1 ½ mill. kr hvert år. 

Spørsmålet mitt er: Når
kan vi regne med at vi får satt vilje og økonomi
bak et prosjekt som fører til at vi kan være sikre
på at vi berger fjellreven i vår fauna?

  Da blir spørsmålet mitt:
Er statsråden villig til å sette i verk de tiltak
som må til for at vi er garantert å berge arten?
Det kommer nemlig for meg at vi har det travelt, for den er såpass
truet at vi må klare å sette et tidsperspektiv
på når tiltakene må komme.

