  Jeg vil gjerne stille følgende spørsmål
til miljøvernministeren:

«Via mediene er vi gjort oppmerksom
på at Norsk Glassgjenvinning har problemer med å bli
kvitt innsamlet glass i Fredrikstad. I Meråker i Nord-Trøndelag
mangler bedriften Miljøtek glass til sin produksjon av
isolasjon, og vurderer import fra Sverige og Tyskland.

Hva kan gjøres for at det glasset
som i dag finnes i Midt-Norge, ikke blir kjørt til Fredrikstad,
men gjort tilgjengelig for denne bedriften?» 

  Jeg takker statsråden for svaret, og
jeg er glad for de signalene hun gir når det gjelder å få en
praktisk løsning på situasjonen. 

Bedriften Miljøteknologi Midt-Norge
AS har i dag 13 ansatte. I fjor resirkulerte bedriften 2,7 millioner
lysrør og 2,5 tonn returglass. De solgte 17  000 m3 hasopor
til veg- og byggeprosjekt i Midt-Norge og Sverige. På grunn
av mangel på returglass har bedriften i samråd med
de ansatte besluttet sju ukers driftsstans. Ved årsskiftet
inngikk bedriften en avtale om avfallsglass fra Sverige, og bedriften
forhandler nå om mottak fra Tyskland. Denne saken virker
både for meg og mange andre så ufornuftig fordi
det finnes store mengder glass i Midt-Norge som fraktes til Fredrikstad.
Årlig er det snakk om 5 000 tonn. Når det i tillegg
er problemer med å bli kvitt glasset i Fredrikstad, synes
det for meg rimelig at en finner løsninger slik at bedriften
i Meråker får tak i returglass til sin produksjon.
Skal vi bevare troverdighet og oppslutning om miljøordningen,
må vi unngå slike saker.

  Jeg er glad for at miljøvernministeren
så sterkt oppfordrer partene til å finne løsninger
slik at lokalt innsamlet glass kan brukes av Miljøteknologi Midt-Norge
AS. Jeg er klar over at dette har både med pris og praktiske
løsninger mellom selskapene å gjøre, likevel
mener jeg at svaret er veldig bra. Det er også et spørsmål
om kommunene kanskje kan komme sterkere på banen. Som sagt,
tiltak som dette må utformes sånn at vi får
bred oppmerksomhet og bevarer troverdigheten i vår miljøpolitikk.

