  Jeg vil gjerne stille følgende spørsmål
til sosialministeren:

«Da Stortinget behandlet Handlingsplan
for eldreomsorgen (1996-97), ble det ikke diskutert om en eller
flere kommuner kunne satse på tilbud og tjenesteyting i
utlandet. I Leksvik kommune har det vært drøftet
et interkommunalt samarbeid om tiltak i Syden. Boligene er tenkt som
gjennomgangsleiligheter for opphold på 3-12 uker, og de
eldre må selv bekoste reise og opphold.

Mener statsråden at det er riktig å bygge
slike boliger i Syden som en del av handlingsplanen?»

  Jeg takker statsråden for et svar som
jeg for så vidt er godt fornøyd med, og understreker det
også statsråden sier, nemlig at handlingsplanen
ble vedtatt for å sikre et bedre tilbud til de eldste og
mest pleietrengende. Det er vel min følelse i den sammenhengen
at det kanskje ikke er de eldste eldre som er med på å planlegge
tilbud i utlandet, men at det er godt funksjonsfriske, som ser for
seg en frisk alderdom med mulighet til å reise til Syden.

Eldresatsingen skulle jo gjøre det
lettere å få et godt tilbud uavhengig av hvilken
kommune man bor i. Den skulle komme de eldre konkret til gode. Mitt
tilleggsspørsmål er: Kan vi risikere at enkelte
kommuner for så vidt har eksklusive tilbud til sine eldre,
mens det i andre kommuner blir vanskelig, selv om man er sterkt
pleietrengende, å komme inn på sykehjemmet?

