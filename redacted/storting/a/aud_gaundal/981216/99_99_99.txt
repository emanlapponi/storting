  Jeg vil stille følgende spørsmål
til sosialministeren:

«I den senere tid er det kommet frem
at antall bostedsløse i Oslo har økt i løpet
av det siste året. Dessverre viser det seg at det er svært
unge mennesker som representerer den største økningen.
Problemene er sammensatte, fordi disse menneskene som oftest både
har rusproblemer, mangler arbeid og sist, men ikke minst mangler
en plass å bo.

Hvilke helhetlige tiltak kan Regjeringen tenke
seg å sette i verk, eventuelt i samarbeid med Oslo kommune, for å gjøre
noe med denne utviklingen?»

  Jeg takker statsråden for svaret. 

Fra Frelsesarmeen påpekes det at det
har etablert seg mer eller mindre en fast gruppe sirkulasjonsbrukere
på ca. 100 personer som går inn og ut av botilbud
og behandlingsapparatet. Et spørsmål er derfor
om det er mulig å etablere mer smidige behandlingsordninger,
særlig for de gamle rusmisbrukerne, slik at en i større
grad kan konsentrere arbeidet om de unge.

Det er også behov for lavterskeltilbud
med bakgrunn i at en del har gjort det umulig for seg å få botilbud
over tid og derfor ikke har adgang til aktuelle botilbud i Oslo, og
at de etter hvert har etablert seg på svartelister.

Mitt spørsmål til statsråden
er: Er dette en gruppe som Oslo kommune anser seg ferdig med? Bør
det ikke være muligheter for å få et
annet tilbud? Det kan ikke være slik at svartelisting skal
gjelde for all framtid for disse menneskene. Hvilke lavterskeltilbud
mener statsråden det er mulig å lage, vinteren
kan bli kald og lang for en del av de bostedsløse.

