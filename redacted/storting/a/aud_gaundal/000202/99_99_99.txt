 Jeg takker for velvillighet.

Jeg har følgende spørsmål
til helseministeren:

«Meråker Sanitetsforenings
Kurbad og Meråker videregående skole
har et felles prosjekt for rehabilitering. Hensikten er å iverksette
tiltak slik at flest mulig ut fra en individuell oppfølgingsplan
kan delta/komme tilbake til arbeidslivet/utdanning
så snart som mulig. Prosjektet er helt i tråd
med intensjonene i rehabiliteringsmeldinga, fordi opplegget er behandling,
motivering, aktivisering og utdanning. 

Vil statsråden være positiv
til søknaden om statsstøtte, eventuelt konkret
ta den opp i revidert nasjonalbudsjett?»

  Jeg takker statsråden for svaret. Som
det ble sagt både i spørsmålet mitt og
fra statsråden, har dette prosjektet som det her snakkes
om, som målsetting å iverksette tiltak i en tidlig
fase i et trygdeforløp. Og det er hevet over enhver tvil
at det er viktig. Likeså sa vi da vi behandlet St. meld.
nr. 21, at det ville være riktig at brukerne kan få et
mest mulig helhetlig behandlings- og rehabiliteringstilbud, og ikke
minst har opptreningsinstitusjonene fått en utfordring
om å videreutvikle sine tilbud. 

Når dette prosjektet som vi her snakker
om, er så viktig, er det fordi at det er en nyskapning – i
alle fall i Nord-Trøndelag – at Meråker
videregående skole kommer inn med sin kompetanse. Kompetansen
til skolen er det ingen tvil om, den utdanner i dag gode idrettsfolk. Spørsmålet
mitt blir derfor: Vil det være mulig for departementet å vri
midlene fra en rehabilitering vi i dag kanskje ikke tror fungerer,
over på en nyskapning vi er overbevist om vil fungere?

  Jeg takker igjen for svaret. En nyskapning
innen rehabilitering vil også – tror jeg – trekke med
seg en del andre grupper som kan være interessert i å få gode
resultater av rehabilitering. Og spørsmålet mitt er:
Hvordan vil departementet vurdere forsikringsselskapenes rolle i
det å være med på å utøve
og på en måte være litt nyskapende i
slike typer prosjekt? For det er ingen tvil om at også når
det gjelder Meråker, har forsikringsselskapene
vært positive til at slike prosjekt kommer i gang. 

 Jeg har følgende spørsmål
til helseministeren:

«Norsk Pasientskadeerstatning har
i en veileder om erstatning ved pasientskader sagt at det skal utbetales
erstatning ved «grov uaktsomhet». Mange pasienter,
og særlig kvinner litt opp i årene, sliter med å bli
trodd når de overfor lege hevder at noe er galt eller er
blitt galt etter behandling.

Når det senere er beviselig at pasienten
hadde rett, kan det å ikke få medhold defineres
som «grov uaktsomhet» fra helsevesenets side,
og dermed danne grunnlag for erstatning?»

  Jeg takker statsråden for et grundig
svar. 

I en undersøkelse som nå offentliggjøres
i Tidsskrift for Den norske lægeforening, viser det seg
at leger som er gode lyttere, gir tilfredse pasienter og best resultat.
Å føle at en blir trodd, at en blir hørt og forstått
når en er hos legen, er noe av det viktigste for alle pasientene.
Undersøkelsen viser at det imidlertid ikke er noen selvfølge. En
del pasienter gav uttrykk for at de var frustrerte, at de følte
at de ikke nådde fram med budskapet, og at legen ikke forstod
hva som var problemet. Det kan selvfølgelig forklares med
at kommunikasjonen er vanskelig fordi det dreier seg om to mennesker
i en maktubalanse; den ene er syk og sårbar, den andre
sitter helt beskyttet og trenger strengt tatt ikke å gi
noe av seg selv. Det ikke å bli trodd, det å få uhøflige
kommentarer samt kanskje gjennomgå smertefull behandling
som i ettertid viser seg å ha vært feilbehandling,
er ingen god situasjon for en pasient. 

Hvis det ikke er grov uaktsomhet, på hvilken
måte kan da helsevesenet bli pålagt å komme
med en beklagelse overfor pasienten? Er det virkelig slik at oppreisning må være
i form av penger? Hva med dem som ikke har tapt arbeidsinntekt?

  Jeg er helt enig i statsrådens vurdering
i forhold til at vi har en juridisk del. Men så er det den
moralske delen, som kanskje blir den største utfordringa,
hvis vi skal følge opp det som denne undersøkelsen
nå viser, som er offentliggjort i Lægeforeningens tidsskrift,
nemlig hvordan vi skal komme den gruppa i møte som kanskje
oppfatter seg som de svakeste: de som ikke har tapt arbeidsinntekt,
de er kanskje uføre. Det er litt slik at en del pasienter
som har gode inntekter – de har kanskje gode stillinger – nok
føler at de blir tatt mer alvorlig enn de som ikke har
inntekt. Og det er den moralske delen jeg tror vi må prøve å satse
litt mer på. Jeg er ikke interessert i å gi skyld
til helsevesenet, og at de som jobber innenfor helsevesenet skal
stå ansvarlig i enhver sak, men det er et viktig utgangspunkt
at vi ikke bare ser på det juridiske.

