 Jeg tillater meg å stille følgende
spørsmål til sosialministeren:

«Ifølge flere avisoppslag
er det satt søkelys på uakseptable forhold for
eldre i både sykehjem og hjemmebasert omsorg i byene Skien
og Porsgrunn. I forbindelse med sykehusinnleggelser har det blitt
avdekket at eldre, spesielt senil demente, lider av sterk ernæringssvikt.

Kjenner statsråden til om dette er
tilstander en ser andre steder i landet vårt, og i tilfelle,
hvilke tiltak mener statsråden kan settes i verk for å rette
på slike uverdige forhold?» 

  Jeg takker statsråden for svaret
og er glad for at sosialministeren deler mitt engasjement i denne
saken. Det er også betryggende at de lokale myndighetene
har tatt denne enkeltsaken opp.

Uheldigvis er det slik at mange av våre
eldre ikke får den verdige alderdommen de har krav på.
Jeg har selv jobbet innen eldreomsorgen og har møtt den
frustrasjon både de eldre selv og familiene deres ofte
føler. Å sikre at folk får en god og trygg alderdom
er en av de viktigste oppgavene samfunnet har. Jeg er derfor svært
glad for at Regjeringen har fått gjennomslag for sin opptrappingsplan
for reformen innen eldreomsorgen. I dag bygges nye sykehjem, enerom,
omsorgsboliger, slik at vi kan møte den eldrebølgen
som vil komme. Likevel er det noen som ikke blir fanget opp av systemet,
og en av hovedgrunnene til at enkelte ikke får den hjelpen
de trenger, kan være mangel på personell, som
statsråden også så vidt var inne på.
I dag mangler vi flere tusen helsearbeidere, og vi vil komme til å mangle
mange flere i tiden fremover om vi ikke gjør noe for å sikre
rekrutteringen. Samtidig vet vi at økningen til helse-
og sosialfag i videregående skole har gått ned.
Kan statsråden peke på hvilke tiltak Regjeringen
legger opp til for å sikre den svært nødvendige
rekrutteringen?

  Jeg takker statsråden for svaret
igjen og er glad for at Regjeringen følger opp og tar problemene
rundt rekrutteringen alvorlig. Som statsråden sa, er det
viktig å motivere unge til å søke disse
yrkene, og da er spesielt fagbrev og lærlingplasser viktig
i denne sammenheng. Dette er tunge og viktige yrker hvor vi har
stort behov for dyktig personell. Derfor er jeg glad for at Regjeringen
legger opp til en bred rekruttering både av ufaglærte
og av utdannet personell. 

Da er det ikke behov for noen flere spørsmål
fra meg.





                

