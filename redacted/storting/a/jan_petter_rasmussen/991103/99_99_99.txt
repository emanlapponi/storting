  Jeg vil få lov å stille
følgende spørsmål til justisministeren;

«Soningsforholdene i norske fengsler
er i dag ikke tilrettelagt for å ta seg av pleietrengende
fanger. Dette er uholdbart både for de innsatte det gjelder,
og for de ansatte i fengselsvesenet.

Hvordan mener statsråden at dette
problemet kan løses, og hva vil han foreta seg?»

  Jeg takker statsråden for svaret.

Jeg er klar over Norsk Fengsels- og Friomsorgsforbunds
engasjement i saken, og det jeg synes er spesielt her, er ikke minst
det krenkende de innsatte er utsatt for ved at vanlig tjenestepersonell
i fengslene må ta seg av tjenester som normalt tillegges
helsepersonell. Og det andre er selvfølgelig problemet
for ansatte som ikke har utdanning på det feltet, og som
må påta seg slike oppgaver.

Jeg synes statsråden på en
måte tar litt lett på problemet, fordi de forholdene
vi har fått beskrevet fra Ila, senest i Dagsavisen de siste
uker, beskriver uholdbare tilstander. Ila er ikke det eneste sted
med dette problemet. 

Jeg vil spørre statsråden:
Hvor stort omfang har dette problemet? Jeg har inntrykk av at noen
i dette landet rett og slett søker benåding av
helsemessige grunner. Hva kan han tenke seg å gjøre
mer konkret på kort sikt? Det må nemlig gjøres
noe på kort sikt med dette.

  Jeg synes statsråden nå var
litt klarere, i og med at han også sier han vil gå inn personlig
i dette for å studere problemstillingen. 

Jeg synes det er viktig at en her slår
fast ansvarsforholdet, og der tror jeg vi er veldig enige. Det sa
den meldingen vi arbeidet med i fjor også, at vi ikke skulle
gjøre noen endringer, og ingen ønsker noen endringer
på det. Det verste som kan skje, er hvis en nå får
en strid mellom helsemyndigheter og fengselsmyndigheter – det
må vi for all del unngå. 

Jeg er klar over at det er mange aspekt ved
dette som gjør det vanskelig, bl.a. sikkerhetsaspektet
og andre forhold som kan gjøre det vanskelig å overføre
innsatte til ordinære kommunale eller fylkeskommunale tilbud.
Men én ting er det kortsiktige. Det er klart at på sikt
må en finne løsninger. Før 1987 hadde
vi både lokale og landsdekkende tilbud for somatisk pleietrengende
innsatte. Det har vi ikke i dag. Hva tenker en seg på sikt
her av permanente ordninger? Det er klart at selv om det først
og fremst gjelder Helsedepartementet, har Regjeringen det samlede
ansvar. Tenker en på enkeltfengselsløsning, landsdekkende eller
regionale tilbud, eller en kombinasjon av disse?

