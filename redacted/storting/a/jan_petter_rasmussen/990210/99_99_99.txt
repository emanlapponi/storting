   Jeg tillater meg å stille følgende
spørsmål til utenriksministeren:

«Hva er status for gjennomføringen
av FN-avtalen fra 1995 for forvaltningen av vandrende fiskebestander utenfor
kyststatenes økonomiske soner, og hva gjøres fra norsk
side for å få avtalen realisert?»

   Jeg takker for svaret, og jeg går
ut fra at utenriksministeren er av den oppfatning at dette er veldig
viktig å få på plass.  Matvareeksperter mener
jo at det piratfisket som foregår i internasjonale farvann,
er den største trusselen mot framtidig matforsyning, og
det er jo ting som tyder på at Norge er i ferd med å bruke
en del av prinsippene og traktatene som ligger i denne avtalen,
i forbindelse med å nekte lisens til båter som ønsker å fiske
i norsk farvann, og som har vært i de farvannene der vi
ikke ønsker at de skal fiske.  

Men det som er interessant, er at det i perspektivmeldingen
som Fiskeridepartementet har lagt fram for Stortinget, og som nå skal
behandles, blir antydet en utvidelse av fiskerigrensen til 250 nautiske
mil.  Dette er jo et spørsmål som ikke er enkelt
internasjonalt.  Så mitt spørsmål til
utenriksministeren blir:  Hva ser han som det viktigste: å få FN-avtalen
på plass, eller eventuelt å jobbe ensidig for å få en
250 mils fiskerisone?

  Jeg tillater meg å stille følgende
spørsmål til den fungerende justisminister:

«Hvilke vurderinger legger Regjeringen
til grunn for å innvilge besøksvisum for nære
slektninger til mennesker som har fått oppholdstillatelse
i Norge»

  Jeg takker for svaret, som var som forventet. 

Jeg vil nevne et eksempel med barn fra et afrikansk land,
den yngste er sju år, foreldrene sitter fengslet i hjemlandet,
og de har tante og søsken i Norge. I det første
avslaget – da de skulle besøke tanten – ble «innvandringspolitiske
hensyn» brukt som grunn samt at en ikke var i nær
nok familie. Ved den andre søknaden, da de skulle besøke
søsknene, ble avslaget fremdeles begrunnet med «innvandringspolitiske
hensyn», en bemerket bare kort at en hadde merket seg de
familiære forholdene. 

Dette må vel bety at Regjeringen i
realiteten vektlegger innvandringspolitiske forhold sterkere enn
de rent familiære, slik at det ville være mer
redelig å si at det er det som er grunnen. Og videre må det,
selv om det dreier seg om barn på sju år, bety
at de innvandringspolitiske hensyn teller mer enn de humanitære
og menneskelige selv når det gjelder besøksvisum.
      

