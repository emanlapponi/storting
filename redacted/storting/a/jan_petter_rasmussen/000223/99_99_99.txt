 Jeg vil få lov å stille et spørsmål
til justisministeren:

«Norge får ikke effektuert
utvisninger av 70 kosovoalbanere som har sonet lange narkotikadommer
her i landet.

Hva vil statsråden foreta seg for
at utvisningene skal bli realisert?»

  Jeg takker for svaret. 

Jeg er klar over at dette er et meget vanskelig
spørsmål. Arbeiderpartiets holdning er at kriminalitet
skal straffes uansett bakgrunnen til de involverte, og at utvisningsvedtak
skal effektueres. Vi vet jo at utvisning for kriminell virksomhet
skal være en spesiell reaksjon som medfører varig
innreiseforbud til det landet en er utvist fra. 

Da er mitt poeng i forhold til Schengen-samarbeidet og
de tingene en vil legge inn der: Det vil etter mitt syn – og
forhåpentligvis også statens syn – være
med og medvirke til at folk som er kommet ut av landet, skal ha
problemer med å kunne komme inn igjen hvis de ønsker
det. 

Men jeg legger merke til at statsråden
sa at de ville følge opp alle internasjonale initiativ
når det gjelder samarbeid i forhold til det problemet som
går på å få folk som er utvist,
til virkelig å reise ut av landet. Og da er mitt spørsmål:
Tar en ikke fra norsk side initiativ overfor andre land, i og med
at dette er et internasjonalt spørsmål som mange
land er interessert i å løse?

  Jeg vil gjerne få stille et spørsmål
til justisministeren:

«Organisasjonen mot offentlig diskriminering,
OMOD, har overfor Justisdepartementet lansert et forslag om en «kvitteringsordning» der
personer med minoritetbakgrunn raskt kan framlegge bevis for sin
identitet ved politikontroll.

Kan statsråden tenke seg å gå inn
for dette forslaget?»

  Jeg takker for svaret.

Det skulle gå klart fram av debatten
tidligere i dag i den muntlige spørretimen at Arbeiderpartiet
og jeg også er enig i at vi skal ha en rimelig kontroll,
og et trykk på kontroller, i forhold til det som går
på ulovlig opphold her i landet. Det er vi fullstendig
enige om. Men poenget i dette tilfellet er jo at de personene som
har gyldig opphold og har rent mel i posen, stadig vekk blir utsatt
for kontroller. Politiet i Oslo har jo faktisk også innrømmet at
det kan være tendenser til at det kan skje.

Når det gjelder Senter mot etnisk
diskriminering, så var vel både statsråden
og jeg selv i sin tid på hver side av bordet i forhold
til etableringen, så jeg tror vi har samme målsetting
når det gjelder det. 

Statsråd Odd Roger Enoksen har sagt
at en skal ta bl.a. organisasjoner som jobber mot diskriminering
i samfunnet, på alvor, samtidig som en skal ta rapporter fra
UDI og andre forhold alvorlig når det gjelder dette. Så her
synes jeg det er skikkelige muligheter for å ta OMOD på alvor,
og det gjør en ikke. Den ordningen som jeg referer til,
er etablert i England og fungerer godt, så jeg vil be statsråden
igjen å vurdere dette på nytt. 

