 Jeg vil tillate meg å stille følgende
spørsmål til miljøvernministeren:

«I svaret 25. juni 1999 på mitt
skriftlige spørsmål nr. 357 (1998-99), fremkommer
det at det åpenbart er blitt gitt feilaktige opplysninger
vedrørende tidspunkt for undertegnelsen av «Memorandum
of Understanding – RENC Joint Venture».

Hvordan kan statsråden påstå at
så ikke er tilfelle, og hvorfor er det manipulert med datoer
når det gjelder nevnte undertegnelsestidspunkt?»

 Når jeg gjentar spørsmålet
vedrørende dannelsen av ECC AS/PRIMAR, er det fordi
det er av stor betydning for eksisterende firmaer som allerede er
i markedet, og det dreier seg om en statlig monopolsituasjon. Det
er bakgrunnen for dette.

Statsråden sa nå i sitt svar
det hun egentlige kunne ha sagt i juni i det skriftlige svaret,
at en kanskje burde presisert det faktiske forhold, at det forelå en
avtale, men at den ennå ikke var godkjent av departementet.
Så der føler jeg at statsråden langt
på vei gjør en innrømmelse.

Statsråden sa at dette stod i departementets
svar av 27. april, men fire ganger tidligere er det også gitt
svar på vegne av Sjøkartverket, som sa det samme.
Det jeg vil spørre statsråden om, er: Burde ikke
det korrekte ha vært at en i juni måned klart
hadde sagt i svaret – da hadde en unngått et nytt
spørsmål – at avtalen var underskrevet, men
at en ventet på en godkjenning fra Miljøverndepartementet?

  Svaret fra statsråden nå frister
meg til å gå videre med det saken egentlig gjelder, om
det ikke skjer en konkurranse mellom det som nå er dannet,
og eksisterende private bedrifter. Men det får ligge til
en annen anledning.

Det som også forbauser meg, er at
det sies at det ikke er gjort endring. Da avtalen først
ble frigjort, stod det en dato, 31. desember 1998. Men så skriver
miljøvernministeren i svaret sitt i juni at den egentlige
underskrivelsesdato var 27. januar 1999. I beste fall er dette manipulering
med datoer. Mitt spørsmål blir da: Er det vanlig
at en i Miljøverndepartementet, og for så vidt
i Regjeringen, når en inngår avtale med utenlandske
partnere, uten videre kan skifte underskrivelsesdato, slik som det
er gjort i dette tilfellet?

