 Jeg tillater meg å stille følgende
spørsmål til justisministeren:

«I den senere tid har vi opplevd et
stadig økende antall ran, og da spesielt i Oslo-området.

Hvordan mener statsråden at denne
utviklingen kan stoppes, og hva vil statsråden foreta seg
i denne sammenheng?»

  Jeg takker justisministeren for svaret, som
understreker alvoret i situasjonen. Vi får jo bekreftet
mange av de tallene som forteller at det har vært en foruroligende
utvikling, som vi er lite begeistret for. 

Tiltak overfor de kriminelle og ikke minst
overfor dem som driver organisert kriminalitet, skal vi ikke gå så mye
inn på i dag. Tidligere i år hadde vi til behandling
en sak som gikk på gjengangere, og tiltakene i den forbindelse
tror jeg vi er veldig enige om. Men jeg har et lite spørsmål
i forhold til de unge ranerne som er i ferd med å gå inn
på en kriminell løpebane: Hvilke tiltak tenker statsråden
seg i den forbindelse? 

Så har vi det andre som er meget alvorlig.
Det er klart at i dag er det mange ansatte i kiosker, forretninger,
banker, postkontor osv. som på en måte lever farlig,
i og med at sikkerhetstiltakene ikke er gode nok. Hva kan vi gjøre for å bedre
sikkerhetstiltakene ytterligere, og kan Arbeidstilsynet eventuelt
spille en rolle i den sammenhengen?

  Jeg takker igjen for svaret.

Muligens på grunn av den begrensede
tiden til å svare kom ikke statsråden inn på det
som jeg nevnte i forhold til økte sikkerhetstiltak på de
utsatte plassene. Da spurte jeg om Arbeidstilsynet kunne spille
en rolle der. Vi vet at dette vil koste, og vi pålegger
arbeidsgiveren, det offentlige og de private arbeidsgivere tiltak
som koster. Kan Arbeidstilsynet spille en rolle der?

Så vil jeg rette blikket litt mot
vårt naboland Sverige. Det er jo populært i flere
forbindelser. Mens vi har hatt en ransbølge i Norge, har
Sverige hatt en stikk motsatt utvikling. Antall ran av postkontor
og banker i Sverige ligger i dag på samme nivå som
på midten av 1970-tallet. I 1998 hadde de 103 postran/bankran,
og i år har tallet fortsatt å synke. En sier på svensk
side at bedre sikkerhetstiltak og sprengte ligaer er hovedårsaken
til at dette nå har skjedd. Er det ting i Sverige som vi
kunne ta med oss? Kan statsråden tenke seg å undersøke
det og gjøre noe i den forbindelse?

