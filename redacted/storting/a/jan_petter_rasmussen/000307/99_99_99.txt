 

(ordfører for saken): 

Vi behandler i dag EØS-komiteens beslutning om at EUs personverndirektiv blir tatt inn som en del av EØS-avtalen. Direktivet er i utgangspunktet en kraftig styrking av personvernet for enkeltmennesker i forhold til behandling av personopplysninger. Senere i dag skal Odelstinget behandle Ot.prp. nr. 92 for 1998-99, som forslår at vi får en ny personopplysningslov etter mønster av direktivet. Derfor er det ikke nødvendig å gå nærmere inn på det nå. 




Etter mitt syn er det en stor fordel at vi nå får samsvarende internasjonale regler på dette felt. Dette er ikke minst nødvendig sett i lys av informasjonssamfunnets og IT-teknologiens internasjonale karakter. Samtidig som enkeltpersoners rettigheter blir sikret, er det viktig at vi innen EØS-området får en fri utveksling av personopplysninger. Det er også betryggende at det ved overføring av personopplysninger til tredjestat legges prinsipper til grunn som skal sikre at opplysningene som hovedregel bare overføres til stater med høyt nok vernenivå for behandling av personopplysninger. For øvrig gis det i forbindelse med overføring av opplysninger til tredjeland en tilstrekkelig sikring til at vi på selvstendig grunnlag kan vurdere om vi vil følge kommisjonens beslutninger. 




