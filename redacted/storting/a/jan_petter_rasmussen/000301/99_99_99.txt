  Jeg vil få lov å stille
følgende spørsmål til samferdselsministeren:

«Jernbanetrafikken gjennom Drangsdalen
på Sørlandsbanen er svært risikofylt.
Som en følge av dette må blant annet togene gå med
svært redusert fart.

Hvilke planer har statsråden for å få realisert
det nye tunnelprosjektet i Drangsdalen?»

  Jeg takker statsråden for svaret,
som jeg kunne ha ønsket hadde vært mer framtidsrettet
og mer offensivt enn det var.

Situasjonen i Drangsdalen er nå den
at togene kjører 20 km i timen ned, 40 km opp. Det gjelder
sågar de nye Signatur-togene. 

Men det som er hovedpoenget, er sikkerheten.
Vi vet at jernbanelinjen går 80-85 meter oppe i lia, med
E39 på nedsiden, og man kan tenke seg hvilke dimensjoner
en ulykke der eventuelt vil kunne få. Dette med vurdering av
risikosituasjonen, kvalitetssikring osv. er vel og bra, men det
som er utgangspunktet, er at dette har en jobbet med veldig lenge.
Det er flere perioder siden Stortingets daværende samferdselskomite
var på besøk i området. 

Så mitt spørsmål
til statsråden er egentlig: Vil han sørge for
at dette kommer inn i Nasjonal transportplan ved den første
behandlingen vi får nå i vår i Stortinget?
Det er nemlig høyst påkrevd av sikkerhetsmessige
grunner. 

