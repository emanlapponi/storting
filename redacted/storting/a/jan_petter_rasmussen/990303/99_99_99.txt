   Jeg tillater meg å stille følgende
spørsmål til fungerende justisminister:

«Den ilagte tvangsmulkt til Oslo kretsfengsel
for manglende brannsikring har påløpt siden 1.
februar 1998. Døgnmulkten belastes fengselets ordinære
driftsbudsjett. Dette er uholdbart.

Når regner statsråden at
arbeidet med de pålagte utbedringer er fullført?»

  Jeg takker for svaret, og registrerer at en
etter statsrådens mening er kommet et stykke på vei.
Men dette spørsmålet var jo oppe her i Stortinget
for et år siden. Allerede da ble det påpekt at det
hadde gått langt tid, og nå er det gått
ytterligere et år. 

Dette går på sikkerheten
for de innsatte og for dem som jobber i fengselet, og det går
også på arbeidsforhold og belastning for dem som
arbeider i fengselet. Dessuten er det uholdbart, som jeg sa i selve
spørsmålet, at dette belastes fengselets driftsbudsjett,
som er stramt fra før. Oppfølgingsspørsmålet
til statsråden må bli: Når det gjelder driftsbudsjettet,
vil en se på muligheten for at den urimeligheten at dette
skal belastes driftsbudsjettet i Oslo kretsfengsel, faller bort?
Jeg føler at det er nødvendig å trykke enda
mer på her. At ingen reduksjon av mulkt har skjedd til
nå, viser at en ikke har kommet langt nok. Her er det gått
lang tid, så jeg må bare oppfordre statsråden
til å trykke videre på, slik at brannsikringen
kan komme i orden. 

