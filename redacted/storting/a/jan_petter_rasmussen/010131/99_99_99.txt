 Jeg vil få lov å stille følgende
spørsmål til justisministeren:

«Den organiserte kriminaliteten er
i bekymringsfull utvikling. Dette har blitt synliggjort gjennom
beslag av 40 kg heroin i Asker fra personer angivelig tilknyttet
det kosovoalbanske miljøet og i skremmende skyteepisoder
i det såkalte gjengmiljøet i Oslo.

Hva gjør politiet for å avdekke
denne formen for kriminalitet?»

  Jeg takker statsråden for et godt
og fyllestgjørende svar. Det virker på meg som
at man nå er i gang med en rekke viktige tiltak og gjør
en del viktige grep for å bekjempe denne typen kriminalitet som
vi snakker om. Jeg går ut fra at statsråden hele
tiden også er opptatt av at dette arbeidet ligger på et
tilstrekkelig høyt nivå, at det ikke minst er
organisert på den rette måten og godt nok, og
at man bruker tilstrekkelig med ressurser på dette. 

Men det som statsråden også var
inne på, og som jeg vil spørre litt videre om,
er forholdet til den internasjonale situasjonen. Det er klart at
denne typen kriminalitet er grenseoverskridende i aller høyeste
grad. Der er alltid nye utfordringer den veien, og derfor er det
veldig viktig at vi hele tiden er på et høyt nivå når
det gjelder internasjonalt politisamarbeid.

Det nevnes de østeuropeiske landene,
og det jeg vil spørre om, er: Hvilket inntrykk har statsråden
av de landene som tidligere hadde andre regimer enn de har i dag – hvordan
fungerer politisamarbeidet med de tidligere østblokklandene,
for å kalle dem det? 

  Jeg takker igjen for svaret. 

Dette forholdet var vi også inne på da
vi behandlet stortingsmeldingen om internasjonalt politisamarbeid
på slutten av vårsesjonen. I foregående
spørsmål var statsråden inne på den
kommende implementeringen av Schengen, som virker å være
i rute. Jeg går ut fra, som statsråden nevnte,
at det blir fra 25. mars, og at vi da blir virkelig operative fra
norsk side.

Når det gjelder forholdet til Europol,
slo vi under nevnte stortingsbehandling av internasjonalt politisamarbeid
fast at Europol er EU-landenes viktigste tiltak for å forebygge
og bekjempe internasjonal, organisert kriminalitet. Det har som
kjent vært operativt fra 1. juli 1999. Det har altså vart
en stund. Et samlet storting sier også at det er veldig
viktig å få en tredjelandsavtale med Europol.
Det jeg vil spørre statsråden om til slutt, er
status i arbeidet for at vi også skal kunne bli operative
i Europol-samarbeidet.

