 Det er et viktig tema som representanten Tenden reiser her i dag. Det er utrolig tragisk at folk i Norge dør i trafikken i det hele tatt, men det er selvsagt enda mer tragisk når det er barn som dør på norske skoleveier. Vi som politikere må ta vår del av ansvaret for at dette skjer. Det er oss folk ser til når de opplever at veiene er utrygge, når de opplever at barna deres ikke har den trygge skoleveien som de mener de burde ha hatt.




Jeg mener at vi også må se på noen av holdningene som er i samfunnet til det å bruke bil, og det som representanten også nevner i sin interpellasjon, bl.a. foreldres iver etter å kjøre egne barn til skolen slik at de skal få en trygg skolevei. Kanskje de dermed bidrar til at andre får en noe utryggere skolevei.




Der jeg vokste opp, på Holmlia i Oslo, hadde vi stort sett bare gangveier til skolen. Jeg har i det siste sett at også der blir unger kjørt til skolen. Det er altså barn som kan gå uten noen gang å måtte krysse en bilvei, som blir kjørt til skolen av sine foreldre. Det farligste området for barna er da parkeringsplassen rett ved skolen. Her er vi nødt til å se på folks holdninger. Men det må helt klart satses på trafikksikkerhetstiltak, som fortau og avskjermende tiltak.




Der barn går på eller i nærheten av noe større veier, mener jeg vi også må være villig til å satse på trafikkovervåkning. Dette er noe som særlig Venstre har vært skeptisk til i flere andre interpellasjoner. Jeg mener det er viktig at vi tar tak i også det arbeidet og er villige til å overvåke trafikken langs utrygge veier for at barn skal få en trygg skolevei. Da må det kanskje gå på bekostning av friheten til det enkelte mennesket som kjører disse bilene. Det er jeg villig til å gjøre for at barn skal få en tryggere skolevei. Det har jeg registrert at Venstre ikke er.




I Arbeiderpartiet er vi også opptatt av at alt arbeid på dette området må ses i sammenheng. Satsing på kollektivtrafikk, både jernbane, buss, T-bane og annet, må ses på som arbeid med trafikksikring. Mindre biler på norske veier betyr også mindre risiko i trafikken for barn.




Nei, Borghild Tenden, denne regjeringen har ikke gitt mindre penger til kollektivtrafikken. Belønningsordningen for kollektivtrafikk vil bli rettet opp i revidert nasjonalbudsjett. Det har vi fått vite i dag. Denne regjeringen gir akkurat like mye penger som det Venstre gjorde. I tillegg har vi også en belønningsordning for kollektivtrafikk i distriktene, noe som betyr enda tryggere veier for flere barn, hvis flere i distriktene begynner å kjøre buss.




Jeg vil beklage at jeg talte direkte til representanten Tenden.




Jeg er helt enig i at belønningsordningen er viktig. Men det er også slik at det ikke går an å utløse midler som ikke finnes. I forrige periode var 120 kommuner på ROBEK-lista. Det betyr ikke så veldig mye at det finnes incentivpenger fra staten som skal utløse midler i kommunene, når man ikke har midler å utløse fordi pengene allerede er bundet opp på andre viktige områder.




Denne regjeringen har trafikksikkerhet i fokus. Vi har i tillegg prioritert kommuneøkonomien. Det er altså lettere for kommunene å ta ut penger gjennom incentivordninger med denne regjeringen enn med den forrige, og det slipper kanskje å gå på bekostning av andre viktige områder.




Jeg er sterk tilhenger av kommunalt selvstyre, men da må det altså være penger å styre med. Jeg er glad for at statsråden nå varsler at Regjeringen vil satse ytterligere på trafikksikkerhet, og jeg er glad både for kartleggingen og for den videre satsingen gjennom Nasjonal transportplan.




