 

(ordfører for saken): 

For knapt 14 dager siden ble det avholdt valg til Svalbardrådet. Den tverrpolitiske felleslista fikk absolutt flertall. Og selv om 45 pst. valgdeltakelse ikke er særlig imponerende, var deltakelsen svært mye bedre enn ved forrige valg. Jeg antar at en av grunnene til at engasjementet har økt, kan være debatten og forslaget om å innføre lokaldemokrati i Longyearbyen.




29. oktober i høst la Regjeringen fram den lenge etterlengtede og etterlyste meldingen om norsk Svalbard-politikk. Som svar på det voksende kravet om økt lokaldemokrati i Longyearbyen foreslår Regjeringen at det etableres et Longyearbyen Lokalstyre, som, i motsetning til Svalbardrådet, vil få omfattende beslutningsansvar.




Utenrikskomiteen tar sikte på å behandle stortingsmeldingen om Svalbard i løpet av våren. Innstillingen vil bli skrevet i nært samarbeid med kolleger fra andre komiteer her i Stortinget, og etter omfattende høringer med alle berørte parter. Foruten utenrikskomiteen vil flere fagkomiteer besøke Svalbard.




Jeg regner med at komiteen vil gå grundig inn i Sysselmannens virksomhet i forbindelse med arbeidet med meldingen. På samme måte vil vi måtte vurdere spørsmål angående vekst og vern, oppgavefordelingen mellom det lokale og sentrale demokratiet, bosettingspolitikk, ressursutnyttelse, forholdet til andre stater og sist, men ikke minst hvordan vi i framtiden skal utøve norsk suverenitet på Svalbard.




Forslaget til Svalbard-budsjett for 2000 er meget nøkternt. Budsjettet signaliserer at aktiviteten på de områdene som omfattes av Svalbard-budsjettet, skal videreføres på omtrent samme nivå som i inneværende år. Utenrikskomiteen har enstemmig sluttet seg til Regjeringens forslag, idet vi regner med at eventuelle økonomiske konsekvenser av det som måtte bli besluttet i forbindelse med behandlingen av Svalbard-meldingen, vil bli nedfelt i budsjettet for år 2001.




Men fordi Svalbardrådet vil måtte få en sentral rolle ved overgangen til en ny beslutningsstruktur i Longyearbyen, har komiteen bedt om at departementet må være lydhør dersom rådet får behov for noe mer penger enn det som blir stilt til rådets disposisjon i dette budsjettet.




Med disse korte merknadene vil jeg anbefale komiteens enstemmige innstilling.




