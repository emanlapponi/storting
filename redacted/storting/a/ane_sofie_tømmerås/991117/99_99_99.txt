 Jeg vil gjerne stille et spørsmål
til barne- og familieministeren:

«Ei ni år gammel autistisk
jente er flyttet fra fosterhjemmet hun har bodd i hele sitt liv.
Statsråden svarte i muntlig spørretime 27. oktober
1999 at «det verkar uforståeleg på oss
alle» og «eg brukar dei kanalane eg har, både
til informasjon og til å sjå kva vi kan gjera
for å påverka, slik at dette barnet får
vera der det etter vårt syn bør vera».
Barneombudet har også konkludert med at vedtaket synes
urimelig, og sterkt anbefalt en anke. Saken er ikke anket. 

Hva har statsråden gjort for å hjelpe
barnet?»

  Vi er alle klar over at statsråden
ikke har myndighet til å overprøve fylkesnemndas
vedtak, men statsrådens klare reaksjon forrige gang temaet
var oppe i Stortinget, skapte forventninger om at hun ville gjøre
det hun kunne for å sørge for at ankemuligheten
ville bli brukt. Hva med statsrådens instruksjonsmyndighet
overfor barnevernskontoret som følger av de vanlige forvaltningsrettslige
reglene? Det er tross alt statsråden som har det øverste
ansvaret for hva som skjer og ikke skjer på barnevernskontorene.

På barnevernskontoret i Moss vises
det til at de ikke har ankeplikt. Nei, men de har fått
en ny ankeadgang, og de har en plikt til å ivareta barnets
behov og gjøre det som er til barnets beste. De har en
plikt til å ivareta barnets rettssikkerhet, og statsråden
har det overordnede ansvaret for å påse at så skjer. 

Jeg vil gjerne spørre statsråden:
Har statsråden ro i magen i forhold til at rettssikkerheten
er ivaretatt på beste måte både for dette
barnet og for alle andre barn når denne saken ikke ble
anket? Når skal da ankeadgangen brukes?

