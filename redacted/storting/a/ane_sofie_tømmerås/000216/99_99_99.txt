  Jeg vil gjerne stille spørsmål
til sosialministeren:

«For å få lønnet
foreldrepermisjon i Norge må mor ha jobbet i Norge før
fødselen, mens i Sverige må foreldrene bo i Sverige
for å opparbeide slike rettigheter. Et nybakt foreldrepar
bosatt i Halden, hvor mor jobber i Sverige, står derfor
nå uten rettigheter til foreldrepermisjon. Dette angår
mange som bor i grensestrøk og jobber i Sverige.

Vil statsråden rydde opp i dette?»

  Dette håper jeg er gode nyheter for
det eksemplet jeg har med meg fra hjemfylket mitt, for vedkommende
der har ikke avsluttet sitt arbeidsforhold i Sverige. Hun ønsker
permisjon, ikke å avslutte jobben sin. Etter det statsråden
sier, skjønner jeg det sånn at det betyr at hun
likevel skal ha rett til fødselspenger fra Sverige. Men
foreløpig har hun altså fått avslag både
fra norsk og svensk side, med henvisning til at hun ikke har opparbeidet
slike rettigheter, og nettopp med henvisning til den saken i EF-domstolen
som statsråden viste til. Så i hvert fall i første
instans sies det fra svensk side at så lenge man ikke bor
i Sverige, har man ikke rettigheter når det gjelder foreldrepermisjon. 

Men uansett høres det ut som det er én
gruppe som faller utenom ordningen, både i Norge og i Sverige,
nemlig de som har avsluttet sitt arbeidsforhold i Sverige, men likevel
bor i Norge. Så jeg går ut fra at statsråden
vil jobbe videre med regelverket, sånn at vi er sikret
at alle hull er tettet, for det er jo helt uakseptabelt at man skal
bli stående uten rettigheter fordi man arbeider på feil
side av grensa.

