 Jeg vil gjerne stille spørsmål
til justisministeren:

«I Dagbladet 21. oktober 1998 påstås
det i en artikkel at to peruanske kvinner har fått arbeids-
og oppholdstillatelse til tross for manglende lovhjemmel for slik
tillatelse.

Medfører dette riktighet, og hva var
begrunnelsen for å gi en slik tillatelse?»

  Jeg takker for svaret. Det er riktig at Stortinget
i forrige periode bad om en vurdering av regelverket, men Stortinget
sa ikke at det skulle mykes opp. Dette er en debatt som nå pågår
i flere partier, men hvor konklusjonene ikke er trukket. Jeg må jo
si at framgangsmåten er ganske ekstraordinær og
snudd opp ned når man plukker ut en enkeltsak og tar en
avgjørelse i strid med regelverket, og så går
man løs på regelverket i etterkant for eventuelt å kunne
få hjemmel for det man faktisk har gjort. 

Da utlendingsloven ble vedtatt – dette
vet jo statsråden like godt som jeg – gikk man
fra et stort rom for skjønn når det gjaldt arbeidstillatelser,
til å ville ha klare rettighetsorienterte kriterier. Stortinget
sa at det måtte være mest mulig tydelige og konkrete
kriterier i forskriftene. Det 

er

 det
i dag, og det betyr at det ikke fins noen hjemmel innenfor lovens
rammer eller i forskriftene for en sånn avgjørelse.
Jeg lurer da på: Når skjer endringene i forskriftene,
og kommer man til å fortsette å ta den samme type
avgjørelser i enkeltsaker uten hjemmel for det?

  Her må jeg få si at statsråden
beveger seg på uhyre tynn is når hun viser til
utlendingsloven § 8 annet ledd, hvor det står
at «sterke menneskelige hensyn» kan tilsi unntak.
Den paragrafen har aldri vært ment brukt til ordinære
arbeidstillatelser, det har dreid seg om å gi beskyttelse
til folk, og den har heller aldri vært brukt i denne type
tilfeller. 

Det er oppløftende å høre
at statsråden bekrefter at lignende saker vil få samme
behandling. Da vil jeg bare spørre: Hva betyr det? Innebærer
det at alle andre som ønsker barnevakt fra en annen kultur,
vil få det? Gjelder det for hushjelper? Innebærer
det at bedrifter vil kunne få den samme type innvilgelse?
Hvilken generell endring er gjort med dette konkrete vedtaket? 

Jeg håper også at statsråden
kan bekrefte at i denne saken har ikke vennskap og kjennskap hatt
noe å si i forhold til avgjørelsen, at det er
helt uten betydning hvem som er din nabo, hvem som er dine venner,
hvilke sentrale politikere en får engasjert i saken, at
det bare er saklige og relevante vurderinger som ligger bak, slik
at man sikrer en likebehandling.

