 Jeg vil stille et spørsmål
til barne- og familieministeren:

«Det må være
strenge kriterier for å bli godkjent for å kunne
adoptere barn, slik at man i størst mulig grad kan sikre
at barna vil få det godt hos adoptivforeldrene. De siste årene
har det vært en utvikling i hva man anser for å være gode
rammer for en trygg og god oppvekst. Samtidig kan detaljerte
forskrifter åpne for firkantede tolkninger under
behandlingen av enkeltsaker. 

Ser statsråden behov for å gå gjennom
reglene om godkjenning av adoptivforeldre?»

  Jeg synes det er veldig bra at statsråden
slår fast det som er vesentlig når vi snakker om
kriterier for adopsjon, nemlig hva som er til barnets beste. Jeg
er glad for de endringene som ble gjort høsten 1998, og
synes absolutt de går i riktig retning. Jeg er også glad
for at statsråden nå slår fast at skjønnet
i enkeltsaker er nødvendig, og at kriteriene som står
i retningslinjene, nettopp må være retningsgivende
momenter, at det ikke skal være noen
absolutte kriterier. 

Men da vil jeg gjerne spørre: Føler
statsråden seg trygg på at dette følges
opp i praksis – både de endringene som
ble gjort høsten 1998, og at det skal være
et godt innslag av skjønn her? Som et eksempel
kan jeg vise til et ektepar i Østfold, hvor mannen har
vært alvorlig syk. Han har vært frisk i fem år
nå, men likevel får de avslag med henvisning
til hans sykdom.

  Jeg er glad for at statsråden nå sier
at hun – som hun også sa i den muntlige
spørretimen i dag – skal gå inn og se
på prosedyren, men også på innholdet. 

Jeg mener det kan være
grunn til å sette spørsmålstegn ved om
man skal gå videre på det sporet som ble lagt
fast i 1998, nemlig å legge enda større
vekt på helheten i hva de adopsjonssøkende kan
stille opp med, for å se hva som er god omsorg, og hva
som er kvalifiserte foreldre. Jeg kan ikke på noen måte
se at det å ha vært gjennom en alvorlig sykdom,
ha migrene eller et mindre handikap skal gjøre
en uegnet til å være foreldre. Tvert imot kan det
vel heller være sånn at det at en selv
har vært syk, har hatt noe tungt å bære, eller
i dag bærer på noe som kan være
vanskelig, faktisk kan gjøre en bedre i stand
til å ha omsorg for et barn som kanskje også har
spesielle behov. 

Jeg vil også peke
på at det minner om et sorteringssamfunn hvis man skal
sjaltes ut på det grunnlaget. I andre sammenhenger
tar vi avstand nettopp fra et sorteringssamfunn.

