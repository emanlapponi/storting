  Jeg vil gjerne stille spørsmål
til helseministeren:

«Hva vil statsråden gjøre
med at det i realiteten ikke er øyeblikkelig hjelp å få for
seksuelt misbrukte barn og unge, og er det riktig slik det kommer
fram i Aftenposten 4. januar 2000, at ventetiden er 6-9 måneder
og i Østfold fylke opptil flere år?»

 Jeg takker for svaret. Det var godt å høre
hvor alvorlig statsråden tar dette, og hvor systematisk
og engasjert det arbeides med det. Den kartleggingen han viste til,
er jeg også glad for blir gjort. Jeg håper det
blir gjort fort, slik at det ikke blir en trenering av saken, men
fører til en effektivisering av innsatsen på området.

Jeg er også glad for at det kan virke
som at situasjonen ikke er fullt så krisebetont som Aftenposten-oppslaget kan
gi inntrykk av. Men vi er allikevel mange som er utålmodige
etter resultater på området, og som blir fortvilte
når vi blir kjent med skjebnene til barn og unge som faktisk
er der ute.

I psykiatrimeldingen, som også statsråden
viste til, som ble behandlet for tre år siden, blir det
også sagt at det imidlertid er viktig at barne- og ungdomspsykiatriske tjenester
er tilgjengelige ved behov. Det ble vist til opptrappingsplanen,
og vi har hatt ekstrabevilgninger fra Stortinget. Engasjementet
er bra, men når kan vi forvente resultater og forbedringer
på området?

 Det var et tilleggssvar som jeg også satte
pris på. 

Jeg har lyst til å dra fram et par
elementer til.

Selv om kartlegging ikke har funnet sted, har
vi sett eksempler på at det er snakk om massive brudd på ventelistegarantien,
og jeg lurer på om man i det videre arbeidet med dette
kommer til å ha spesiell fokusering på forskjellene
fylkene imellom. Noen steder er det snakk om få måneder.
Når vi snakker om øyeblikkelig hjelp, er det altfor
mye og brudd på ventelistegarantien. Andre steder er det
snakk om veldig mange måneder, f.eks. i Østfold, som det
kan se ut til ligger dårligere an enn andre fylker. Synes
statsråden at det er akseptabelt at hvilket fylke man bor
i, skal være avgjørende for hva slags kvalitet man
får på den helsehjelpen man trenger?

Jeg har også lyst til å peke
på en ting som fagfolkene har pekt på på dette
området, nemlig at det selvfølgelig tar tid, vi
har underskudd på personell osv., men hvis hjelpen kommer
inn så tidlig som mulig, vil det kreves færre
ressurser. Det krever færre ressurser å komme
tidlig inn med hjelpen og forebygge lidelser i forhold til å komme
inn etterpå og reparere.

