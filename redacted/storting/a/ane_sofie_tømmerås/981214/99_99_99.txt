(ordfører for saken): 

Dette dreier seg altså om et brev fra Ombudsmannen for sivile tjenestepliktige til Stortingets presidentskap. Ombudsmannen viser i dette brevet til at Justisdepartementet i sommer har endret begrepet sivil tjenesteplikt til sivil verneplikt. Derfor foreslår Ombudsmannen at det samme blir gjort i Stortingets instruks for vår Ombudsmann for sivile tjenestepliktige og ombudsmannsnemnda for sivile tjenestepliktige, slik at vi dermed får en lik praksis i begrepsbruken. 




Flertallet i justiskomiteen mener at dette er helt uproblematisk og en oppfølging av Innst. S. nr. 177 for 1995-96, som var innstillingen til meldingen om sivil tjenesteplikt. Men mindretallet er ikke enig i det synet, de mener at dette er et mer prinsipielt spørsmål og går derfor imot disse endringene i instruksen. 




Da dette kan bli en lang debatt, og det samme temaet, den samme problemstillingen, kommer opp seinere i kveld i Odelstinget når vi skal behandle Innst. O. nr. 23 for 1998-99, håper jeg som saksordfører at vi kan ta den fulle og hele debatten der, for da får vi debatten satt inn i en større sammenheng, hvor vi også ser på flere sider ved sivil tjenesteplikt. 




