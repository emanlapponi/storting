 Jeg vil gjerne stille et spørsmål
til den fungerende justisministeren:

«Halden politidistrikt er fratatt
to stillingshjemler for at de skal overføres til andre
politidistrikt. Dette gjøres til tross for at Halden tydelig
har vist at de trenger flere politifolk både til lokale
oppgaver og nasjonale oppgaver politidistriktet har ansvaret for.

Anser statsråden dette å være
i tråd med en enstemmig komites budsjettmerknader for inneværende år?»

  Det er godt å høre at statsråden
har fått med seg hvilke vilkår Stortinget la til
grunn da det initierte at man skulle ha en omfordeling mellom politidistriktene,
nemlig at man skulle ta hensyn til hvilke utfordringer som lå i
det enkelte politidistrikt, og hvilke særlige forhold som
var der. Men når man har fått det med seg i teorien,
må man jo også gjennomføre det i praksis.
Det mener jeg at departementet ikke har gjort i forhold til Halden
politidistrikt. 

Jeg vil også sitere det som står
i budsjettmerknaden under kapitlet om politi- og lensmannsetaten:

«Komiteen
vil i denne sammenheng også påpeke at byer, og
bynære områder f.eks. i Oslo-området,
i mange tilfeller møter de samme utfordringer i kriminalitetsutviklingen.»

Nå er det altså slik at Halden
er en by og har vært en by i mange hundre år.
Og Halden er en by som møter de samme problemene i forhold
til kriminalitetsutviklingen når det gjelder vold og andre
ting. Derfor trenger Halden en styrking av hjemlene og ikke en svekkelse.

  Jeg vil understreke at det er ingen uenighet
om at det trengs en gjennomgang av stillingshjemlene og fordelingen
av dem, men jeg kan ikke se at departementet her har fulgt opp de
retningslinjene som Stortinget har trukket opp. Jeg ser heller ikke bort
fra at også andre politidistrikt trenger en ytterligere styrking
i likhet med Halden. Derfor har jo også Stortinget
gitt ekstra bevilgninger for at man skal kunne opprette flere stillingshjemler,
og krevd at alle politistudentene skal få tilbud om jobb
i politiet – fordi vi trenger dem. 

Det at det trengs en styrking også i
andre politidistrikt, kan ikke forsvare at man svekker Halden politidistrikt, som
også trenger en styrking. Og det å sammenlikne Kongsvinger
og Halden som grensepolitidistrikt er jo helt søkt. Halden
er hovedinngangsporten til Norge. 80 pst. av trafikken over grensa
går over Halden. Og når vi nå snart får
Schengen-avtalen på plass – selv om Regjeringa ikke
har vært så entusiastisk i det arbeidet, ser det
jo slik ut – betyr det nye oppgaver for Halden, og da trenger
de flere hjemler, og ikke færre.

