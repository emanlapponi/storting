 Jeg vil gjerne få lov å stille
et spørsmål til justisministeren:

«Jeg viser til punkt 2b i forskriftene
til ny våpenlov som nå er ute på høring,
hvor det med hensyn til nedlåsing er satt en
grense på fire registreringspliktige våpen av
typen rifler og/eller hagler for påbud om oppbevaring i
FG-godkjent sikkerhetsskap.

Synes statsråden at denne grensen
på antallet våpen er i tråd med justiskomiteens
Innst. O. nr. 39 (1997-98) og våpenloven om kontrollen
med oppbevaring av våpen?»

  Jeg takker for svaret. Jeg spør så tidlig
i denne prosessen nettopp for å gi justisministeren mulighet
til å justere dette, slik at vi slipper å komme
med kritikk senere. I dette spørsmålet har jo
regjeringspartiene og Arbeiderpartiet gått sammen for å sikre
en bedre oppbevaring av våpen. 

Når man viser til «forsvarlig
nedlåst», som det står i våpenloven,
er det ikke nok i forhold til det justiskomiteen sa i sin innstilling
om nedlåsing, for, som statsråden siterte, sa
justiskomiteen at det skulle være «godkjente våpenskap
o.l.» for alle typer våpen. Så det er
tydelig at her må man presisere nærmere i forskriftene
enn bare å vise til en forsvarlig nedlåsing. 

Dessuten håper jeg at statsråden
kan gi en vurdering av om det er hensiktsmessig å sette
en begrensning på antall våpen. Vi vet jo alle
at én hagle hvis den kommer i urette hender, gjør
like mye skade som tre. Vi vet også at en begrensning på fire
hagler kan slå uheldig ut, f.eks. på gårder,
hvor det kan være flere registrerte våpen på ulike husstandsmedlemmer. 

  Det er godt å høre at du merker
deg mine synspunkter og vil ta dem med deg. Men jeg forutsetter
selvfølgelig også at du merker deg hva komiteen
sa i innstillingen til lov om endringer i våpenloven
og tar det med. Når det gjelder nedlåsing, viste
vi ikke bare til en forsvarlig nedlåsing, men sa at det
skulle være «godkjente våpenskap o. l.».
Det betyr selvfølgelig ikke nødvendigvis et våpenskap,
men det må presiseres nærmere i forskriftene hva
en nedlåsing er. Hvis det er opp til hver enkelt våpeneier å definere
hva man ser på som en forsvarlig nedlåsing, tror
jeg vi lett vil komme tilbake til dagens tilstand med en dårlig
hengelås på en eller annen loftsbod osv.

Dessuten vil jeg igjen etterlyse statsrådens
vurdering av om det egentlig er hensiktsmessig å ha en
grense for antall våpen. Er ikke én hagle i urette
hender like farlig som tre eller fire?

