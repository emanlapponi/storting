 Jeg vil gjerne stille følgende spørsmål
til fungerende justisminister:

«I Dagbladet 22. februar 1999 kommer
det fram at statsråden har gitt retningslinjer om at muslimer
som har konvertert til kristendommen, og dermed risikerer ubehageligheter
i hjemlandet, automatisk skal få opphold i Norge uten ytterligere
vurdering av saken.

Mener statsråden at dette er i tråd
med regelverket på området?»

  Jeg takker for svaret. Det var godt med en
runde som jeg følte var noe mer oppklarende enn de uttalelsene
som falt fra politisk hold i departementet i debatten som fulgte
etter dette oppslaget, og som for de fleste ble oppfattet som mer
forvirrende enn oppklarende. Men fortsatt har jeg en presisering
jeg gjerne vil ha bekreftet. Når statsråden sier
at uttalelser fra presten er av betydning, går jeg ut fra
at det betyr nettopp det – at på samme måte
som tidligere skal uttalelser fra presten, som fra andre fagmenn
i andre typer saker, legges vekt på og være av
betydning, men ikke av 

avgjørende 

betydning
i forhold til utfallet.

Når det da gjelder saker hvor det
for så vidt er avklart at forfølgelse vil finne
sted dersom vedkommende er kristen, sånn at det avgjørende
punktet for om vedkommende får bli i landet eller ikke,
er om han har blitt kristen, (presidenten klubber) går
jeg ut fra at det fortsatt vil være sånn at prestens
anbefaling og prestens syn på det vil tillegges avgjørende
betydning – men ikke være av en slik karakter
at det ikke skal overprøves, som det har blitt sagt.

