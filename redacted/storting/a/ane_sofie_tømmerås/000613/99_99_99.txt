Dette er et forslag som vi i Arbeiderpartiet ikke kan se noen grunn til å gå inn for. Det er rett og slett fordi det å be om en faglig evaluering av de praktiske virkningene er et pust ut i luften, for her vet vi jo hva de praktiske virkningene vil bli. Det dreier seg ikke om å få en faglig evaluering, men om å manne seg opp til å ta et politisk standpunkt. Det er snakk om en politisk vurdering og ikke en faglig vurdering.




Den politiske vurderingen har vi altså gjort nå. Vi har sammen med Kristelig Folkeparti kommet fram til et kompromiss når det gjelder hvordan man rimelig sett bør balansere forholdet mellom fester og bortfester. Det er et kompromiss vi står for, og går for, og vi håper at det har en lengre datostempling enn to år. Vi ønsker derfor ikke å legge opp til en omkamp om to år. Er det noen som ønsker å ta denne saken opp igjen, har man alle muligheter til det som representant i Stortinget. Partene, både fester og bortfester, har ventet i usikkerhet lenge, siden 1996, da vi gjorde det forrige vedtaket. Vi har ikke lyst til å sørge for at usikkerheten skal fortsette i to år til.




