 Jeg vil gjerne stille et spørsmål
til fungerende justisminister:

«Medfører det riktighet,
slik det har framkommet i media, at statsråden vurderer å ikke
følge opp Stortingets enstemmige vedtak om å bygge
en ny, moderne fengselsanstalt i Østfold?»

  Ja, jeg ble beroliget. Det var godt å høre
at dette er en sak som tydeligvis var skapt i media, og som ikke
har noen rot i virkeligheten. Det var godt å høre.
Jeg er overrasket over at den beroligelsen ikke har kommet på et
tidligere tidspunkt nettopp i media, men det var godt at den kom
nå fra denne talerstolen. 

Det er klart at volumprognoser over hvor mange
plasser vi trenger, må til enhver tid løpende
må oppdateres i departementet. Slik jeg ser det, er det
lite realistisk å tro at vi vil få så store
svingninger i disse prognosene at de i det hele tatt er relevante
for om vi skal bygge ny anstalt eller ikke. Som statsråden
også nevnte, skal denne nye, moderne anstalten innebære
mye mer enn bare en økning i antall plasser. Det er ikke
minst for at vi skal kunne drive en moderne kriminalomsorg i tråd
med det stortingsflertallet, ja nesten et enstemmig storting, gikk
inn for i forbindelse med kriminalomsorgsmeldingen. 

Helt til slutt vil jeg understreke at jeg håper
at det arbeidet som nå er satt i gang i departementet,
går raskt, for denne anstalten skulle ha stått
der allerede.

