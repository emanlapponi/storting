 Jeg vil gjerne få lov til å stille
følgende spørsmål til justisministeren:

«Sarpsborg kretsfengsel ble nylig
tømt for innsatte på grunn av stort sykefravær
blant de ansatte. Samtidig har det lenge vært uenighet
mellom anstaltens ansatte og fengselsregionens ledelse om turnusordningen
ved anstalten.

Vil statsråden gjøre noe
for å sikre at driften kommer i gang igjen på en
forsvarlig måte ved Sarpsborg kretsfengsel?»

  Jeg takker for svaret. Det var godt å høre
at statsråden, så fersk i stolen, allerede har
tatt initiativ både ved brev sist fredag og møte
nå mandag for å få en løsning
på situasjonen. 

Turnusordningen bør normalt løses
administrativt i fengselsregionen. Men som statsråden sa,
har drøftingene «versert over noe tid».
Det er vel å ta forsiktig i siden disse drøftingene
nå går på femte året mellom
de ansatte i Sarpsborg kretsfengsel og ledelsen i fengselsregionen. Nå har
altså situasjonen kulminert med et så høyt
sykefravær at fengslet har blitt stengt. Dette er en helt
uholdbar situasjon, som ikke burde ha oppstått. 

Jeg er glad for at statsråden nå har
sendt ut klare signaler og sier at hun skal holde seg løpende
orientert. Jeg regner med at hun også kan love at hun om
nødvendig griper inn i situasjonen, og i hvert fall fortsetter å legge
et sterkt trykk på partene til løsningen, forhåpentligvis raskt,
ligger der. 

  Jeg vil bare i tillegg vise til at jeg i spørsmålet
mitt sier at driften må komme i gang igjen på en 

forsvarlig 

måte. En turnusordning
som oppleves som så tøff av de ansatte at vi får
så mange sykemeldte, kan vel umulig kalles forsvarlig.
Jeg er glad for at statsråden i sitt første svar
sier at man må finne en løsning sammen med tjenestemannsorganisasjonene.
Det må også bety at man må lytte bedre
til hva de ansatte i Sarpsborg kretsfengsel sier, og huske at den
vet best hvor skoen trykker som har den på. En turnusordning
som er optimal ett sted, i én fengselsanstalt, er ikke
nødvendigvis det i en annen fengselsanstalt. Vi skal huske
på at Sarpsborg kretsfengsel er et lite fengsel hvor det
er få ansatte i forhold til antall innsatte, sammenlignet
med andre anstalter. Det må spille inn i vurderingen om
hva slags turnusordning man skal ha. Man må se på helheten
og de lokale forhold. 

