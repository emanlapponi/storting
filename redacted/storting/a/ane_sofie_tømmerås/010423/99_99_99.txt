 Jeg bad om ordet til et kort innlegg fordi vi fra Arbeiderpartiet ikke forstår dette forslaget. Vi mener at innholdet i forslaget fra Høyre og Fremskrittspartiet nå fullt ut er dekket opp gjennom den loven som ble vedtatt i Odelstinget for få uker siden. Vi er helt enig i det som står der, vi er helt enig i innholdet, noe som også klart går fram av komiteens enstemmige merknader til dette temaet i innstillingen. Og vi kan ikke forstå det annerledes enn at de paragrafene som Odelstinget vedtok i straffegjennomføringsloven og de endringene som ble gjort i straffeloven, fullt ut imøtekommer det som dette forslaget tar opp. Og vi synes at det er veldig vanskelig å be Regjeringen om å fremme regelendringer så lenge de regelendringene vi nå nylig har gjort, nettopp imøtekommer det man ber om regelendringer for. Så hvis Arbeiderpartiet skal gå inn på dette forslaget, som vi for så vidt er helt enig i innholdet i, må vi få en avklaring fra Høyre eller Fremskrittspartiet med hensyn til hva slags regelendringer de egentlig er ute etter, og hvorfor man anser at dette ikke er dekket opp av det som Odelstinget har vedtatt.




