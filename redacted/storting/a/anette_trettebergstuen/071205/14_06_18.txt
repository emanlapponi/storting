 

(ordfører for saken):

 Svalbard er en veldig viktig del av nordområdene våre, og for Regjeringen er det en selvfølge at en vedvarende satsing på Svalbard også er en sentral del av den politiske nordområdesatsingen vår.




Det er bred politisk enighet i Stortinget om at suvereniteten skal forvaltes konsekvent og fast, basert på traktaten, at det skal tilstrebes ro og stabilitet i området, og at det er avgjørende at den særegne naturen på Svalbard bevares. Man må derfor ta sterke miljøhensyn.




Det er bred enighet om nødvendigheten av å ta sterke miljøhensyn i forvaltningen av Svalbard. Det er f.eks. viktig nå når Svalbard opplever økt turisme. Vi må legge forholdene til rette for utvikling av reiseliv som næring på Svalbard. Samtidig må turismen styres og ikke utbygges i et omfang som kan true områdets særegne natur.




Det kan virke langt fra Svalbard til Bali, men suksessen for toppmøtet på Bali vil kunne måles på Svalbard først. Vi vet at konsekvensene av klimaendringene blir synlige på Svalbard raskere enn andre steder, og de får også drastiske konsekvenser for natur, miljø, bosetting, urfolk og næringsliv i Arktis dersom ikke utslippene av klimagasser reduseres.




Svalbard opplever en økt strøm av klimaforskere som studerer virkningene endringene har på området, nettopp fordi Svalbard er et av de stedene som vil merke endringene først og er særdeles sårbar for konsekvensene.




Bevaring av Svalbard og dets natur, slik vi kjenner det i dag, krever derfor ikke bare et strengt klassisk miljøvern, en bærekraftig utnyttelse av ressursene i havet og en regulering av turismen, men definitivt et forpliktende internasjonalt samarbeid for å begrense klimaendringene.




I årets budsjett foreslår Regjeringen endringer i skattesystemet for Svalbard. Endringene vil gjøre skattesystemet enklere, noe som igjen vil bidra til å opprettholde og videreføre en robust bosetting på Svalbard. Skattesystemet vil også bli bedre tilpasset det norske systemet og internasjonale rammevilkår.




Endringene er i stor grad i samsvar med forslagene fra arbeidsgruppen som ble satt ned for å utrede svalbardskatten, og ble veldig godt mottatt da justisministeren slapp nyheten 1. mai i Longyearbyen.




Fra og med 2007 gav også Regjeringen et eget svalbardtillegg i barnetrygden. Dette tillegget foreslår vi videreført i år, og det vil også bedre ivareta situasjonen til barnefamiliene på Svalbard.




