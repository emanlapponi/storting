 Interpellanten ønsker en utredning av konsekvensene av å innføre en felles ekteskapslov. Han ønsker å utrede nærmere konsekvensene av å likestille homofilt og heterofilt ekteskap. Samtidig fastholder interpellanten at ingen konklusjon etter en eventuell utredning vil kunne endre interpellantens synspunkt. For meg er det også rimelig uklart hva interpellanten egentlig ønsker svar på. Hvilke sider av saken ønsker interpellanten nærmere utredning av? Hva ønsker han svar på? Det ønsker jeg at interpellanten skal redegjøre nærmere for i et senere innlegg.




Som statsråden sa, er det å innføre en felles ekteskapslov et klart verdivalg. Det er en viktig likestillingssak. Med ekteskapsloven vil vi fjerne den juridiske forskjellsbehandlingen av heterofile og homofile, og det er helt avgjørende at et lovverk ikke diskriminerer, om vi skal oppnå et samfunn der homofile og heterofile blir sett på som likeverdige. Man trenger ingen utredning for å fastslå akkurat det. Men enda viktigere, eller faktisk viktigst: Jeg mener at man trenger heller ingen utredning for å fastslå at barn av homofile i dag har helt andre, og mangelfulle, rettigheter enn barn av heterofile.




I dag er det tillatt for enslige å søke om adopsjon. Lesbiske og homofile kan stebarnsadoptere hverandres barn, og de kan fungere som fosterforeldre. Slik sett anerkjenner lovverket denne gruppen som like gode omsorgspersoner som alle andre fra før.




Ekteskapsloven vil fullføre den linjen, og ekteskapsloven vil nettopp være viktigst for barna av homofile og lesbiske. Det er barns rettigheter jeg er mest opptatt av, og jeg synes det er merkelig at interpellanten ønsker å utrede nærmere om det er klokt å gi alle barn som blir født her i landet, de samme rettighetene fra fødselen av. Interpellanten sier jo nettopp at han mener at det er barns beste som skal gå foran. Et barn født av heterofile gjennom assistert befruktning har to juridiske foreldre fra fødselen av. Et barn født på samme måte av et lesbisk par har ikke det. Her ligger svakheten. Den biologiske morens partner har ingen plikter og heller ingen rettigheter overfor barnet dersom det skulle hende den biologiske moren noe.




Homofile har barn, homofile får barn, og homofile kommer til å få flere barn i årene som kommer, uansett om vi vedtar en ekteskapslov som legger til rette for det eller ikke. Regjeringen ønsker å legge til rette for dette. Interpellanten ønsker ikke at homofile skal ha barn, og det er jo egentlig derfor vi står her og diskuterer en utredning - det er fordi noen ikke ønsker at loven skal bli innført. Mens vi står her og diskuterer en utredning og diskuterer hvorvidt homofile og lesbiske skal kunne ha barn og gifte seg, mens vi står her og er uenige om hvorvidt lovverket skal anerkjenne lesbiskes rett til assistert befruktning, sitter det sikkert lesbiske damer på Säffle-bussen eller et eller annet, på vei til Danmark nettopp for å få assistert befruktning og bli foreldre. Og for alle disse som enten har fått barn og er lesbiske og homofile, eller de som nå skal få barn og er lesbiske og homofile, må det være ganske frustrerende at politikere fortsatt står og diskuterer hvorvidt de skal ha lov til det, mens de selv bare ivrer for at barna deres skal få fulle rettigheter når de blir født.




Jeg synes også det er litt rart at de som er opptatt av det biologiske prinsipp, at alle skal kunne kjenne til sitt biologiske opphav, ikke ser at det ville være mye bedre at man kunne få rett til assistert befruktning her hjemme, hvor vi faktisk forbyr det å være anonym donor, enn at man i dag må reise til utlandet og gjøre det under et lovverk som nettopp tillater bruk av anonym donor.




Barneombudet støtter også helhjertet opp om forslaget om ekteskapslov med de endringer det medfører i barneloven og bioteknologiloven. Det er viktig.




Forslaget om ekteskapslov handler om å fjerne juridisk forskjellsbehandling, det handler om å sikre barns rettigheter, og det handler om å la flere få lov til å ta del i og leve i forpliktende forhold gjennom ekteskapet. Det handler rett og slett om, foruten det med barns rettigheter, å la flere få lov til å ha ekteskapet som samlivsform, og jeg synes det er merkelig at de som kanskje vanligvis er ekteskapets varmeste forsvarere, ønsker å nekte noen å ta del i det. Det er ikke slik at ekteskap er en ikke-fornybar ressurs som snart kommer til å ta slutt, og som må fordeles blant noen, og det er heller ikke slik at det går inflasjon i ekteskap, at noens ekteskap blir mindre verdt fordi andre får et. Slik funker det ikke. Det at homofile og lesbiske får inngå ekteskap, truer ingen. Tvert imot har jeg tro på at det kommer til å styrke ekteskapet i befolkningens øyne.




