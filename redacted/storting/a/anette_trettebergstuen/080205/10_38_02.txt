 Vi vet at det går sakte, men sikkert framover i kampen for å få alle gutter og jenter inn i grunnskole. Men vi vet også at Afrika sør for Sahara ligger etter alle andre regioner. Der er det kun 30 pst. av alle barn i skolealder som går på skolen. 




Denne debatten viser at vi trenger et skikkelig push for å nå tusenårsmålet, og Afrika er en spesiell utfordring. For selv om framskritt har blitt gjort, er det fortsatt over 75 millioner barn som ikke er i utdanning, og av disse er over 60 pst. jenter. Det er problematisk, når vi vet at ei jente med sju års utdannelse har bedre sjanse til å unngå prostitusjon og barnearbeid, hun gifter seg fire år senere, og jo mer utdanning en mor har, jo lavere blir barnedødeligheten. 




I tillegg til tallene som viser oss hvor mange som ikke får tilgang til skole og utdanning, kommer de barna som faktisk har et tilbud om skole, men som av en eller annen grunn ikke møter opp, ufrivillig. Det er det vanskelig å føre statistikk på. En annen utfordring er at veldig mange barn blir aldri registrert heller. Derfor må vi anta at det finnes mange flere barn som ikke får skolegang enn dem man klarer å registrere. 




Det som hindrer barns tilgang på utdanning, selv om mulighetene er der, er f.eks. skolepenger. Utenrikskomiteen var i Angola i høst. Der hørte vi at i prinsippet har Angola gratis grunnskole i noen år for alle barn, men i praksis har de ikke det, fordi lærerne ikke får utbetalt lønninger fra staten og ser seg nødt til å ta skolepenger på privat hånd. Det hindrer barn i Angola fra å gå på skolen. 




I tillegg til de barna som ikke får skolegang i verden, er det 1 milliard voksne analfabeter. En annen viktig utfordring er at vi trenger 18 millioner lærere for å undervise de barna vi snakker om at vi skal ha inn i skolen for å nå tusenårsmålet. 




- Dette er noen av de utfordringene vi har. 




Det blir av interpellanten hevdet at Regjeringen ikke satser på utdanning i utviklingspolitikken. Det er jo direkte feil, og det fortjener definitivt å bli tilbakevist, så jeg er også glad for at interpellasjonsdebatten finner sted.




Utdanning er, som statsråden sa, integrert i alle de fire satsingsområdene, og det reflekterer jo bare at vi er helt enige om at utdanning er essensielt for å skape utvikling på alle områder. For eksempel satser vi på likestilling i utviklingspolitikken og har derfor en handlingsplan for kvinnerettet bistand. Da legger vi også avgjørende vekt på at mangel på utdanning for jenter er det største hinderet for likestilling mellom kvinner og menn. 




Et av de landene vi gir mest bistand til, er Afghanistan. Det vi er tyngst inne på der, er jo nettopp utdanning og landsbyutvikling. Skal en bygge opp igjen et samfunn, må en begynne med kunnskap og utdanning. Alt starter med utdanning - det er vi enige om. 




Vi bruker mer penger direkte til utdanning enn det forrige regjering gjorde, og ikke minst har gjeldsslettepolitikken vår en god effekt på det å frigjøre lands økonomiske midler, noe som igjen gjør at landene øker prioriteringen av utdanning. 




Vi er en av de største bidragsyterne til UNICEF - det har statsråden vært inne på. Men like viktig som hva vi bevilger til utdanning over budsjettet, er de politiske initiativene som Norge både har fremmet og støtter og som har som mål å nå tusenårsmålet om utdanning for alle. Jeg vil også peke på at Regjeringen faktisk i 2005, i forkant av WTOs ministermøte, trakk tilbake krav om liberalisering av høyere utdanning i utviklingsland. Slike ting er veldig viktig. 




Til slutt har jeg lyst til å si at vi må ikke glemme at det som er essensielt og helt nødvendig om verden skal kunne nå tusenårsmålene, og også tusenårsmålet om utdanning for alle, er at giverne, altså de rikeste landene i verden, øker bistandsandelen sin. Interpellantens eget parti foreslo i sitt alternative budsjett i år å kutte. Det går definitivt ut over utdanning for barn mange steder i verden. 




Så tror jeg aldri vi kommer til å havne i en situasjon der Redd Barna og UNICEF kommer til å si: «Hei, regjering, nå holder det, nå er det nok, nå har vi fått nok penger til utdanning i utviklingspolitikken!» Selvfølgelig, alle vil ha mer til sitt, men det er ingen tvil om at dagens regjering satser på utdanning i utviklingspolitikken. 




