 De ti tiltakene som Stortinget behandlet for to uker siden mot sosial dumping i transportsektoren, var en plan som var utarbeidet av oss da vi satt i regjering, sammen med næringen. Det er tiltak som sårt trengs. Vi har ikke råd til å vente på flere utredninger.


Sosial dumping og arbeidslivskriminalitet har dessverre gode vekstvilkår, fordi vi ser en situasjon med økende ledighet rundt om i Europa. Det haster altså med å være framoverlent og komme med nye tiltak for å få bukt med dette problemet.


Vi fra Arbeiderpartiet har foreslått tiltak tidligere, vi kommer til å fortsette med det. Men det dreier seg ikke bare om at transportsektoren rammes, også store deler av resten av norsk arbeidsliv rammes.


Hva er statsrådens plan for å komme til Stortinget med flere og brede tiltak mot sosial dumping og arbeidslivskriminalitet generelt?


