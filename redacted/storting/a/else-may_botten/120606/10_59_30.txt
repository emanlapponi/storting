 (ordfører for saken): Som saksordfører har jeg gleden av å legge fram en frihandelsavtale mellom EFTA-statene og Montenegro og en avtale om handel med landbruksvarer mellom Norge og Montenegro, som ble undertegnet under EFTAs ministermøte i Genève 14. november 2011, fra en enstemmig næringskomité. Avtalen gir Norge forbedret markedsadgang for industrivarer, landbruksvarer og fisk. Frihandelsavtalen innebærer bedret markedsadgang for norsk eksport ved at Montenegro skal fjerne all toll på industrivarer ved avtalens ikrafttredelse.


Dette er den første avtalen som er framforhandlet med et eget kapittel om handel og bærekraftig utvikling, som er identisk med EFTAs modellkapittel. Kapitlet omfatter bestemmelser om miljø og arbeidstakerrettigheter og bidrar til en bevisstgjøring og aksept av at handel skal foregå på en måte som bidrar til bærekraftig utvikling.


Montenegro har ratifisert alle viktige menneskerettighetskonvensjoner, og etterlevelsen er gjennomgående akseptabel, men det gjenstår likevel mye i kampen mot korrupsjon og økonomisk kriminalitet.


Norges samhandel med Montenegro er begrenset. Den beløp seg både i 2009 og 2010 kun til 3 mill. kr. Blant de viktigste norske eksportvarene er maskiner, kjemiske produkter, elektriske maskiner, uedle metaller og optiske og medisinske instrumenter. De viktigste importartiklene fra Montenegro er våpen, ammunisjon, kjøretøy, nøtter og frukt. Vår største investor i Montenegro er Telenor.


Vi har et vellykket bistandssamarbeid med Montenegro, og det antas at Montenegro vil ønske ytterligere bistand til utvikling av justissektoren og utvikling av naturressursforvaltningen i forbindelse med oljeleting på kysten.


I og med at frihandelsavtalen og den bilaterale landbruksavtalen anses som en sak av særlig viktighet, er Stortingets samtykke til ratifikasjon nødvendig i medhold av Grunnloven § 26 annet ledd.


Finansdepartementet får fullmakt til å iverksette de tollmessige sidene ved frihandelsavtalen og landbruksavtalen med Montenegro for budsjettperioden 2012, og ut fra omfanget av handelen å dømme vil ikke avtalen få budsjettmessige konsekvenser av særlig betydning.


Avtalene vil legge til rette for økt handel mellom Norge og Montenegro, og dette kan gi samfunnsøkonomiske gevinster for begge landene, selv om vi her snakker om et lite volum.


