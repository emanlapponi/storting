 

(ordfører for saken): 

Selv om dette er en enstemmig komiteinnstilling, synes jeg det er viktig at vi knytter noen ord til hvorfor Stortinget går med på en utsettelse av ratifikasjonen av denne ILO-konvensjonen.




Dette er altså et vedtak i ILO, og Norge har vært med på vedtaket om å innføre identitetsbevis for sjøfolk. Etter vedtaket har det imidlertid vist seg at en gjennomføring av konvensjonens krav overfor norske sjøfolk vil medføre betydelige kostnader til innkjøp, produksjon, opplæring, teknisk og administrativ drift, utstedelse og kontroll i forbindelse med slike bevis. En konsulentrapport har anslått kostnadene for en sjuårsperiode til ca. 44 mill. kr. Dette er mye penger, og Sjøfartsdirektoratet fortalte oss i en høring, der også Sjømannsforbundet og Rederiforbundet var innkalt, at de nå har startet et samarbeid med flere andre europeiske land for å utforme slike bevis. De bad derfor gjennom departementet om en utsettelse av ratifikasjonen av denne ILO-konvensjonen til dette var løst og til man hadde fått en tilfredsstillende ordning med identitetsbevis. Dette syntes komiteen var et fornuftig forslag fra Regjeringens side, under forutsetning av at dette bare er en utsettelse av ratifikasjonen, og at Regjeringen kommer tilbake til Stortinget med det så fort dette er løst. Derfor foreligger det en enstemmig innstilling fra komiteen.




