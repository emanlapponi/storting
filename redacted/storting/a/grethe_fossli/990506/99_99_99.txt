 Jeg vil understreke viktigheten av denne virksomhetsrapporten som Stortinget mottar en gang i året. Ombudsmannsnemndas rapport gir oss viktig og utfyllende informasjon om forhold i forsvaret som vi ikke alltid kan snappe opp i vårt daglige arbeid. 




Det som har fått meg til å ta ordet i denne saken, er det som står i Dokument nr. 5 på side 16 om kvinnenes stilling i forsvaret i dag. Det er veldig gledelig å registrere at det dette året ikke har kommet inn noen klager fra de kvinner som avtjener tjeneste i militæret. For å sitere det som står i dokumentet:







«Det er Ombudsmannens erfaring at det kvinnelige personell som etter egen søknad gjør militærtjeneste, finner seg vel til rette i det militære miljø.»




Dette gjelder også i fritiden, og det ser ut til at de jentene som gjør en god jobb, nå også blir valgt som tillitsvalgte for forsvaret. Og det er meget positivt. Det er positivt for oss som jobber litt for at vi skal få en økt andel kvinner i forsvaret. 




Det er en annen sak som også opptar meg, og det er redningshelikoptertjenestens arbeidsforhold. Ombudsmannsnemnda har i det året som dokumentet behandler, vært på besøk på Banak. Det synes som om flystasjonen og virksomheten der preges av at den varslede stortingsmeldingen om redningshelikoptertjenesten trekker ut. Sist fredag var jeg på Rygge flystasjon, hvor jeg hadde gleden av å treffe et mannskap fra redningshelikopteret som vanligvis er stasjonert på Banak. Men som vi vet, fører detasjementet ved Rygge til at de skifter personell, og i denne uken har Banak-personellet vært på Rygge. Jeg hadde en samtale med dem, og de fortalte at hele deres arbeidssituasjon nå preges av at de går og venter på stortingsmeldingen. Så dette er en bønn til statsråden om at hun tar dette opp med sin kollega justisministeren, slik at vi får en fortgang i denne stortingsmeldingen om redningshelikoptertjenesten. Dette er militært personell og militært utstyr. Personellet bor i militære boliger og jobber på militære stasjoner, så det er på en måte vårt ansvar at de har gode arbeidsforhold. Men meldingen skal altså skrives av justisministeren, og de savner nå en avgjørelse.




