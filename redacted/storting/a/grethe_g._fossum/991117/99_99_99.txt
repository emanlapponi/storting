  Jeg vil få stille følgende spørsmål
til kulturministeren:

 «Ifølge en pressemelding ønsker
Familiekanalen å sette i gang riksdekkende sendinger via
NRK TO-frekvens. Kanalen skal finansieres ved reklame, ikke på vanlig
måte, men som egne innslag. Reklamen skal legges inn i
selve programmet, opplyses det. 

Er dette i tråd med Innst. S. nr.
94 (1995-96) om tilleggskanal for NRK hvor forutsetningen for å sende
på NRK TO-kanalen var at sendingen ikke var reklamefinansiert?»

  Jeg takker statsråden for svaret. 

Jeg har en rekke tilleggsspørsmål,
for i innstillingen fra familie-, kultur- og administrasjonskomiteen
står det helt klart: 

«Komiteen
er kjent med at NRK er open for eit samarbeid med ideelle organisasjonar
og lokal-TV-konsesjonærar på NRK-2 kanalen. Komiteen
stør dette med den føresetnaden at sendingane
ikkje er reklamefinansierte.»

Da vil jeg spørre: Har denne Familiekanalen
gjort avtale med NRK TO, eller hvem har de gjort avtale med? Hvor
mange seere vil de nå ved å sende over satellitt? Hvordan
er det egentlig for seerne – vil de kunne skille mellom
Familiekanalen og NRK TO, eller slår de på samme
knappen?

Vi er enige om å verne allmennkringkasteren
for reklame. Er dette i tråd med vern mot reklame i allmennkanalene?

  Jeg tror at dette spørsmålet får
bli mellom kulturministeren, presidenten og undertegnede:

«I de siste 10 årene har
det vært stor økning i antall korsbåndskader,
blant annet hos kvinnelige håndballspillere. Noen hevder
at dette skyldes underlaget i idrettshallene, men at det finnes
lite forskning på dette området.

Hva vil statsråden gjøre
for at idrettsforskning, blant annet på dette området,
settes i gang?»

  Jeg vil gjerne takke for det grundige og positive
svaret.

Det vi kan være enige om, er at det
oppstår mange korsbåndskader, og at dette har økt,
men det kan ikke helt avkreftes at det skyldes gulv og sko. Det
kan nok også være andre årsaker. 

Det vi vet om saken, er at flere kvinner enn
menn får korsbåndskader. Det skjer oftest i kampsituasjon,
og vi vet også at bare halvparten av dem som har fått
korsbåndskader, kommer tilbake igjen med den samme funksjonsdyktighet
som de hadde før skaden. 

Innen idrett er det mye skader. Bjørn
Dæhlie, Vegard Ulvang og Thomas Alsgaard har hatt ryggproblemer,
og de lærde strides om det skyldes dobbelttakene eller
skøytingen. Mye av den forskningen som har foregått
innen idrett, går på å bedre prestasjoner.
Svært lite tror jeg går på det å hindre
skader.

Mitt spørsmål er: Ønsker
idrettsministeren, er lik kulturministeren, å gi midler
til økt forskning på dette området?

