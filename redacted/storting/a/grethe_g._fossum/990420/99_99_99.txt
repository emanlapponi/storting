 Jeg er sterkt fristet til å si: Mine damer og min herre! Hvis vi ser rundt oss, ser vi hvem som er interessert.




Dagens interpellasjonsdebatt om kvinner i ledende stillinger i staten er en interessant debatt, og jeg vil berømme interpellanten for å ha tatt opp nettopp dette spørsmålet. Både hun og statsråden har rett i at tiden for handlingsplaner er over, og at tiden er inne for handling. Målsettingen er viktig: Det må bli flere kvinner i ledende stillinger i staten! Vi har nok alle en ambisjon om at det skal skje, men handlingsplan og virkelighet er ikke alltid det samme.




Det har blitt nevnt her at det ble oppnevnt fire nye departementsråder, alle fire menn – og det betyr én kvinne og 16 menn i toppledelsen. Det viser oss at likestillingstanken ikke synes å stå særlig sterkt i vår sentrale offentlige forvaltning. Og hvis vi ser på presselosjen, ser vi at det sitter en enslig mann der, og at alle de andre som er interessert i dette, er kvinner.




Det blir spunnet mange myter rundt at kvinner ikke vil bli ledere. Når det først er uttalt at kvinner selv ikke ønsker å bli ledere, så betyr det at arbeidsgiverne blir mindre aktive for å ansette kvinner som ledere. Menn er også veldig flinke til å skape en aura av travelhet, stress og mas rundt lederstillingene, noe som gjør at disse stillingene virker avskrekkende og mindre attraktive for mange kvinner. På arbeidsplassen møtes menn med forventninger fra omgivelsene om at de skal søke seg oppover i arbeidshierarkiet. For kvinner er det ofte motsatt. Det forventes ikke av en ung kvinne at hun skal ha en karriereplan, og de som faktisk har det, blir oppfattet som annerledes. En mann bekrefter sin mandighet ved å bli leder, mens en kvinne oppfattes som mannhaftig og mindre kvinnelig hvis hun har planer om å bli en fremtidig sjef.




Vi har kommet langt i dette landet når det gjelder likestilling, ikke minst innenfor utdanning og politikk. Dette må avspeiles i den offentlige sektor, og jeg forventer at Regjeringen tar signalet fra Stortinget på alvor og handler i praksis, ikke bare kommer med handlingsplaner. 




Vi er på andre plass i verden når det gjelder representasjon av kvinner i Stortinget, og lover og regler synes ok. Kvalifikasjonene som brukes til å holde kvinner utenfor den offentlige sektor, er fremdrevet av menn, og de er lite villige til å tenke annerledes når det gjelder kvalifisering for kvinner. 




 Jeg synes ikke dette skal være en debatt om skyld og skam, men om menneskers likeverdige og samtidig enestående stilling som individ. Det betyr at alle skal ha de samme mulighetene til menneskelig vekst og utfoldelse. Likeverdet forutsetter at ulike meninger, livssyn og kulturer møtes med toleranse og gjensidig respekt på grunnlag av universelle menneskerettigheter.




Jeg tror at det skal være utgangspunktet når vi i dag setter søkelyset på de homofiles livssituasjon, med siktepunktet å bedre forholdene for den enkelte og endre de negative holdninger som faktisk finnes i det norske samfunnet i dag.




Vi nordmenn har en historie når det gjelder diskriminering av minoriteter i Norge. La meg nevne tatere, sigøynere, samer, jøder og også homofile og lesbiske. Selv om de offisielle overgrepene vi tidligere har gjort mot disse minoritetene, nå heldigvis er historie, er det i hvert fall én minoritetsgruppe igjen, nemlig de homofile og lesbiske, og de trenger vår oppmerksomhet.




Statsråden nevnte at situasjonen for de homofile og lesbiske synes noe bedre etter NOVA-undersøkelsen. Kan det være partnerskapsloven som har gitt denne forbedringen – en partnerskapslov som Kristelig Folkeparti gikk imot?




Ulrich Kartzke har sagt følgende om toleranse:







«Å vise toleranse ligner en linedans: Det gjelder å styrte hverken seg selv eller motstanderen ned fra linen.»




Det er nettopp dette diskusjonen rundt de homofiles og lesbiskes levekår handler om. Man må ikke «styrte» mennesker med en annen seksuell legning «ned fra linen» gjennom intoleranse, myter og uvitenhet. Samfunnet setter trange verdinormer for den som, ut fra flertallet, blir oppfattet som annerledes. For homofile eller lesbiske som i utgangspunktet ofte har brukt lang tid på å akseptere sin egen legning, blir vår intoleranse en ekstra byrde og oppfattet som om samfunnet vil «styrte» dem utfor linen. Oppslag der kristne miljøer snakker om homofili som en sykdom som kan helbredes, i kombinasjon med uvitenhet og myter rundt det å leve som homofil eller lesbisk, gjør ikke livskvaliteten og levekårene spesielt lette for de homofile og lesbiske.




Jeg er enig med interpellanten i at det som finnes av diskriminerende lovverk, må fjernes, og at vi i framtiden må sørge for at § 55 A i arbeidsmiljøloven, som gir Den norske kirke grønt lys for yrkesforbud for lesbiske og homofile i vigslete stillinger, samt adopsjonsloven, blir fjernet, slik at vi ikke igjen må be om unnskyldning for de overgrep det offentlige har gjort.




Jeg vet ikke riktig om jeg skal ta det nå eller under stemmeforklaring, men dette er et forslag som har alles tilslutning i merknader i innstillingen, så jeg ber om at det oversendes Regjeringen.




