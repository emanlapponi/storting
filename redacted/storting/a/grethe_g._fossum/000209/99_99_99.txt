 Jeg vil få stille kulturministeren
følgende spørsmål:

«Opptakskriteriene for å delta
i den nye basketligaen er blant annet økonomi, rekruttering,
sportslig nivå, profilering og arrangement/arena.
Ett av lagene får ikke lov til å delta fordi hallkapasiteten
er for dårlig, selv om de er vurdert sportslig gode nok.
Rangeringen innen idretten har til nå vært sportslige
prestasjoner, og det er helt ny idrettspraksis i Norge å diskvalifisere
idrettsutøvere som er sportslig gode nok.

Kan statsråden støtte en
slik usportslig oppsetting av basketligaen?»

  Jeg hadde vel ikke ventet meg noe annet svar
enn det jeg fikk fra statsråden nå. 

Spørsmålet mitt gikk ikke
på om man skulle gripe inn i dette, men om man hadde noen
synspunkter på at man har forandret en idrettspolitisk
kurs. Vi har til nå sett på Norge som uproblematisk
i forhold til f.eks. seriesystem – de som deltar, er sportslig
kvalifisert – men her i basketligaen har vi fått
et system som går ut på at klubbene kan søke.
Så blir de plukket ut, og de får lisens for to år.
Da vil det veldig ofte være slik at det ikke er en «stang
ut – ikke skåring» som diskvalifiserer
deg for å være med videre, men det er om du har
hallkapasitet, økonomi osv., som er begrunnelsen. Hva synes
statsråden om en slik måte å drive idrett
på, uansett om det gjelder basketliga, ishockeyserie eller
fotball – har hun ikke noen synspunkter på akkurat
den problematikken?

  Ja, jeg legger merke til at statsråden
har lyttet nøye til Basketballforbundet når hun gir
sitt svar til meg i dag. Men det må være noe som
gjør at vi som er idrettspolitikere, sier fra om en del
viktige prinsipper. Vi har gjort det en gang før. Det var
i et vinter-OL, hvor man sendte 93 trenere og idrettsledere og 91 av
dem var menn. Da påpekte Stortinget at det burde man gjøre
noe med, og det har skjedd. 

Det jeg ønsker at statsråden
skal si – for jeg føler på en måte
at hun er enig med meg i akkurat det – er at publikum
er nødt til å føle spenningen i en kamp.
I en kvalifiseringskamp er det det siste målet som avgjør
om man vinner eller ikke, men her er det en lisens og en søknad som
skal avgjøre om man skal få være med
eller ikke. Ved ikke å ta standpunkt i denne saken, tar
ikke statsråden spenningen fra publikum og er dermed indirekte
med på å ødelegge norsk idrett?

  Jeg vil få stille kulturministeren
følgende spørsmål:

«Aftenposten 3. februar 2000 viser
til at statsråden personlig har ringt mulige sponsorer
for å skaffe penger til Ibsen-festivalen. Normalt sett
bevilger en statsråd penger til kultur over statsbudsjettet,
og eventuell sponsorpåvirkning med forventet gjenytelse
fra et sentralt regjeringsmedlem er prinsipielt betenkelig.

Hvordan ser statsråden på denne
problemstillingen?»

  Jeg takker kulturministeren for svaret.

Jeg har også lest et intervju i Aftenposten
den 6. februar, hvor hun uttaler at hun ikke angrer på den
runden hun gjorde til tidligere sponsorer av Ibsen-festivalen. Hun
påstår riktignok i intervjuet at det ikke var
for å spørre om mer penger, men for å spørre
om hvorfor de ikke lenger var sponsorer, og kanskje for å inspirere
dem til fortsatt å være det.

Jeg ser ikke de helt store prinsipielle forskjellene
i det å ringe og be noen om å være sponsorer
og det å undersøke hvorfor de ikke er det. Det
er jo slik at når man ringer som kulturminister, er man
en litt annen person enn når man er ansatt i Ibsen-festivalen,
og ansatt der for å få tak i sponsormidler. 

Ser ikke kulturministeren at det ikke lar seg
forene med å være kulturminister å drive
oppsøkende virksomhet overfor sponsorer?

  Jeg takker kulturministeren for svaret. 

Jeg må si at jeg synes kanskje kulturministeren
kunne få den nyttige informasjonen på en litt
annen måte og på et litt annet tidspunkt fra disse
mulige sponsorene. For etter det jeg også ser i Aftenposten,
er det Kreditkassen, som er inne i en sak i Stortinget om sammenslåing
av kredittinstitusjoner, det er Dagbladet, som er i søkelyset for
moms på løssalgsaviser nå, som ligger
under statsrådens portefølje, og det er Telenor,
som vi har en annen sak gående med i Stortinget. Det betyr
at disse man kanskje da har ringt til, på en måte
har et slags avhengighetsforhold til Stortinget. Og da begynner
samtalene å bli interessante. For det er nemlig slik at
uansett om man er ideell sponsor – slik som staten er,
gir pengene og forventer lite tilbake igjen – så forventer
næringslivet noe. Og det er spesielt når kulturministeren
går inn i én festival og sier at denne er så spesiell
at her må jeg undersøke. 

Så mitt spørsmål
til kulturministeren er: Vil hun gjøre den jobben en gang
til?

