  Jeg vil gjerne få stille følgende
spørsmål til miljøvernministeren:

«I enkelte kommuner i Hedmark har
ulver vært svært nærgående og
oppholdt seg bare 8-10 meter fra husvegger og gårdsplasser.
I tilfeller hvor ulven har vist den slags unormal oppførsel,
for eksempel i Østfold, har myndighetene besluttet at dyrene skal
skytes.

Vil kommunene i Hedmark få den samme
mulighet til å avlive ulv med slik unormal oppførsel?»

 Jeg takker statsråden for svaret,
og har lyst til å kommentere følgende: En atferd
som av forskere oppfattes som normal, kan av folk flest oppfattes
som truende og skremmende. Vi vet fra forskning om ulv at ulv er
mest redd for menn, mindre redd for kvinner og nesten ikke redd
for barn, og mennesker kan oppføre seg slik at de av ulven
blir oppfattet nesten som et byttedyr. 

Jeg er glad for de forandringene som ministeren
nå har bebudet i forhold til viltloven, men jeg lurer på én ting:
Hva slags oppførsel skal til fra en ulv for at det skal tolkes
som at det er muligheter for skade på en person? Vi vet
jo også at mennesker kan ha en slik oppførsel
at de blir skadet. Hvem er mest beskyttet – og hvordan
oppfører en ulv seg som er farlig, skadende?

  Jeg takker for svaret. Jeg er oppmerksom på at
miljøvernministeren har vært på reise i
nordlige deler av Hedmark, og jeg har lyst til å understreke
at problemene kanskje er noe annerledes lenger sørover
i fylket. Jeg vil gjerne få invitere miljøvernministeren
til å besøke også dette området.
Kanskje 1. juni kunne være en god dato, når saueslippet
er, slik at hun kan samle ekstra mye kunnskap om hvordan rovdyrene oppfører
seg når sauene slippes på beite.

Det ble også i det møtet
diskutert kjerneområder for ulv, altså spesiell
beskyttelse av ulv i visse områder. Miljøvernministeren
fikk ganske sterke oppfordringer fra befolkningen om at dette ønsket
de ikke. 

I helgen var det årsmøte
i Hedmark Arbeiderparti, hvor de kom med de samme oppfordringene
til miljøvernministeren. Og jeg vil spørre: Hvordan
kan miljøvernministeren tro at hun kan gjeninnføre
ulv i et område hvor både hennes partifeller og
befolkningen ikke ønsker en slik politikk?

