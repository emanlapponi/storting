  Jeg vil få stille følgende spørsmål
til kommunal- og regionalministeren:

«Det har i den senere tid kommet fram
at en rekke kosovoalbanere ikke ønsker å reise
tilbake. De har både arbeid og barn på skolen
i Norge. Mange kommuner trenger deres arbeidskraft. Økt arbeidsinnvandring
er nødvendig for å opprettholde Norge som velferdsstat
i framtida.

Hvorfor kan ikke kosovoalbanerne få beholde
sine jobber når Norge trenger flere arbeidsinnvandrere?» 

  La meg først få lov til å rette opp
en åpenbar misforståelse – en mening
som er tillagt meg i statsrådens svar. Jeg er ikke opptatt
av at bare de kosovoalbanerne som har arbeid, skal få lov
til å bli i Norge. Jeg er faktisk opptatt av at kosovoalbanerne
selv skal få velge om de vil være i Norge eller
om de vil reise tilbake igjen til Kosovo.

Fra Hedmark, fra Alvdal, fra Folldal – og
fra mange kommuner rundt i landet – får vi brev
om at kosovoalbansk arbeidskraft trengs. De har i løpet
av de to årene de har vært her, tilegnet seg språket
og kvalifisert seg for arbeid som faktisk ikke nordmenn vil ha!
De er godt integrert, folk har blitt glad i dem, og på den
andre siden trenger vi den arbeidskraften som de gir oss ute i bygdene.
Og jeg skjønner ikke ut fra den situasjonen som er i Kosovo
i dag – 

akkurat i dag -

 at man
ikke kan se på dette på nytt.

  Jeg takker statsråden for svaret
og har merket meg at statsråden stadig understreker at det
er fredelig og rolig i Kosovo. Nyhetsbildet viser oss faktisk noe
annet. Og siden jeg har sett i avisene at det er 14 dager siden
man var i kontakt med FNs høykommissær for flyktninger
om forholdene i Kosovo, anbefaler jeg at man tar kontakt igjen nå.
For det er mange av de flyktningene som sendes tilbake, som faktisk
har oppholdssted i nærheten av grensen til Makedonia, hvor
det slett ikke er trygt.

Siden dette med tryggheten for å vende
tilbake har vært understreket så nøye,
tillater jeg meg å stille et spørsmål
litt på siden av det spørsmålet jeg egentlig
har stilt statsråden: Ville det ikke være klokt
nå i en periode hvor det er vanskeligheter i Kosovo, i
hvert fall å stoppe utsendelsen? Det tror jeg ville ha
gitt et litt annet resultat enn det som er akkurat nå. 

