  Jeg vil få stille kulturministeren
følgende spørsmål:

«Ett av ansvarsområdene for
selskapet Tusenårsskiftet – Norge 2000 AS er markering
av tusenårsskiftet. I budsjettet for 1999 ble det bevilget
55 mill. kroner til dette formål. 

Hvor mye har selskapet til nå brukt
til driftsutgifter, hvor mye gjenstår til fordeling til
kommunene og hvordan tenkes summen fordelt?»

  La meg først få lov til å takke
statsråden for svaret. Så har jeg lyst til å be
statsråden om å informere informasjonssjefen i
selskapet Tusenårsskiftet – Norge 2000 AS om at
det faktisk ikke er spesielt naturlig å orientere Stortinget
gjennom telefonsamtaler. Ja, det kan faktisk gå så galt
som da Arbeiderpartiets gruppe selv ringte til statsrådens
kontor og spurte hvor mye det skulle brukes på tusenårsfeiringen – da
fikk man svaret 55 mill. kr. Så når
jeg er blitt kritisert for å komme med feil tall, er det
også andre som må ta ansvaret.

Det som fremkommer av statsrådens
svar her, er at det nå gjenstår 14 mill. kr
til fordeling til kommuner og institusjoner. Det betyr at over 50 pst.
er blitt brukt av selskapet til drift, lønn osv., og det
gjenstående er vel ikke mye å slå i bordet
med når det gjelder feiring av tusenårshelgen.

  Jeg vil få lov å stille
miljøvernministeren følgende spørsmål:

«Direktoratet for naturforvaltning
har gitt Stor-Elvdal kommune fellingstillatelse på to ulver.
Som vanlig når det gjelder felling av rovvilt, er det så mange
restriksjoner både når det gjelder tidspunkt,
geografisk område og økonomi, at det skal mye
til for å felle ulvene.

Hva vil statsråden gjøre
for at fellingstillatelsen blir reell, og at fellingstillatelsen
ikke blir en snikinnføring av kjerneområde for
ulv i østre Hedmark?»

  Jeg har forståelse for at man ikke
kan være klageinstans fra Stortingets talerstol, men spørsmålet
mitt går ikke på om man skal gi fellingstillatelse
på to ulver, men hvordan. Jeg har lyst til å opplyse statsråden
om at det ikke er søkt om fellingstillatelse for ulv av
Stor-Elvdal kommune. De har krevd at ulven blir fjernet.

Kostnadene for ulve- og bjørnejakt
i sommer var 10 000 kr pr. døgn. Det betyr at
det som er avsatt av midler av Direktoratet, vil vare i to døgn.
Det er stor skepsis til manuell ulvejakt, fordi det tar utrolig
lang tid. Bare for å få opp historien i departementet
også: Sist det ble felt ulv i Stor-Elvdal, tok det tre år
før man fikk tatt ulven. Så spørsmålet
mitt til statsråden er: Vil statsråden nå sørge for
at dette ikke blir jakt, men felling, og legge forholdene til rette
for at det blir felling og ikke en sport ut av det?

