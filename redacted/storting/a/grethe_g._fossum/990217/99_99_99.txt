 Jeg vil få stille følgende spørsmål
til kultur- og idrettsministeren:

«Norges Idrettsforbund (NIF) har søkt
Kulturdepartementet om 15 mill. kroner, hvorav 4 mill. kroner skal
gå til administrasjon. For ikke lenge siden bevilget NIF
og Kulturdepartementet sammen 1,5 mill. kroner til en sportsdirektørstilling
i European Olympic Committee (EOC). 

Hvordan ser statsråden på at
NIF prioriterte dette, når de gjennom sin krisesøknad
om mer midler viser at de ikke har råd til å opprettholde
aktiviteten i breddeidretten?»

  Jeg takker statsråden for svaret,
som var en gjennomgang av hvordan tildelingen til NIF foretas. 

Jeg sitter med et tildelingsbrev fra departementet
til Norges Idrettsforbund og søknaden fra NIF om krisemidler.
Disse to brevene viser at det fra departementets side foretas en
ganske sterk detaljstyring av en stor frivillig organisasjon. NIF
er ikke spesielt godt fornøyd med det, men det skal jeg
la ligge nå og komme tilbake til ved en senere anledning. 

Men jeg er noe forbauset over at idrettsministeren kanskje
ikke var klar over de store utgiftene som flytting til Ullevaal
Stadion ville gi i økte leieutgifter. Og når hun da
faktisk gikk med på å bruke penger til et nytt
administrativt prosjekt, som utviklingsdirektør i EOC er,
er hun med på å styre idretten i mer administrativ
retning. Da er mitt spørsmål til idrettsministeren:
Visste idrettsministeren at det ville komme en ny søknad?
Visste hun om at leieutgiftene på Ullevaal Stadion ville
bli mye større?

