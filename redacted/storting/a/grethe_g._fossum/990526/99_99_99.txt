 Jeg vil gjerne få stille følgende
spørsmål til utenriksministeren:

«Hva er begrunnelsen for at hjelpeorganisasjonene
må vente opptil 2 år før de får
svar på sine søknader, og hva har utenriksministeren
tenkt å gjøre for å få en raskere behandling?»

  Mitt spørsmål gjaldt ikke noe
spesielt prosjekt, men en tendens som de store hjelpeorganisasjonene
har meldt fra om. Inntrykket disse hjelpeorganisasjonene sitter
med, er at prosjektstønader til bistandsarbeid av en mer
langsiktig karakter, f.eks. demokratioppbygging, ikke blir prioritert
behandlet i UD. 

Det er mange som skjønner at Utenriksdepartementet har
mye å gjøre når det gjelder OSSE-situasjonen
og situasjonen på Balkan. Det er imidlertid viktig å ikke
bare tenke nødssituasjon og på de midlene som
trengs der, men også på oppbygging av demokratiet.
Enkelte søknader har ventet i to år uten at man
har hatt kontakt tilbake til søkeren, søknaden
har bare ligget der. Og det gjelder bl.a. demokratimidler til tidligere
Jugoslavia.

  Jeg takker statsråden for svaret
og for viljen til å se på denne problemstillingen.
Jeg tror det er viktig med samhandling mellom organisasjonene og
Utenriksdepartementet.

Jeg står her med et brev fra Norsk
Folkehjelp, sendt etter et møte som ble holdt i departementet
mellom generalsekretæren og statssekretæren. De
viser til at for Bosnia f.eks. er det fem prosjektsøknader
fra 1998 som ikke er besvart, for den jugoslaviske republikk er
den eldste søknaden fra 23. mai 1997, og mange er ubesvarte.
Det samme gjelder Albania. Jeg tror departementet ville ha det bedre
med de store frivillige organisasjonene hvis en tok dette på alvor.

Da blir spørsmålet mitt igjen,
som jeg ennå ikke har fått svar på: Hva
vil statsråden gjøre for at dette skal være
effektivt og at man skal få tilbakemeldinger om hvorvidt
man får penger eller ikke – eller om søknaden må vente?

