 Det er for så vidt fint at dette spørsmålet blir tatt opp, og jeg har et par punkter jeg vil framføre.




Det ene er at realitetene rundt dette ennå ikke er klare. Det andre er at fordi realitetene ikke var klare på det tidspunktet da vi ble innbudt til å være med på å støtte krigen, kunne vi ikke støtte den. Men det var ikke så rart at utenriksministeren og Regjeringen måtte ta alvorlig de informasjonene som kom. Man hadde ikke noen mulighet for å avvise dem, og man hadde ikke noen mulighet for å si at dette ikke hadde noen betydning for det standpunktet vi måtte ta. Vi måtte likevel ta det standpunkt at vi ikke kunne støtte krigen fordi vi ikke hadde kunnet konkludere på bakgrunn av de informasjonene som forelå.




Hva skal vi gjøre for framtiden? Det er bare én ting å gjøre, og det er å holde fast ved det som Norge sa, og som det var et klart flertall for her i denne salen, nemlig at det bare er ett internasjonalt organ som er autorisert til å godkjenne en krig, en angrepskrig, for å avsette et regime eller foreta en humanitær intervensjon, og det er FNs sikkerhetsråd og de instrumentene som Sikkerhetsrådet oppretter. En annen ting var jo at SV ikke anerkjente dette prinsipp, som er nedfelt i FNs charter, for Kristin Halvorsen gikk jo imot krig uansett, selv om FNs sikkerhetsråd skulle ha godkjent det. Men vi andre stod fast ved det som står i FNs charter, nemlig at FNs sikkerhetsråd har denne myndighet.




Så kan man selvfølgelig gjøre seg andre betraktninger, bl.a. at det kan være nyttig med mest mulig selvstendig informasjon. For enhver som skal drive utenrikspolitikk, er det viktig å ha selvstendig informasjon. Det tror jeg ikke Norge kunne ha skaffet seg i denne sammenhengen, men jeg vil si at det ville være en stor fordel om f.eks. Europa kunne bygge opp mer kapasitet på selvstendig informasjon, slik at vi også kunne føre en utenrikspolitikk basert på egen informasjon, ikke bare på andres.




Til slutt har jeg lyst til å si at det er veldig mange spørsmål som kan stilles etter det som har skjedd, f.eks.: Hvorfor så verden så lett på det folkemordet som foregikk i Irak gjennom alle disse årene? Hvorfor nådde ikke informasjonen fram? Det er blitt reist spørsmål om hvorfor f.eks. ikke FN i større grad var i stand til å rapportere om det som foregikk. SV stilte f.eks. spørsmål ved flyforbudssonen som var det eneste effektive middelet for å beskytte kurderne. Og jeg må spørre om det er sikkert at USA og Storbritannia forsøkte å villede verden. Eller er det kanskje slik at alt det som hadde skjedd, som gassingen av kurderne og at 1 million mennesker ble drept i krigen mot Iran, gav grunnlag for mistanke om at det i dette landet faktisk fantes en aggresjon og kanskje også en kapasitet til å sette en krig i gang på nytt?




