 Denne debatten i dag handler om fattigdomsbekjempelse, og den handler om like muligheter. Vi står i fare for å få en situasjon hvor vi reproduserer fattigdom, hvis vi ikke klarer å bryte de generasjonsbåndene som fort følger hverandre i det ikke å lykkes på skolen. 




Det gjøres utrolig mye bra lokalt, i tillegg til det Regjeringen leverer. I Østfold bl.a. har vi gjort en veldig grundig undersøkelse av hva det er som gjør at ungdom faller ut av videregående skole. Det som ikke var så veldig oppsiktsvekkende, kanskje, men som var veldig dominerende i bildet, var at elevene også slet med sosiale problemer hjemme. Og det sier jo seg selv at hvis det er store problemer mellom foreldre, usikkerhet hjemme, kanskje det er vold, andre typer problemer, gjør også det at det er veldig vanskelig å konsentrere seg om det man skal når man er på skolen, nemlig å lære. Det betyr at vi fortsatt er nødt til å ha en bred samfunnsinnsats for å få bukt med de problemene. 




En annen ting er jo at vi vet at veldig mange, særlig innvandrergutter, føler at de faller mellom to ulike kulturer. Og når man faller mellom to ulike kulturer, er det i hvert fall innmari viktig å ha et samfunn som inviterer inn i fellesskapet. Jeg synes ofte det er begredelig når vi har integreringsdebatter – og vi ser det fra kommune til kommune – at noen politiske partier, uten å nevne navn, alltid bidrar til å dra fram problemene istedenfor løsningene. Jeg tror at veldig mye handler om å møte mennesker ikke bare med krav eller med å sy puter under armene på dem, men å møte mennesker med en positiv forventning om at du kan lykkes. Det handler om å ønske velkommen. 




Videre har vi i Østfold med tanke på læringsevnen satt i gang prosjekter med frukt og grønt og frokost. På Glemmen videregående skole i Fredrikstad f.eks. er det ganske mange, også innvandrerungdom, som møter opp til frokost hver morgen, og for mange ungdommer i den videregående skolen er det kanskje også slik at den eneste ordentlige voksenkontakten man får, kommer gjennom bl.a. disse frokostmøtene, hvor man får mulighet til å sette seg ned og prate om andre ting. Jeg tror vi trenger flere miljøkontakter ute på de videregående skolene. Det er altfor mange som tillates å forsvinne ut uten at noen tar tak i det. I Østfold vil vi i hver eneste region få på plass miljøkontakter som tar tak i dem som ikke møter opp på skolen. 




Vi trenger et sterkere samarbeid mellom ungdomsskolen og videregående skole. Det kan ikke være slik at vi ser disse tingene isolert; like viktig er, som også Kristelig Folkeparti var inne på i stad, samarbeidet mellom skole og familie. Men her kommer det ofte inn noen språkproblemer, og skal en klare å få samtalen til å gå riktig for seg, bør vi også se på mulighetene for tolketjenester i mye større grad enn det en har hatt til nå. 




Det gjøres utrolig mye bra fra Regjeringens side, og det gjøres veldig mye bra lokalt, som Regjeringen kan ta og kikke på. Så får vi være såpass rause at vi kan stjele gode ideer fra hverandre, men jeg synes at når vi kommer til denne type diskusjoner og integreringsdebatt, må det handle om at vi møter mennesker med en positiv forventning, og ikke en forventning om at folk skal mislykkes. 




