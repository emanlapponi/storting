  Jeg vil gjerne få stille et spørsmål
til helseministeren:

«Vi har blitt kjent med at helseministeren
og utdanningsministeren har stoppet distribusjonen av Helsetilsynets
nye sex-opplysningsmateriell for ungdom. I Budsjett-innst. S. nr.
11 for 1997-98 sa sosialkomiteen: «Seksualundervisningen
og samlivslæren i skolen er sentral i arbeidet med å forebygge
uønskede svangerskap. Det er viktig å styrke lærernes
kompetanse på dette området.» 

Hvorfor har statsråden bidratt til å stoppe
et godt hjelpemiddel for lærerne i denne undervisningen?»

  Jeg takker for svaret, og jeg er glad for
at helseministeren har satt i gang arbeid med en tiltaksplan for
forebygging av abort, i tråd med Stortingets vedtak.

Jeg har sett på noe av det informasjonsmateriellet
som Helsetilsynet har utarbeidet, og synes det var god informasjon
laget på ungdommens premisser og tilpasset den tid vi lever
i. Informasjon i skolen er veldig personavhengig, noe ungdommen
selv har gitt uttrykk for i en spørreundersøkelse,
som viser at de foretrekker å få denne undervisningen
utført nettopp av helsepersonell.

Et bredt spekter av tiltak mot uønskede
svangerskap er nødvendig for å få til
størst mulig nedgang i antall avbrutte svangerskap, og
Helsetilsynet har uten tvil tatt denne oppgaven alvorlig. 

Da lurer jeg på hva det er i dette
materiellet som gjør at departementet mener at det er uegnet
for aldersgrupper under 15 år. Jeg henviser da til det
svaret som utdanningsministeren gav her tidligere i dag.

