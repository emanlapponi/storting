  Jeg vil gjerne få stille et spørsmål
til forsvarsministeren:

«Håndvåpenammunisjon
til det norske Forsvaret har i over 100 år blitt produsert
på Raufoss. Nå er bedriften fusjonert med svensk
og finsk forsvarsindustri, og denne produksjonen er i en restruktureringsplan
vedtatt flyttet til Sverige og Finland. Den militære produksjonen
skal foregå i Sverige. 

Hvordan vurderer statsråden mulighetene
til å få nødvendige leveranser i en eventuell
krigssituasjon, når Sverige er et nøytralt
land?»

  Jeg takker for svaret og er glad for at FO
har uttalt seg om den siden ved beredskapen, og er også glad
for det de har uttalt. Men jeg er likevel bekymret. For jeg vet
jo at Forsvaret og bedriften på Raufoss har et nært
samarbeid. AMK og HFK har personell stasjonert med lokaler i bedriften,
som har eget testsenter og er godkjent som leverandør til
våre allierte NATO-land. Det er ikke de andre bedriftene
i Nammo. De må få en slik NATO-godkjenning. Ved
utflytting av håndvåpenammunisjon kan også andre
beslektede produkter, som f.eks. 12,7, være i fare for å bli
utflagget. Dermed vil kompetanse og erfaring forsvinne ut av landet.
Det hører også med til historien at det var et
overskudd på 20 mill. kr totalt i Nammo i fjor, mens Raufoss hadde
et overskudd på 22 mill. kr. Med andre ord bidrog Raufoss
til de positive resultatene i Sverige og Finland. (Presidenten klubber.)

Jeg rakk ikke å stille spørsmålet
mitt, men jeg håper at Presidenten aksepterer at jeg ber
om å få svar på når avtalen
med de andre landene ventes å være ferdig. 

