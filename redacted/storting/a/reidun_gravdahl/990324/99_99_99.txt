  Jeg tillater meg å stille følgende
spørsmål til helseministeren:

«Oppland Arbeiderblad skrev 27. februar
1999 om en bosnisk tannlege bosatt på Dokka med utdanning
og flere års erfaring som ikke får praktisere
fordi han mangler et spesielt norsk autorisasjonskurs. Han har ventet
på å komme inn på kurset i fem år
på grunn av for dårlig kapasitet. Landsbygdene
kan snart stå uten en eneste tannlege, og han er ivrig
etter å få praktisere yrket sitt. 

Når kan et slikt kurs komme i gang
slik at han kan bli godkjent og komme i arbeid i et yrke det er
behov for fagfolk i?»

 Jeg takker for svaret. 

Jeg er redd for at det med begrenset lisens
til bosniere ikke løser problemet, men at det å få til
utdanning er det eneste som løser dette på sikt.
Ute på bygda er det ofte ikke flere enn den ene tannlegen
i de offentlige tannhelseklinikkene, så det vil
neppe være slik at en kan jobbe sammen med en annen med
utdanning godkjent i Norge. 

Det er ulike instanser inne i bildet når
utlendinger kommer hit. Det jeg lurer på, er: Hvor er samarbeidet mellom
etatene i forhold til kartlegging av kompetanse og prioriteringer
slik at flest mulig med godkjent utdanning der de kommer fra, kan
få den godkjent også her? Vi har jo behov for
en del helsepersonell. Det ville være ønskelig å få dette
kartlagt og kunne prioritere ut fra den kompetansen som ligger der. 

