 Jeg vil gjerne få stille et spørsmål
til samferdselsministeren:

«En dansk turist omkom i en bilulykke
i Valdres 17. januar 1999. Det var glatt, og bilen hadde sommerdekk. Danske
vinterturister som kjører biler med sommerdekk i Valdres,
er ikke noe uvanlig syn. 

Hvordan kan det tillates at utenlandsregistrerte
biler kan kjøre rundt med dekk som ikke er tilpasset føret,
og utsette både seg selv og andre for fare, og hva vil
statsråden gjøre med dette?»

  Jeg takker for svaret. 

Det sies at det er slik at ferjene tilbyr utleie
av vinterdekk, men at ikke alle takker ja til tilbudet. Grensestasjonene
er her påpekt som et område, men burde det ikke også være
en mulighet til å følge det opp allerede på ferja?
Det er sikkert slik at mange turister som har vært her, kanskje
bare har vært i Oslo. Hvis de da kommer oppover
i fjelltraktene, er det et helt annet føre vi snakker om,
så de får seg en ubehagelig overraskelse. Jeg
lurer på om det ikke kan være mulig å følge
opp på et litt tidligere tidspunkt enn akkurat på grensestasjonen.

