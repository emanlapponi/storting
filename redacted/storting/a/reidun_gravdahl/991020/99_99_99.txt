  Jeg tillater meg å stille følgende
spørsmål til sosialministeren:

«En kvinne med et sykdomsforløp
fra 1990 har gjennom en saksbehandling med gjentatte forsøk
på attføring, søknader om uførepensjon,
avslag og nye attføringstiltak, endelig fått sin
pensjon. Men grunnlaget for trygdeutbetalingen er satt til inntektsåret
1998. 

Hvorfor tar noen slike saker så lang
tid, og hvorfor synker beregningsgrunnlaget når årsaken
til den lavere inntekten er lang behandlingstid, og at søkeren
i denne tiden har lav inntekt på grunn av sin sykdom?»

  Jeg takker for svaret, som var en gjennomgang
av gjeldende regler. 

Jeg vil også nevne for sosialministeren
at jeg har lest det som står i utjamningsmeldinga om folk
som er langtidssjuke, dvs. har varig nedsatt arbeidsevne, som av helsemessige
grunner i første omgang ikke er berettiget til uførepensjon.
Det er jo slik at de får en klientkarriere, og for mange
av dem vil det bety sjukmelding, behandling, rehabilitering, attføring,
litt arbeid og ny sjukmelding. Den onde sirkelen er i gang. Man
har forskjellige stønadsordninger som er lavere enn lønn,
og klienten blir derfor ofte også sosialklient. I tillegg
påfører sjukdom utgifter som en må betale
sjøl, f.eks. egenandeler og også en del utgifter
til andre nødvendige medikamenter. 

Jeg vil spørre sosialministeren om
man for å få fastsatt et uføretidspunkt
faktisk må gå rettens veg. Og tror sosialministeren
at en klient med varige sjukdommer, og etter gjentatte trygdekontorbesøk
som etter hvert føles ubehagelige, har krefter og penger
til å sette i gang et slikt apparat?

  Jeg takker for svaret om dette med lønnstilskudd,
kommunal formidling og forsøk. Det er gode tiltak, men
hvis en er sjuk og for sjuk til å arbeide, hjelper jo ikke
det. Da vil en uansett gå tilbake til en sjukmelding hele
tida. Vi må vel akseptere at noen faktisk er så sjuke
at de skal ha uføretrygd, og det er mulig at noen kanskje
blir prøvd for mye før de faktisk blir tilkjent
den. Vi har også hørt fra arbeidsmarkedsbedrifter
at de får klienter som faktisk ikke egner seg til å være
der i det hele tatt, men egentlig bare burde vært satt
på uførepensjon. 

Problemet for disse klientene er egentlig:
Hvor skal de til slutt henvende seg? De føler at det blir
plagsomt for dem å gå på trygdekontoret,
de føler til slutt at de verken får støtte
eller hjelp og vet egentlig ikke sin arme råd. Så da
blir spørsmålet: Hvor skal klientene henvende
seg i slike tilfeller?

