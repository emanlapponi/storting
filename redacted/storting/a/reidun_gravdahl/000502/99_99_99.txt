 I dag regner vi det som en selvfølge at barn skal ha foreldrene hos seg når de er innlagt på sykehuset. Da jeg var barn, hadde min lillebror et langvarig sykehusopphold som 6-åring. Vi fikk ikke engang lov til å besøke ham, og da han endelig etter flere uker kom hjem, var han redd for lydene i hjemmet vårt, og det tok lang tid før han fant seg til rette og ble en glad gutt igjen. 




Jeg er derfor glad for at det nå i mange år har vært en forskrift om barn i sykehus som gir rett til å ha minst en av foreldrene til stede. Dette er utvidet til å gjelde innleggelse i andre helseinstitusjoner, i pasientrettighetsloven. 




Helsetjenesten skal være menneskelig og etisk forsvarlig. Kravet til omsorgsfull hjelp er sentralt. Det må være slik at pasienter føler at de er i gode hender og blir ivaretatt på beste måte. Både pasienter og pårørende må bli hørt.




I en travel sykehushverdag kan sikkert dette til tider være vanskelig. Det må derfor være rutiner for at et samspill mellom behandler og pasient eller pårørende er til stede. 




Stortinget har gjennom arbeid med fornying av helselovene både presisert og forsterket plikten til å vise omsorg overfor pasienter og pårørende.




Helsepersonell har en lovpålagt plikt til selv å ta ansvar for å utføre arbeidet sitt på en forsvarlig og omsorgsfull måte. Men for at de skal ha denne muligheten, må selvsagt eier og leder legge forholdene til rette for at det skal bli mulig.




Ledelsen har et overordnet ansvar for at plikter og rettigheter skal respekteres. Jeg tror det er svært viktig at internkontrollsystemet for virksomheten er opprettet og fungerer, og at virksomhet og tjenester er planlagt, utføres og følges opp i tråd med lov og forskrifter. Fylkeslegen har tilsynsansvaret for at det er opprettet kontrollsystem. Det bør bidra til at det ikke skjer svikt i helsetjenestene. Statens helsetilsyn har det overordnede faglige tilsynet.




Regelverket for pasienters og pårørendes rettsstilling er betydelig forbedret gjennom de nye helselovene. Det er viktig at pasienter og pårørende møtes med omtanke og omsorg som de virkelig trenger i rikt monn i en vanskelig situasjon. Og det er ikke noe som vedtas, men som ligger i de verdier og holdninger som helsearbeiderne møter de syke og deres pårørende med.




