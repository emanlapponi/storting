 Saken er fra Arbeiderpartiets side godt belyst av interpellanten, så jeg ønsker ikke å gå inn i sakskomplekset annet enn å si at denne debatten viser at denne interpellasjonen var helt nødvendig og nyttig å få ved årets start. Jeg syntes det var interessant å høre finansministerens grundige gjennomgang av kontinuitetsprinsippet. Nå handler egentlig ikke debatten om det, men det var en nyttig gjennomgang og en prinsippfast oppramsing av det. Arbeiderpartiet er ikke imot kontinuitetsprinsippet, men som flere representanter har sagt nå, har vi tilpasninger i vårt skattesystem som har gjort også andre modeller nødvendig. Dette er ikke en debatt om det. Det er ikke en debatt om arveavgiften generelt. Vi hadde også et forslag om reduksjoner på det området. Det er heller ikke en debatt om at denne regjeringen brukte flere milliarder oljekroner for å finansiere sine skattelettelser. Men det er altså det opplegget som her ble valgt, nemlig at man la fram et forslag som hadde store konsekvenser, som fikk minimal omtale.


Det måtte altså presseoppslag og reaksjoner fra næringen selv, som satt og regnet på konsekvensene, til for at vi i finanskomiteen og Stortinget for øvrig reiste spørsmål om at disse konsekvensene måtte utredes grundig. Jeg slutter meg til representantene Vedum og Valen som sier at det er en litt underlig situasjon vi er i, at vi har et vedtak om en ganske betydelig endring, og så må vi vente på og se konsekvensene. Jeg håper at finansministeren kan si noe om – selv om jeg har full forståelse for at revidert kommer om noen måneder – hvilke tanker hun gjør seg. Jeg oppfatter at hun sier at hun ikke ønsker å se på andre foretak og konsekvensene for dem. Det er jeg kritisk til, men jeg tar til etterretning at hun ikke ønsker å gjøre det. Men hvilke løsninger kunne hun tenke seg for landbruket og bøndene som er i den situasjonen man nå hører om? Det kunne være interessant å få en indikasjon på det – vel vitende om at det endelige budsjettet kommer først litt senere på våren.


