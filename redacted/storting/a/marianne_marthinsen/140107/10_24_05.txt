 Jeg vil gjerne få takke finansministeren for svaret, og det var jo oppklarende helt mot slutten.


Det er greit nok å få en forklaring på hva kontinuitetsprinsippet er, og hva som har vært gjeldende regelverk, men det tror jeg de fleste som følger denne saken, har ganske klart for seg. Jeg tror de fleste også har fått med seg hva som er begrunnelsen for å fjerne arveavgiften. Men det jeg har vært opptatt av, er å få et svar på om det var finansministerens hensikt å ramme enkeltpersonforetak på denne måten. Nå sier hun at det ikke var hensikten, men det blir altså konsekvensen av det. Og hvis dette var meningen hele veien – og sånn kan det framstå når jeg hører finansministeren snakke nå – er det greit å få det avklart.


Det som det da er veldig nærliggende å spørre seg selv om, er hvorfor man aldri fant det for godt å fortelle dette til bøndene, til eierne av disse enkeltpersonforetakene før valget. Jeg er ganske sikker på at de ville ha ment at det var relevant informasjon.


Finansministeren snakker også om at ved verdifall kan overgang til kontinuitet være en fordel. Selvsagt er det sånn, det er jo en symmetri i dette. Men vi vet altså ikke hvor mange bedrifter det i tilfelle ville vært snakk om, hvordan dette ville slått ut med den bedriftsstrukturen vi har. Det er derfor jeg spør om finansministeren kunne være villig til å gå igjennom konsekvensene for enkeltpersonforetak også utenfor landbrukssektoren. Nå svarer hun negativt på det, at det kommer hun ikke til å gjøre. Det mener jeg er synd, for det ville vært relevant informasjon å ha.


Jeg spør meg også, etter å ha hørt finansministerens svar, om hva som er poenget med den gjennomgangen som skal gjøres for landbrukssektoren, for bøndene, for det virker i aller høyeste grad som om finansministeren allerede har konkludert.


Det har foregått en diskusjon om tall. Vi har diskutert Bondelagets beregninger, som finansministeren antagelig mener er for høye. Men vi har et tall som vi har snakket mindre om, og det er Bedriftsforbundets anslag om at omleggingen til kontinuitetsprinsippet vil ha konsekvenser for 220 000 enkeltpersonforetak av ulike slag. Har finansministeren noen formening om det tallet? Virker det som et rimelig anslag, er det i samsvar med den oversikten finansministeren har selv?


Når jeg er opptatt av å få svar på dette, er det fordi jeg prøver å forstå hvorfor finansministeren er så uvillig til å se på konsekvensene for disse bedriftene. Er det fordi hun mener at Bedriftsforbundet tar feil, at dette ikke kommer til å ramme familiebedrifter på den måten Bedriftsforbundet frykter? Eller mener finansministeren rett og slett at disse småbedriftene ikke er så veldig viktige?


