 Jeg vil først av alt takke for debatten. Den har vært oppklarende på den måten at vi nå vet at finansministeren ikke kommer til å gå gjennom konsekvensene for enkeltpersonforetak utenfor landbruksnæringen. Det er synd.


De borgerliges representanter har vært opptatt av å snakke om hvor flott det er at arveavgiften fjernes. For all del, vi så også at arveavgiften hadde en del uheldige utslag. Det var grunnen til at vi foreslo å øke bunnfradraget til 1 mill. kr i vårt forslag til budsjett for 2014. Vi prioriterte ikke å fjerne arveavgiften for dem som arver aller mest.


Det er ikke det at man gjør noe med arveavgiften, vi kritiserer her i dag. Det er omleggingen til kontinuitetsprinsippet og de konsekvensene det får for bønder og enkeltpersonforetak, vi er kritiske til. Det er heller ikke kontinuitet som prinsipp i skattesystemet vi angriper. Men dette kom helt uten utredninger, helt uten forvarsel, med konsekvenser for store næringsgrupper som ingen hadde oversikt over.


Det eneste jeg har bedt om gjennom denne interpellasjonen, er at finansministeren ser på konsekvensene for enkeltpersonforetak på samme måte som det hun gjennom budsjettforliket har forpliktet seg til å gjøre for bønder. Disse enkeltpersonforetakene har ikke de samme avskrivingsmulighetene som det landbruket har. Dette er avskrivingsmuligheter som de borgerlige gjennom denne debatten – særlig fra finansministerens side – har vist sterk innsats for å forklare urimeligheten i.


Jeg synes fortsatt det er rart at de samme politikerne ikke hadde noe som helst behov for å kommunisere akkurat dette til norske bønder før valget. Det er fryktelig vanskelig å forstå forskjellen på en bonde som rammes av overgang til kontinuitet, og en drosjeeier som rammes av det samme. Etter denne debatten kan jeg fortsatt ikke forklare det. Det er, strengt tatt, heller ingen andre her som har kunnet gjøre det.


Det burde egentlig være en helt selvsagt ting at Stortinget får ordentlig informasjon om hvordan en omlegging som dette slår ut. Vi burde ha fått det da regelendringen kom. Når vi ikke fikk det, burde vi i hvert fall kunne få det i etterkant. Jeg registrerer at den gjennomgangen vi ønsker, ikke kommer. Jeg har problemer med å skjønne motstanden mot det.


Kort til representanten Flåtten. Dersom Flåtten hadde hørt etter, ville han ha hørt meg si at det kan godt være at Bondelagets tall er for høyt – meget vel. Men vi vet det ikke, fordi finansministeren selv har uttalt at hun ikke har tilstrekkelig informasjon til å vurdere om Bondelagets beregninger er representative. Denne situasjonen er vi i fordi man har gjort vedtaket først, og så tar man utredningen senere.


Jeg vil igjen takke for debatten. Jeg regner med at dette er et spørsmål vi kommer tilbake til i forbindelse med revidert budsjett, når vi får gjennomgangen for landbruket på bordet.


