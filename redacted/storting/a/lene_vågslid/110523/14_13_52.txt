 Eg vil starte med å takke interpellanten for å ta opp eit kjempeviktig tema. Eg er heilt einig med dei føregåande talarane som har sagt at det er godt å få diskutere familiepolitikk på ein breiare måte. 




Det har blitt snakka litt om vararepresentantar her i dag, og eg er òg eigentleg ein av dei. Eg er lærar i mitt daglege virke. Når du som lærar skal gje beskjedar til heimen, kan du ikkje lenger bruke ein fast mal der det står: til mor og far. For det er jo slik at nokon har berre pappa, eller mamma, som dei bur hos, og nokon bur kanskje hos besta, og nokon bur òg hos pappa og pappa. Me har fått heilt nye familieformer i Noreg enn det me hadde for 50 år sidan. Familien er – og skal få vere – mangfaldig. Det er likestillingspolitikk, utdanningspolitikk og arbeidslivspolitikk som har vore med på å skape dei familieformene me bl.a. har i dag. Og nye familieformer vil krevje ny familiepolitikk, og det vil krevje – og det vil skape – nye haldningar. 




I august skal eg i eit veldig spesielt bryllaup. Då skal eg i bryllaup til ein av mine beste venner. Då skal fyrste vara til Stortinget frå Telemark Arbeidarparti, Odin Bohmann, gifte seg. Og han skal gifte seg med Børge. Det bryllaupet kan eg gå i fordi me har hatt ei regjering som har innført ein felles ekteskapslov, ein lov som betyr så ufatteleg mykje for meg, og for alle dei som no kan gifte seg og stifte nye familiar. 




For Arbeidarpartiet er inkludering og toleranse grunnleggjande i familiepolitikken. Kanskje me ein dag, når Børge Aunan blir gift med Odin Bohmann, får ein Bohmann nr. 3 eller nr. 4, fordi dei no lovleg kan søkje om adopsjon. Eg er stolt over å vere medlem av eit parti som har kjempa for ein felles ekteskapslov, eg er stolt over at me har den loven, og eg gler meg til å sjå mange av dei nye flotte familiane me vil få i Noreg. 




Det er kjempebra at me klarar å diskutere familiepolitikken breiare. Eg er heilt einig med interpellanten i at det handlar om veldig mykje meir enn foreldrepermisjon og fedrekvote, sjølv om det er spesielt viktig å snakke om det òg. Eg vil i grunnen nytte meg av moglegheita her i dag til å slå eit slag for den mangfaldige, nye og inkluderande familien me har i Noreg. 




Samtidig som det er mykje godt ein kan snakke om, har me òg ein del utfordringar, som statsråden tok opp. Noko som engasjerer meg stort, og som eg brenn for, er arbeidet mot vald i nære relasjonar. Familievald er utbreidd og noko me må ta på høgaste alvor. Eg er glad for at statsråden òg nemnde det i forhold til tvangsekteskap, og kor viktig det arbeidet er. Her er familievernkontora, Alternativ til Vald, Alarmtelefonen for barn og unge – organisasjonar og viktige tilbod til dei ungane, dei kvinnene, og dei mennene som blir utsette for dette – kjempeviktige, og det er ufatteleg viktig å arbeide vidare med dette. Det er dessverre slik at familien ikkje alltid er god, familien kan vere skadeleg. Det er òg derfor det er så viktig å ha eit godt, fagleg sterkt barnevern. 




Fleire kan bli ein familie i dag enn før. Odin og Børge kan etter at dei er gifte, søkje om adopsjon. Per og Kari som får barn, har kanskje verdens mest likestilte rettar. Eit par som ikkje kan få barn på naturleg vis, kan få assistert befruktning. Og det er rom for og ynske om fleire av desse nye familieformene. 




Eg takkar interpellanten for å setje temaet på dagsordenen. 




