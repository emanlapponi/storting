 (ordførar for saka): Dette er òg eit forslag og ei sak der det er stor einigheit i komiteen. Proposisjonen handlar om endringar i fleire lovar: i barnebortføringsloven, i barnevernloven, i straffeloven av 2005 og i rettshjelpsloven. Det handlar om forslag til lovendringar for å bidra til at internasjonale barnebortføringssaker i Noreg kan løysast raskare enn i dag, og for å sikre at barnet kan bli høyrt.


Dette er ei veldig viktig sak som heile komiteen er glade for blir fremja no. Kampen mot internasjonal barnebortføring er svært viktig for justiskomiteen. Det var det for den førre regjeringa, og det er det for denne regjeringa. Skritt for skritt har ein skjerpa lovverket for å førebyggje, avdekkje og løyse barnebortføringssaker. Føremålet med dei ulike endringsforslaga er å styrkje barneperspektivet i sakene, og proposisjonen rettar seg både mot sivile saker og straffesaker.


Det er ei rekkje forslag til endringar i proposisjonen. Eg kjem ikkje til å gå detaljert gjennom kvart enkelt av dei, men eg går gjennom kva for endringar det er snakk om.


Ein føreslår å sentralisere jurisdiksjonen i barnebortføringssaker til éin domstol, innføre kortare ankefrist i barnebortføringssaker, dekning av kostnader til sakkunnige, innføre ein regel om fullbyrding av rettsavgjerd om tilbakelevering av barn ved anke, og å utvide reglane for fri rettshjelp i barnebortføringssaker.


Komiteen merkar seg òg, og støttar, at det no blir føreslått å lovfeste ei plikt for sentralstyresmaktene til å underrette barnevernstenesta både der eit barn er bortført til Noreg, og der eit bortført barn er returnert til Noreg. Det blir òg føreslått å utvide straffeansvaret i straffelovens § 261 slik at òg barnebortføring frå barnevernet etter bl.a. akuttvedtak blir gjort straffbart. Dette er i tråd med det justiskomiteen har sagt tidlegare. Senterpartiet og Arbeidarpartiet føreslo i Dokument 8:71 å be regjeringa om snarast å fremje ei lovendring om dette. Høgre, Framstegspartiet og Kristelig Folkeparti såg fram til ei snarleg framlegging av dette. Så det må vel bety at ein samla komité er svært fornøgd med responsen som regjeringa har kome med i denne saka, då ein må sjå på det som «snarleg», det som ein her legg fram.


Til slutt vil eg vise til at det òg blir føreslått å innføre utreiseforbod i barnevernloven når ei sak er oversendt fylkesnemnda, innføre ein regel om at vedtak i fylkesnemnda gjeld for eitt år av gongen i tilfelle der det er grunn til å tru at eit barn er bortført til utlandet, og å innføre ei plikt frå barnevernstenesta til å gje opplysningar til styresmaktene på barnets opphaldsstad når eit barn er bortført frå barnevernet.


Så det er ein samla komité som støttar alle forslaga i denne proposisjonen.


