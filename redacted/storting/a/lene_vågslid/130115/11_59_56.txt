 Eg vil òg starte med å takke interpellanten for å setje eit viktig tema på dagsordenen og for eit godt innlegg. 




Når det gjeld skadar som alkoholbruk kan påføre tredjeperson, er det noko som òg opptek meg i stor grad, til liks med interpellanten. I går var eg på besøk hjå Borgestadklinikken i Skien, som bl.a. har spesialkompetanse på rus og familie og rus og svangerskap. Der blir det gjort eit umåteleg viktig arbeid for å hjelpe gravide ut av rus og for både å førebyggje og å avgrense dei skadane me veit at fosteret kan utsetjast for på grunn av rusmisbruk. I samarbeid med den gravide arbeider dei for å sikre barnet eit meir optimalt utviklingsmiljø fram til fødselen. Eg er glad for at svangerskap òg blir ein del av debatten. 




Til den generelle folkehelsepolitikken: Dei haldningskampanjane som finst i dag overfor gravide, meiner eg er veldig viktige. Mitt inntrykk er òg – i tråd med det representanten Hjemdal viser til statistisk – at haldningane til dette har endra seg over fleire år. Det er òg veldig bra at norske helsemyndigheiter klart anbefaler gravide å vere totalfråhaldne i svangerskapet. Eg veit òg at ein i dag har betre rutinar enn tidlegare hjå fastlegane og anna helsepersonell når det gjeld bevisstgjering og samtale om bruk av rusmiddel ved svangerskap. Men som Hjemdal òg viser til, må dette arbeidet styrkjast vidare. 




Eg har stor tru på eit haldningsskapande arbeid blant barn og unge. Spesielt viktig, i tillegg til skule, er idrettsbevegelsen. Idretten er i kontakt med 80 pst. av dei unge og kan brukast endå meir til haldningsskapande arbeid. Eg har lyst til å understreke det viktige arbeidet idretten gjer allereie i dag, men at me saman kan bli betre. 




Så vil eg nemne barnevernet. Eg er veldig glad for den fokuseringa interpellanten hadde på barn i innlegget sitt. Sidan 2010 har regjeringa styrkt det kommunale barnevernet betrakteleg. Eit godt barnevern er avgjerande for at ein skal kunne oppdage dei ungane som bur i eit omsorgsmiljø i situasjonar som er skadelege for dei. Me veit at i svært mange av dei sakene som barnevernet får, handlar det om barn som er utsette for foreldras rusavhengigheit og rusmiddelbruk. Her blir det no arbeidd med å styrkje samarbeidet mellom barnehage, skule, politi og helseteneste. Dette viktige arbeidet må fortsetje, og det er vår regjering – den raud-grøne – som vil ta barnevernslyftet vidare. 




Eg er einig med Kristeleg Folkeparti på fleire område i alkoholpolitikken. Arbeidarpartiet og Kristeleg Folkeparti har mykje til felles her, men mellom Høgre og Framstegspartiet og oss er det eit stort gap. Eg har lyst til å utfordre representanten Høybråten på korleis han ser for seg utviklinga vidare for dette politikkområdet – i ei eventuell regjering der dei skal samarbeide med Høgre og Framstegspartiet. Den liberaliseringa ein ser no, spesielt frå Framstegspartiet, f.eks. å opne for sal av brennevin på bensinstasjonar, er eg sterkt imot. I den grad me no ser Kristeleg Folkeparti orienterer seg mot den blå leiren, synest eg det er bekymringsfullt, òg fordi me kan miste ei viktig stemme i denne debatten. Så eg vil gjerne høyre representanten Høybråtens refleksjonar rundt dette og om ikkje eit slikt samarbeid med Høgre og Framstegspartiet vil kunne føre alkoholpolitikken på heilt gal kurs. 




Tilgjengelegheit er og blir ein viktig faktor. Aldersgrenser, reklameforbod og lokalpolitiske moglegheiter for å avgrense talet på skjenkeløyve er nokre verktøy. Når det gjeld skjenkepolitikken, har eg gode eksempel frå mitt fylke, Telemark, der dei største byane våre, Skien og Porsgrunn, har vedteke innskrenkingar i sine skjenketider. Dei har gjort det i fellesskap. Det har vore ein viktig suksessfaktor, i og med at desse byane ligg så nær kvarandre. Dette gjorde dei i samband med ein heilskapleg ruspolitisk plan, der ein bl.a. såg at dette var naudsynt for å gjere noko med utelivs- og valdsproblematikk. I Skien kommune var alle parti einige om dette, unntatt Framstegspartiet. Dette er kanskje mitt vesle poeng på slutten av innlegget: Me ser så store avstandar mellom Arbeidarpartiet – regjeringspartiet – Kristeleg Folkeparti og Framstegspartiet at det må vere ei stor utfordring for Kristeleg Folkeparti å skulle planleggje eit samarbeid med Høgre og Framstegspartiet på det alkoholpolitiske feltet. 




Det er fleire verkemiddel som må nyttast samtidig for at me skal få effekt av folkehelsepolitikken. Eg meiner det er viktig å sikre ein tverrsektoriell innsats. Me må gjere det enkelt for folk å ta sunne val. Eg ser verkeleg fram til den komande folkehelsemeldinga og meiner det er veldig viktig at me engasjerer oss tverrpolitisk – òg på tvers av fagkomitear her i Stortinget – i dette viktige arbeidet. 




Akhtar Chaudhry hadde her overtatt presidentplassen. 




