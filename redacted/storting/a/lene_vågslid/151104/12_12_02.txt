 For meg som kjem frå Telemark, som blir berørt av det som no ligg i statsbudsjettet, er det nok litt vanskeleg å skjøne at dette skal vere noko anna enn for andre tingrettar som måtte ha blitt slått saman.


Det er jo spesielt at ein ikkje ynskjer å sjå alt i ein større samanheng, og eg må seie at me reagerer på måten det er gjort på. Her veit me at domstolsleiarane er spurde, og ikkje dei tilsette. Berre det er ein dårleg prosess. Og om den førre regjeringa gjorde det på den måten, meiner eg framleis at det er ein elendig prosess, og det burde ein i så fall lære av og gjere på ein mykje betre måte.


Aftenposten viser i dag ei oversikt over dei totale reduksjonane me kan få viss Domstoladministrasjonen får det som dei vil. Det vil jo bety betydeleg lengre reiseveg, igjen, for mange. Det vil bety at kompetansearbeidsplassar i distrikta kan forsvinne. Men det viktigaste av alt, uansett – òg for Arbeidarpartiet – er kvaliteten, og eg kan ikkje finne nokon dokumentasjon på at dei mindre tingrettane er dårlegare enn dei større. Kva konkret dokumentasjon har justisministeren i så fall på at større tingrettar er betre enn mindre?


