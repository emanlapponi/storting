 Jeg synes dette er et litt underlig svar, for jeg hørte på Kveldsnytt at justis- og beredskapsministeren ga undertegnede ansvaret for at det ikke var innkalt til møte. Vi har fra Stortingets side bedt om et møte i to måneder. Senest i en mail fra Justis- og beredskapsdepartementets embetsverk ser vi embetsverket beklage at vi ikke har fått tilbakemelding på at vi ønsker en slik trusselvurdering. Så går altså justis- og beredskapsministeren ut på NRK, gir undertegnede skylda og anmoder deretter noen timer senere om et møte. Jeg synes det er litt merkelig at justis- og beredskapsministeren bruker sjargongen til en opposisjonspolitiker – som den gang han var leder av kontroll- og konstitusjonskomiteen – og ikke innser hvilken rolle han har i prosedyren for innkalling i den utvidede utenriks- og forsvarskomiteen.


