 

(ordfører for saken):

 Næringskomiteen er samstemt i den foreliggende innstilling om gjennomføring av råfiskloven og fiskeeksportloven i årene 1999 og 2000.




Komiteen sier i sine merknader at man er opptatt av fiskerinæringens store bidrag til verdiskapingen, viktige arbeidsplasser og avgjørende betydning for bosettingen langs kysten.




Når man leser denne stortingsmeldingen, får man god informasjon om hvor viktig fiskerinæringen egentlig er for inntektene til hele samfunnet vårt, men jeg tror ikke alle er klar over den avgjørende betydning denne næringen har for at det fortsatt skal bo folk i bygder og for så vidt også i mange byer langs hele vår langstrakte kyst.




Således har de tradisjonelle fiskeriene og havbruk også stor betydning for at andre næringer skal kunne drives og utvikles. Det er ikke noe for sterkt å si at fiskerisektoren er avgjørende for bosettingen i distriktene. Ut fra dette er det så overordnet viktig å ta sterke grep for å berge ressursene og for å sikre distriktene landing av fangster som skaper arbeidsplasser også på land. Komiteen har merket seg at utenlandske landinger i Norge utgjorde 25 pst. av all omsetning gjennom salgslagene i 2000. Det sier seg selv at slike kvantum er av stor betydning for fiskeindustrien på land, og særlig er dette meget viktig for den nordlige landsdelen.




I komiteen har vi registrert at Sverige og Danmark har klaget det norske transittforbudet til Europakommisjonen, og at kommisjonen har tiltrådt disse landenes oppfatning. Komiteen viser til at det er fremmet forslag til løsninger, og det understrekes at det er av stor betydning at det finnes løsninger på dette viktige spørsmålet.




Høsten 2000 var preget av stor fokusering på ulovligheter i fiskerinæringen, hvor både fiskere og kjøpere kom i søkelyset for juks. Dette ble tatt meget alvorlig, ikke minst fordi dette også må ses i lys av den vanskelige ressurssituasjonen. Det er bra å se at de virkemidler som ble satt i verk fra departementets side, hadde en umiddelbar avskrekkende virkning. Komiteen mener at denne utviklingen fortsatt må følges nøye.




Norsk fiskeeksport utgjorde i 2000 31,4 milliarder kr. Dette var en økning i forhold til 1999. Dette understreker hvor viktig denne næringen er for landet vårt.




Komiteen har med bekymring mottatt signaler om at det for laks er en eksportnedgang i 2001. Dette ligger utenom de årene meldingen gjelder, men dette er urovekkende for en så viktig del av fiskeeksporten, og komiteen ber derfor om å bli orientert om dette på egnet måte. For egen del vil jeg si at jeg er veldig godt fornøyd med den måten fiskeriministeren har orientert på i denne viktige saken, senest med et skriv for få dager siden. Her må det være et felles ansvar å finne løsninger som kan rette på situasjonen.




Til slutt poengterer komiteen at markedsinvesteringene gjennom Eksportutvalget gir god effekt for næringen, og viser til en analyse som konkluderer med at næringen får 3 kr igjen for hver krone som investeres i markedsarbeidet for laks i EU. Komiteen ser med tilfredshet på dette resultatet.




 Interpellanten tar opp et viktig og omfattende tema. Det er vel en kjensgjerning at det ikke er alt i dagens fiskeripolitikk som henger helt sammen, og at mangel på helhet kan slå uheldig ut både for næringen og for bosettingen.




Det er vel sånn at dersom grunnlaget for en av de fire hovedpilarene i norsk fiskeripolitikk faller ut, kan fiskerinæringen settes faretruende tilbake. Fiskeriene er grunnlaget for at vi har en bosetting langs kysten vår. Og selv om vi har tilleggsnæringer og har fått nye, og det som noen vil kalle mer moderne næringer, så vil bosettingen i hovedsak også i fremtiden måtte være tuftet på primærnæringene og den verdiskaping disse næringene gir.




Vi må heller ikke miste av synet at de norske fiskeressursene er fellesskapets eiendom, og de må derfor forvaltes og utnyttes av fellesskapet til beste for næringsutvikling og bosetting. For Arbeiderpartiet er det et overordnet mål å forvalte fiskeressursene med sikte på langsiktig og bærekraftig avkastning. Derfor må kapasiteten i fiskeflåten stå i forhold til det som på lang sikt kan høstes av de ville fiskebestandene. Vi står overfor store utfordringer når det gjelder å tilpasse fangstkapasiteten til en bærekraftig ressursforvaltning, slik statsråden var inne på.




Vi må også være villige til å beskatte sjøpattedyrene sterkere enn det vi nå gjør hvis vi skal berge ressursene. Det er viktig at vi også i framtiden kan ha en differensiert fiskeflåte, hvor det er plass til både heltidsfiskere og til dem som har fiskeri i kombinasjon med en annen næring for å skape seg et levebrød.




Kystflåten må på en måte være livsnerven i norsk fiskerinæring. Men jeg vil ikke unnlate å minne om den betydning som også den havgående flåten har for sysselsettingen i næringen og for distriktene. Dette betinger imidlertid, som interpellanten var inne på, at fangstene blir levert til anleggene langs kysten, og at det dermed kan drives stor grad av foredling og skapes sysselsetting i Kyst-Norge. I dag er det faretruende signaler fra livskraftige samfunn langs kysten om at fiskeribedrifter sliter med å overleve. Her må noe gjøres, og her trengs det politisk enighet. I fiskerinæringen er det nødvendig med sterk grad av regulering og kontroll for å sikre bærekraft, distriktsarbeidsplasser, lønnsomhet og bosetting langs kysten.




