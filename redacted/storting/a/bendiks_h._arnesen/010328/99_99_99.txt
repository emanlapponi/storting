 Jeg tillater meg å stille følgende
spørsmål til sosialministeren:

«I media er det framkommet at sykepleiere
i Tromsø kommune mener at de bryter norsk lov ved å måtte
la ufaglærte utdele medisin til syke mennesker. 

Er det slik at sykepleiere i Tromsø og
i andre kommuner tvinges til å bryte loven, og hva vil
eventuelt statsråden gjøre med dette?» 

  Jeg takker statsråden for svaret,
og jeg er glad for at statsråden har tatt tak i denne saken
og vil følge den opp.

Jeg registrerte at helsesjefen i Tromsø i
NRK Nordnytt uttrykte at det skjer feilmedisinering på grunn
av at det er mangel på fagfolk. Jeg synes det er grunn
til å være litt betenkt over en slik situasjon
og grunn til å spørre om dette også skjer
i andre kommuner landet over. 

Det har også kommet fram i media at
det i den samme kommunen som vi her snakker om, er brukere som har uttrykt
at de i løpet av 14 dager må forholde seg til
17 forskjellige personer fra hjemmetjenesten, og at det har vært
studenter innenfor både jus og fiskeri som har gitt disse
tjenestene. Det må være grunn til å spørre
om dette er forsvarlig.

  Jeg har også registrert at lederen
for pasientombudene i Norge er bekymret for pasientenes sikkerhet.
Han mener at fylkeslegene generelt er for defensive i forhold til
dette. 

Jeg registrerer at statsråden i dette
tilfellet har måttet gå til fylkeslegen og bedt
vedkommende om å gjøre en jobb som det skulle
være naturlig for ham å gjøre. Men jeg
er glad for at statsråden har tatt opp dette, for nå må man
skape sikkerhet både for brukeren selv og ikke minst for
de pårørende som kanskje frykter for denne situasjonen. 

Jeg håper at de forbedringene og de
tiltakene som sosialministeren her har skissert, blir gjort godt
kjent, slik at folk nå kan være trygge på at
dette er i de beste hender.

