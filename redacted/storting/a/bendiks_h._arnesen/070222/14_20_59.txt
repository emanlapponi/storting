I Soria Moria-erklæringen er det fastslått at Forsvarets tilstedeværelse, suverenitetshevdelse og myndighetsutøvelse i nordområdene skal styrkes. Erklæringen inkluderer også Forsvarets bidrag til god beredskap mot miljøkriser, evne til overvåkning, ressurskontroll og beredskap.




I saken om de nye og endrede investeringsprosjektene i Forsvaret inngår nye lokaler for redningshelikoptertjenesten ved Bodø hovedflystasjon og økning av kostnadsrammen for utskifting av vinger på P-3 Orion maritime overvåkingsfly. Begge er elementer i Regjeringens økte satsing i nordområdene.




Viktig i denne sammenheng er for det første at redningshelikoptertjenesten ved Bodø hovedflystasjon får forsvarlige lokaler. På den måten er vi med på å sikre en best mulig redningshelikoptertjeneste også for de nordlige landsdeler for framtiden. For det andre ser vi viktigheten av å gjennomføre utskiftninger av vinger på Orion-flyene alene, til tross for økt kostnadsramme, på grunn av at et samarbeid med Canada om dette synes mer usikkert.




Maritime overvåkingsfly er viktige i forhold til overvåking av nordområdene. Som vi ble gjort kjent med sist vi behandlet saken, ville Norge risikere å stå med en redusert flybåren maritim overvåkingskapasitet fra omkring 2008, og uten en slik kapasitet fra 2016 hvis vi ikke foretar et vingeskifte på flyene.




Jeg er derfor glad for at en samlet komite er enig i og opptatt av at vår Orion-kapasitet skal være operativ og derfor støtter prosjektet og Regjeringens forslag om å øke kostnadsrammen for utskifting av vinger på Orion-flyene. Dette vil gi flyene en levetid fram mot omkring 2030.




Regjeringens tiltredelseserklæring legger vekt på nordområdene som Norges viktigste strategiske satsingsområde i årene som kommer. For å ivareta Norges interesser og hevde vår suverenitet er effektiv overvåking av de aktuelle områdene nødvendig. Jeg er stolt av at vår regjering viser dette i praksis.




