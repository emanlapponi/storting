 Jeg vil berømme Ombudsmannsnemnda for en meget god og oversiktlig melding, som gir et godt bilde av situasjonen. Jeg er spesielt tilfreds med at nemnda er opptatt av Forsvarets familiepolitikk, og at konklusjonen er klar på at det her har skjedd gode forbedringer i 2006.




Familieliv, trygghet og forutsigbarhet er viktige kjerneverdier for alle yrkesgrupper. Også Forsvarets ansatte må kunne kombinere en yrkeskarriere med et godt familieliv. Jeg er glad for at mye positivt skjer på dette området, og jeg føler det betryggende at nemnda fokuserer så sterkt på disse forholdene. Jeg er ikke i tvil om at dette er forhold som vil ha avgjørende betydning for rekrutteringen til Forsvaret i årene som kommer.




Jeg ser også på verneplikten som meget viktig for å kunne rekruttere fagfolk til vårt framtidige forsvar. I den sammenheng er det, som saksordføreren var inne på, svært gledelig at resultatene fra vernepliktsundersøkelsen 2006 viser en positiv retning, at førstegangstjenesten oppleves som meningsfylt, og at den enkelte trives i Forsvaret.




Jeg mener også at det er svært viktig at kvinnene nå inviteres til sesjon. Når ca. 6 500 kvinner ved utgangen av 2006 hadde takket ja til frivillig sesjon, viser det med all tydelighet at tiden er moden for å ta ytterligere grep i denne sammenheng. Flere og flere ser det som en folkerett at kvinnene skal ha denne retten på lik linje med menn.




Mye kunne vært omtalt i denne sammenheng, men jeg skal avslutningsvis nøye meg med å si at jeg tror at Forsvaret i dag fungerer godt. Vi vet at det fortsatt er store omstillinger og endringer på gang i Forsvaret. I den sammenheng er det viktig at vi har alle sidene av saken med oss, også de menneskelige. Jeg føler det betryggende at Ombudsmannsnemnda følger denne utviklingen så nøye.




