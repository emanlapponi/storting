  Jeg takker statsråden for svaret.

La meg straks understreke at jeg ikke
ante noe om oppstyret rundt TINE da jeg meldte dette spørsmålet
for to uker siden! Jeg tok utgangspunkt i avisoppslag
om den lille, men viktige nisjebedriften Norsk Viltprodukt som sier at
de er skviset ut bl.a. av hotellmarkedet av rike og mektige
Orkla, selv om Orkla ikke kan levere de ettertraktede produktene
som Norsk Viltprodukt har.

TINE har begått feilgrep, men jeg
spør: Er dette bare toppen av isfjellet? Hva
vil statsråden gjøre for å se de andre
kjedene og mektige bedriftene i kortene? Er vi gjennom TINE-saken
faktisk i ferd med å ta oppmerksomheten bort fra alt annet
omkring kjedemakten og all den skvisingen av de små nisjeprodusentene
som foregår ute i landet?

  Jeg takker igjen statsråden for svaret,
og jeg er glad for at statsråden jobber kontinuerlig med
dette.

Jeg leste i et magasin, SAS Braathens magasinet
for februar 2005, et intervju med
lederen for osteprodusenten Den blinde Ku, og hun sier:

«98 % av
markedet domineres av de fire store kjedene. Det innebærer
at det er fire menn som sitter og bestemmer hva som skal
havne i butikkene tre ganger i året.»

Dette viser jo at forbrukerne ikke
får mulighet til å gjøre seg kjent med
disse produktene, og hvordan skal de da vite om dem? Føler ikke
statsråden, med bakgrunn i det som nå kommer fram,
at dette kaller på en sterkere styring for å sikre
både rettferdighet i forhold til produsentene og et større
mangfold i norske dagligvarebutikker?

