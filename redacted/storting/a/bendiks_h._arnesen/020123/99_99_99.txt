 Jeg har følgende spørsmål til
statsråden:

«I vel seks år har det gått
to ukentlige transportfly fra Harstad/Narvik Lufthavn i
Evenes til Japan med laks. Denne forbindelsen har vært
av stor viktighet for oppdrettsnæringa i nord. I høst
ble disse flyavgangene flyttet fra Harstad/Narvik Lufthavn
til Gardermoen som følge av EUs miljøkrav.

Hva vil statsråden gjøre
for å få denne viktige flytransporten tilbake
til Harstad/Narvik Lufthavn?»

 Jeg takker statsråden for svaret,
men jeg ble ikke så mye mer orientert om situasjonen
med det svaret.

Det er jo slik at dette lakseflyet fra Evenes
til Japan har vært et svært vellykket eksportopplegg
av fersk laks fra Nord-Norge og har betydd mye for oppdretterne.
Som mange andre forundres jeg over at også dette
skulle bli sentralisert til Østlandet og Gardermoen. Så vidt
jeg vet, har Harstad/Narvik Lufthavn svært lang
rullebane, og dermed er den mer enn lang nok for å ta disse
nye DC-10-flyene. Jeg er også kjent med at flyplassen
har kapasitet i massevis til å ta disse flyene også i
fortsettelsen. Geografisk sett ligger den slik til at det ikke
skulle være noe problem, verken med støy eller
annet. Jeg har lyst til å spørre statsråden:
Hva har departementet konkret gjort med denne saken for å få denne
transporten tilbake til Evenes?

 Jeg gjentar at i disse seks årene
som dette flyet har gått på Evenes, har det blitt fraktet
25 000 tonn laks, og det er klart at det betyr mye. Bare
i år 2000 var eksportverdien for denne laksen på over
150 mill. kr. Jeg har lyst til å spørre:
Kan statsråden tenke seg å gjøre det
samme som hun gjorde i forhold til kuttene i flyrutene i Troms,
ta kontakt med selskapene for å drøfte dette inngående
for å fortelle hva dette betyr, og for å vise
til at denne flyplassen har de nødvendige fasilitetene
som skal til for å ta ned dette flyet også i
fortsettelsen?

