  Jeg tillater meg å stille følgende
spørsmål til helseministeren:

«I forbindelse med budsjettbehandlinga
for 2000 vedtok Stortinget å øke bevilgningen
til opptreningsinstitusjonene med 20 mill. kroner utover det som
var foreslått fra Regjeringen. Dette ble gjort for å øke
kurpengesatsen, slik at økninger i egenandelene skulle
unngås. Ifølge de opplysninger jeg har fått,
er nye kurpengesatser ennå ikke innført.

Hva er årsaken til at Stortingets
vedtak ikke er iverksatt?»

 Jeg takker statsråden for svaret.
Jeg er glad for å høre at dette nå er
i gang, for opptreningsinstitusjonene sliter for å få endene
til å møtes. Det er noe man er kjent med.

En del av denne påplussingen ble jo
finansiert ved å øke egenandelene for ortopediske
pasienter fra 100 kr til 125 kr pr. døgn.
Jeg har merket meg at denne økningen for lengst er iverksatt
fra departementets side, mens den delen av vedtaket som begrenser
de høyeste egenandelene, fortsatt ikke er iverksatt. Jeg
er derfor glad for å høre det statsråden
sier, men jeg har i tillegg lyst til å spørre: Hva
er grunnen til at innkreving og utbetaling ikke kan skje mer parallelt
enn det som nå er tilfellet?

