 Vi behandler i dag innstillingen om Ombudsmannsnemnda for Forsvarets
                        innberetning for 2007, som etter min mening er en meget viktig sak. 

Ombudsmannsnemnda skal etter formålet bidra til å sikre de
                        allmennmenneskelige rettigheter for Forsvarets personell og behandle
                        sakstema av prinsipiell karakter eller som har allmenn interesse. 

Det er bra at det har vært en liten nedgang i antall klagesaker som har vært
                        behandlet hos ombudsmannen, og jeg håper at dette også i årene som kommer,
                        vil fortsette å gå ned. 

Jeg har lagt merke til at det i beretningen fra ombudsmannen blir brukt
                        uttrykk som at ansatte i Forsvaret blir «skremt til taushet». Jeg synes ikke
                        det er bra med slik språkbruk, og jeg forventer at ombudsmannen i framtiden
                        ikke bruker slike karakteristikker uten at dette kan underbygges på en helt
                        annen måte enn tilfellet er i denne meldingen. 

Det er positivt at Forsvarsdepartementet og Forsvaret har jevnlige møter med
                        representanter for de tillitsvalgte for å finne hensiktsmessige løsninger
                        for de vernepliktige. Jeg er bekymret over at det fremdeles tar relativt
                        lang tid for mannskaper i Forsvaret å få sikkerhetsklarering. Dette er etter
                        mitt syn en lite tjenlig situasjon både for Forsvaret og for dem det
                        gjelder. Jeg er imidlertid kjent med at Forsvarsdepartementet har mottatt en
                        rapport om hurtigere saksbehandlingsprosess for vernepliktige. Jeg har
                        derfor tiltro til at man i tiden som kommer, vil se at arbeidet med
                        sikkerhetsklarering vil bli raskere utført fra mottakelse til klarering
                        eventuelt blir gitt. 

Jeg er glad for at tilgangen på leger og sykepleiere er blitt bedre, selv om
                        den fremdeles ikke er helt tilfredsstillende. Arbeiderpartiet er opptatt av
                        at de vernepliktige skal ha et fullgodt lege- og tannlegetilbud under
                        tjenesten. Jeg vil i den sammenheng vise til at vi i sommer behandlet
                        St.prp. nr. 48 for 2007–2008, jf. Innst.S nr. 318 for 2007–2008, hvor ett av
                        temaene var en styrking av Forsvarets sanitet. Det er derfor gledelig at vi
                        i statsbudsjettet for 2009 har fått til en styrking av nettopp Forsvarets
                        sanitet. 

Ombudsmannsnemnda uttrykker i sin rapport bekymring over psykiatritjenesten i
                        Forsvaret og at det finnes mennesker som har stresslidelser knyttet til sin
                        militære tjeneste. Jeg skal ikke nå gå i dybden av veteranproblematikken,
                        men jeg kan forsikre om at det er et område som opptar oss sterkt. For å
                        gjenta det jeg sa i min tale under behandlingen av forsvarsbudsjettet, har
                        det under denne regjeringen skjedd mye som har bedret situasjonen for
                        veteranene. Jeg erkjenner at det er mer å gjøre her, men jeg er helt sikker
                        på at vi til slutt kommer i mål med gode løsninger. 

