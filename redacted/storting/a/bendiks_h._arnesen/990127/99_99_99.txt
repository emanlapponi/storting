 Jeg tillater meg å stille følgende
spørsmål til nærings- og handelsministeren:

«Det har i den senere tid blitt foretatt
en rekke bemanningsreduksjoner i innenriks fergefart. Fra mannskapshold
hevdes det at dette fører til redusert sikkerhet for passasjerer
og mannskap. Fra ansvarlig kontrollmyndighet hevdes det derimot
at sikkerheten ikke svekkes ved slik bemanningsreduksjon, da det
samtidig er montert nytt sikkerhetsutstyr. 

Anser statsråden sikkerheten som tilfredsstillende
ivaretatt, eller er sjøfolkenes bekymring berettiget?»

  Jeg takker statsråden for svaret. 

I en reportasje i Norsk Sjømannsforbunds
medlemsblad sier både offiserer og mannskap at den lave
bemanningen går på sikkerheten løs, og
at de ikke tør tenke på hva som skjer hvis en
nødssituasjon skulle oppstå. Det hevdes også at
bemanningen er for lav selv til vanlig drift. I samme blad blir
det også innrømmet fra ledende hold i Sjøfartsdirektoratet
at det i en evakueringssituasjon ikke er folk til f.eks. å bære
handikappede eller hjelpe på annen måte. Det satser
man på at passasjerene skal hjelpe til med. Jeg mener at
det er økonomiske besparelser som synes å være
bakgrunnen for denne nedbemannningen. Mine spørsmål
blir da: I hvor stor grad er faren for tap av menneskeliv vurdert
opp mot økonomiske innsparinger i denne nedbemanningsprosessen,
og kan man forvente at det vil bli ytterligere nedbemanning i tiden som
kommer?

