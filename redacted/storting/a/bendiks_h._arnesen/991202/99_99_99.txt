(ordfører for saken): 

Ansvarsreformen for mennesker med psykisk utviklingshemming – den såkalte HVPU-reformen – ble iverksatt 1. januar 1991 etter et enstemmig vedtak i Stortinget. 




I ettertid har det pågått et kontinuerlig arbeid med å gjennomføre reformen etter intensjonene. Det er klart at en så stor og omfattende reform ikke er enkel å gjennomføre, og at det av og til kan være nødvendig med noen justeringer. 




Jeg finner grunn til å hevde at dette arbeidet har gått bra fordi det ved dette årsskiftet bare er 13 personer igjen på institusjon, og disse 13 vil etter alt å dømme også ha et annet tilbud om kort tid. 




Det ligger fortsatt store utfordringer i å skape flere gode fritidstilbud, skoletilbud og arbeidstilbud til mennesker med psykisk utviklingshemming. Det er også mye ugjort når det gjelder å bygge ut alternative botilbud for voksne, hjemmeboende mennesker med psykisk utviklingshemming.




Sosial- og helsedepartementet har i hele reformperioden fulgt utviklingen i kommunene nøye, bl.a. gjennom en årlig statusrapportering fra kommunene. Gjennomføringen av ansvarsreformen har vært en særlig stor utfordring for vertskommunene for de tidligere HVPU-institusjonene. I flere av disse kommunene er det gjennomført en omfattende evaluering av reformen. Dette har gitt viktige signaler for nødvendige justeringer og for den videre gjennomføring av reformen.




Snart ni år etter at ansvarsreformen trådte i kraft, tror jeg de fleste innser at denne reformen var riktig å gjennomføre for dem den egentlig gjelder. Vi må kunne være enige om at det ikke kan være riktig at noen mennesker skal leve hele livet sitt på en institusjon, uten eget hjem og den frihet alle vi andre tar som den største selvfølge.




Jeg håper og tror at denne debatten er et tilbakelagt fenomen, og at vi nå for alltid kan få bort HVPU-begrepet og den helt spesielle tenkning som har vært knyttet til grupper av mennesker med psykisk utviklingshemning. 




Det er selvfølgelig viktig å se tilbake på gjennomføringen og kanskje foreta visse endringer og forbedringer. I så måte er det Dokument nr. 8-forslaget vi nå behandler, på sin plass.




Det har imidlertid hele tiden vært planen at reformen skulle evalueres, og dette har Regjeringen fulgt opp på en god måte. Jeg vil gjerne benytte anledningen til å gi ros til statsråden og hennes medarbeidere for den jobben. I forslag til budsjett er det lagt inn 3,5 mill. kr til dette formålet, og planen for evalueringsarbeidet synes godt gjennomtenkt. 




En samlet komite er tilfreds med at evalueringsarbeidet er i gang, og komiteen har tro på at disse resultatene vil danne et godt grunnlag for det videre arbeid. Komiteen forutsetter at evalueringsrapporten fra Norges forskningsråd blir forelagt Stortinget på en tjenlig måte. 




Jeg tar da opp det forslaget som ligger i innstillingen.




 Arbeiderpartiet ved representantene Øyangen og Brustad har lagt fram forslag om at omsorgstrengende mennesker som flytter til en kommune, sikres samme adgang til sykehjemsplass eller omsorgsbolig som kommunens øvrige innbyggere.




Det selvfølgelig utgangspunkt for dokumentforslaget er at norske borgere skal kunne flytte fritt hvor de vil innen landets grenser. For mennesker med omsorgsbehov har det imidlertid vist seg at kommunegrensene i noen tilfeller har fungert som effektive sperrer. Som følge av større mobilitet geografisk vil foreldre og barn i stadig større grad være bosatt i forskjellige kommuner, med til dels store avstander. Mange eldre finner det da ønskelig å flytte nærmere sine barn og barnebarn. 




Det har de siste årene vært flere tilfeller hvor mennesker med behov for institusjonelle tjenester ikke har kunnet flytte til nær families bostedskommune på grunn av rigide regelverk og manglende samarbeid mellom kommunene. I ett tilfelle viste det seg umulig for en 92 år gammel mann å flytte fra hjemkommunen, hvor han ikke lenger hadde familie og bekjente, til Oslo, hvor han hadde to av sine tre barn og ti av sine elleve barnebarn.




I kommunehelsetjenesteloven § 2-1 heter det:







«Enhver har rett til nødvendig helsehjelp i den kommune der han eller hun bor eller midlertidig oppholder seg.»




Problemet vil oppstå når den som trenger omsorgstjenester, søker om dette før vedkommende bosetter seg i kommunen. Mange omsorgstrengende kan imidlertid ikke flytte før et nytt tjenestetilbud står klart i den kommunen de vil flytte til. 




Det har vist seg at regelverket blir praktisert ulikt på dette området. I noen tilfeller har fraflyttingskommunen og tilflyttingskommunen kommet til en ordning, mens kommunene i andre tilfeller ikke er blitt enige. Det er derfor behov for en klargjøring av dette regelverket, slik at kommunene gis mulighet til å føre en likeartet praksis for pleietrengende mennesker som ønsker å flytte til en ny kommune. Det legges til grunn at de som flytter, stilles likt med øvrige innbyggere i tilflyttingskommunen.




Fra Arbeiderpartiets side er vi fornøyd med at sosialministeren tok tak i denne problemstillingen før sluttbehandlingen av representantene Brustads og Øyangens dokumentforslag. Vi venter at kommunene følger opp rundskrivet fra departementet, og forutsetter at Regjeringen følger situasjonen og rapporterer til Stortinget hvordan intensjonene i forslaget blir fulgt opp.




Jeg tror at dette er et forslag og en sak som vil glede mange eldre, syke og pårørende som har måttet leve med store geografiske avstander mellom seg fordi reglene har vært for strenge. Vi vet alle hvor godt det er å kunne besøke sine nærmeste så ofte som mulig, og ha dem i en geografisk nærhet som gjør slik kontakt mulig.




Med forslaget og Stortingets tilslutning til det vil denne muligheten nå være åpnet.




