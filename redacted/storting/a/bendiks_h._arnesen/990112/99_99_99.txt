 Som det framgår av teksten i interpellasjonen, ligger telemedisinsk avdeling ved Regionsykehuset i Tromsø i fremste rekke både nasjonalt og internasjonalt. Når vi tenker på dette regionsykehusets beliggenhet og på de store geografiske områder sykehuset skal gi tjenester til, er det kanskje naturlig at det er her de er kommet lengst i arbeidet med å utvikle telemedisin. Med de avstander vi har i den nordligste landsdelen, har det stadig vært nødvendig å tenke nytt for å kunne gi tilfredsstillende tilbud til befolkningen. Spesielt har dette vært en stor utfordring for helsevesenet.




Regionsykehuset i Tromsø har ved utviklingen av de telemedisinske tjenestene lagt ned et fantastisk arbeid, som er framtidsrettet, og som vil være et sterkt bidrag til å kunne opprettholde en desentralisert bosetting også i framtiden. Jeg føler stolthet over å kunne registrere at store internasjonale helsemiljøer, med Verdens Helseorganisasjon i spissen, har fattet stor interesse for dette arbeidet og gjerne vil samarbeide.




Telemedisinsk avdeling ved Regionsykehuset i Tromsø ble i 1993 utpekt av Sosial- og helsedepartementet til å ivareta landsfunksjonen for telemedisin. Landsfunksjonen innebærer å drive forskning og utvikling av telemedisin samt å drive informasjons- og rådgivingsaktivitet. Telemedisinsk avdeling er altså en del av Regionsykehuset i Tromsø. Avdelingen har en daglig leder og en liten administrasjon. Pr. 1. januar i år hadde avdelingen 36 ansatte. Halvparten av disse har teknologisk bakgrunn. Ellers er ulike fagområder representert: medisin, sykepleie, psykologi, økonomi, samfunnsvitenskap, sosiologi og jus. En rekke utviklingsprosjekter ved telemedisinsk avdeling er nå i drift som telemedisinske tjenester. Tjenestene drives av kliniske avdelinger. Telemedisinsk avdeling har også en rekke nye prosjekter på gang. Dette er prosjekter innen utvikling og uttesting av nye tjenester, utvikling av ny teknologi samt en bred sammensatt evaluering av tjenestene. 




Telemedisinsk avdeling disponerer i dag ca. 700 m2 lokaler hvor det finnes studio, møterom, laboratorium og auditorium. Disse rommene benyttes også av andre avdelinger ved Regionsykehuset i Tromsø. De 36 ansatte deler små kontorer for å kunne ha arbeidsrom til alle. 




Telemedisinsk avdeling satser på vekst innenfor satsingsområdene. Avdelingen arbeider med mange nye prosjektforslag. Dette er prosjekter som er nødvendige og nyttige for å videreutvikle telemedisin og for å få satt disse tjenestene ut i daglig bruk i helsevesenet. Samarbeidet med Verdens Helseorganisasjon og med andre internasjonale miljøer vil også øke engasjementet.




For å kunne nå målsettingene, utvikle satsingsområdene videre og gjennomføre nye planlagte prosjekter er det nødvendig å utvide staben betraktelig. Det regnes som nødvendig at ca. 350 ansatte er på plass i løpet av en treårsperiode for å kunne følge opp de planene som er på gang. Det foreligger planer for et telemedisinsk bygg i Tromsø. Telemedisinsk avdeling har behov for betydelig økte arealer for forskere, utviklere, administrasjon, drifts- og opplæringspersonell, ulike laboratorier, operasjonsstuer, legekontorer, sykerom og hjemmeløsninger hvor praktiske forsøk med telemedisinske løsninger kan utføres. Lokaliseringen skal være nær både sykehus og universitet og med forbindelse til begge. 




I de framtidige målsettinger heter det at telemedisinsk avdeling gjennom forskning, utvikling og rådgivning skal bidra til at alle pasienter gis et bedre helsetilbud ved hjelp av telemedisin. Framtidens telemedisinske avdeling skal være det nasjonale og internasjonale senteret som det er naturlig å henvende seg til for alle som søker samarbeid, kunnskap og bistand om telemedisin, heter det i målsettingen. 




Jo mer jeg har satt meg inn i dette, jo mer spennende syns jeg det er i forhold til de store utfordringer og de store omstillingskrav samfunnet står overfor. Dagens teknologi gjør det mulig å bringe tjenestene nærmere brukeren, tilby pasientene tjenester direkte i heimen, f.eks. enkle undersøkelser. Tiden benyttet til administrativt arbeid vil effektiviseres slik at det blir mer tid hos pasienten. Ved hjelp av teknologi vil spesialistkompetansen kunne bli mer tilgjengelig. Bruk av telemedisin vil derfor kunne ha positive distriktspolitiske virkninger. 




I en tid med lange ventelister i helsevesenet, manglende og ulik tilgang til offentlige helsetjenester lokalt og kapasitetsproblemene i sentrale institusjoner må telemedisin være et av de viktigste områdene vi kan satse på. Stikkordsmessig kan det nevnes noen eksempler hvor telemedisin kan bidra til å bedre situasjonen i helsevesenet: 










Antall ferdigbehandlede pasienter i primærhelsetjenesten økes ved hjelp av telemedisinske hjelpemidler 







Allmennmedisinsk kompetanse økes gjennom mulighet for større kunnskapsoverføring fra spesialist til allmennpraktiker. 







Større faglig trygghet i distriktene vil bidra til mer stabil legedekning. 







Telemedisin vil ha stor betydning ved desentralisert utdanning av helsepersonell. 







Også mellom sykehus og internt på sykehusene vil det være et stort gevinstpotensial ved bruk av telemedisin. 




Dette var noen eksempler, men det finnes mange flere som dokumenterer hvor viktig det er å bruke tilgjengelig teknologi for å gjøre helsevesenet enda bedre.




Det begynner å bli en stund siden jeg fremmet denne interpellasjonen, og mye har jo skjedd siden da. I forbindelse med behandlingen av årets budsjett gav alle partier uttrykk for en positiv holdning til det arbeidet som er i gang ved telemedisinsk avdeling i Tromsø. Det synes jeg er svært positivt, og det gir meg tro på at vi har mulighet for å nå de mål som er satt. 




Det er viktig at vi nå kommer videre, og at planene kan realiseres etter den skissen som er lagt. Spesielt i en situasjon der internasjonale miljøer er potensielle kunder og samarbeidspartnere er det viktig at vi sikrer en framdrift i det videre arbeid som gjør at Norge og telemedisinsk avdeling ved Regionsykehuset i Tromsø fortsatt kan ligge i front på dette området. 




Jeg ser fram til statsrådens svar, og jeg ser fram til de øvrige innlegg i en sak som jeg håper har full oppslutning her i Stortinget. 




Jeg tar med det opp Arbeiderpartiets forslag, som er omdelt i salen.




