 

(ordfører for saken):

 Stortinget er nå invitert til å godkjenne et prosjekt for utskifting av vingene på Luftforsvarets P-3 Orion-fly. Det arbeid som skal gjøres på flyene, er å skifte ut mesteparten av vingene og de horisontale vingeflatene bak.




Dette vil gi flyene en levetid fram mot omkring 2030. Flyene kunne vært flydd lenger med de gamle vingene, men det ville medført høyere vedlikeholdskostnader og omfattende bruksbegrensninger.




En samlet komite har også merket seg at uten de foreslåtte investeringsmessige tiltak, kan Norge risikere å stå med en redusert flybåren maritim overvåkingskapasitet fra omkring 2008, og uten en slik kapasitet fra 2016.




Regjeringens tiltredelseserklæring legger vekt på nordområdene som Norges viktigste strategiske satsingsområde i årene som kommer. For å ivareta Norges interesser og hevde vår suverenitet er effektiv overvåking av de aktuelle områdene nødvendig.




En samlet komite er derfor enig i at for å ivareta norske økonomiske, miljømessige og sikkerhetspolitiske interesser, samt å hevde vår suverenitet, er effektiv flybåren maritim overvåking ved hjelp av P-3 Orion-fly av vesentlig betydning for nasjonen.




Av den grunn støtter en samlet komite Regjeringens investeringsprosjekt for utskifting av vinger på P-3 Orion maritime overvåkingsfly med en kostnadsramme på 720 mill. kr, slik det er beskrevet i proposisjonen.




