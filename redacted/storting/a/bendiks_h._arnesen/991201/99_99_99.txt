  Jeg tillater meg å stille følgende
spørsmål til arbeids- og administrasjonsministeren:

«Som kjent er over 9 pst. av alle
i yrkesaktiv alder uførepensjonert, og alt tyder på at
dette tallet fortsatt vil stige. Det synes vanskelig for yrkesvalghemmede å få arbeid
i vanlige norske bedrifter. Samtidig framkommer det opplysninger
som tyder på at det blir gitt for dårlig bistand
til etablering av egen arbeidsplass, og at uførepensjon
i stedet blir anbefalt.

Hva vil statsråden gjøre
for å bedre mulighetene for de yrkesvalghemmede som vil
etablere sin egen arbeidsplass?»

  Jeg takker statsråden for svaret.

Det er slik at for noen mennesker er uførepensjon
den eneste løsningen, men svært mange av dagens
uførepensjonister vil gjerne ha arbeid dersom arbeidet
kan tilpasses deres situasjon. Det å ha et arbeid har mye å bety både
for livskvalitet, selvfølelse og privatøkonomi. 

Jeg opplever ganske ofte å høre
at folk som vil skape sin egen arbeidsplass, sendes på en
rundgang fra kontor til kontor, og resultatet blir ofte et avslag,
eller en bistand som ikke er tilstrekkelig i forhold til behovet.
Da er mitt spørsmål: Tror statsråden
at en større innsats og en smidigere saksbehandling på dette
området vil kunne redusere antall trygdede og dermed gi
en bedre økonomi både for disse som enkeltmennesker
og for samfunnet totalt?

