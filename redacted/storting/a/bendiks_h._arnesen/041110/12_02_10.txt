  Jeg takker statsråden for svaret,
selv om det var mange forbehold knyttet til mulighetene framover
for den gruppen som jeg tar for meg i dette spørsmålet.

Det kan virke slik at man ikke er spesielt
glad for å få de minste inn i dette fisket. Det
virker som om småskaladrift ikke er så viktig
i denne sammenhengen. Når det gjelder sikkerhet, er det
vel slik at de båtene det her er snakk om, driver annen
form for fiske og har drevet med det i mange år, og sikkerheten
skulle vel ikke være verre å ivareta med dette
krabbefisket enn med annet fiske.

Statsråden viser til det han har uttalt
i Sametinget, at det nettopp er de med de største problemene
med kongekrabben som skal få en kompensasjon. Kan man forvente at
disse interessene blir ivaretatt i neste runde, slik at de som driver
smått og i kombinasjon med andre næringer, får
denne kompensasjonen?

