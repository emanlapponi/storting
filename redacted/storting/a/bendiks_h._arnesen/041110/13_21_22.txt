  Jeg takker statsråden for svaret.

Det er jo slik at de fleste gåseartene
i Europa har økt til dels kraftig de siste ti årene,
og de øker fortsatt. Og jakten er blitt mindre. Så er
det slik at endringer i landbruket og bruk av beiter har ført
til at gåsa også har trukket inn på innmarka.
Ved en bedre forvaltning av gåsa ville den kunne ha blitt
en ressurs istedenfor at den nå er en konfliktgrunn. Jeg
har ikke hørt noen som vil ha bort all gås. Planer
for en bedre forvaltning er lagt, som statsråden her nevner,
og det er fortsatt ting på gang for å forebygge
disse skadene.

Men jeg har lyst til å spørre
om statsråden ser på dette som en ren miljøsak
og ikke som noe som i de områdene som er rammet, økonomisk
skal belastes bøndene, f.eks. gjennom å bruke
midler over jordbruksavtalen. Vil statsråden se på dette
som en miljøsak og håndtere økonomien
i prosjektene ut fra det?

