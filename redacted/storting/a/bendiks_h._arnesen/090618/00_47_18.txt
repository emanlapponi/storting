 Når Stortinget i dag behandler Ombudsmannsnemnda for Forsvarets beretning for 2008, er det etter min mening et dokument som med fordel kunne ha vært bredere i formen. Nemnda påpeker imidlertid en del forhold som jeg vil kommentere litt. 




Jeg har spesielt merket meg at når det gjelder lærlinger, foregår det et fortløpende og positivt arbeid for å kunne tilby videreutdannelse og stillinger. Jeg er helt enig med nemnda i at dette er høyst påkrevd. Jeg mener at det er uheldig at Forsvaret fortsatt mister lærlinger. Jeg registrerer at dette begrunnes med lønnsbetingelser og tilsettingsbetingelser. 




Jeg merket meg også at nemnda fortsatt påpeker at det tar lang tid å få sikkerhetsklarering av mannskapene. Jeg er enig med nemnda i at dette er en uholdbar situasjon og lite tjenlig både for Forsvaret og den det gjelder. Dette er noe Arbeiderpartiet vil se nærmere på. 




Jeg har før omtalt saksframstillingen fra nemnda og det uheldige i at det henvises til episoder og mottatte rapporter som ikke blir underbygd. Dette kan gi en feil oppfatning av situasjonen. Det er bl.a. ikke mulig å se om det er en eller om det er 100 personer som setter fram påstander. Dette mener jeg er uheldig. 




Jeg må videre si at vi må kunne forvente at Ombudsmannen i sin rapportering til Stortinget bruker korrekte data. Jeg vil i den sammenheng nevne et forhold som er direkte feil i dette dokumentet, og det gjelder det nemnda sier om at Forsvaret ikke har nådd 1:5 når det gjelder rotasjon av personell i utlandet. Dette har aldri vært et uttalt mål, og nemnda kan således heller ikke hevde at dette er et mål som ikke er oppnådd. 




Jeg er glad for at det er en enstemmig komité som ser det som utfordrende at nemnda framlegger status og oppfatninger fra året før det blir behandlet i Stortinget og således ikke viser status pr. framleggelsestidspunkt. Jeg vil i den sammenheng si meg tilfreds med den jobben saksordføreren har gjort med saken. 




Det ville vært hensiktsmessig om Ombudsmannen organiserer arbeidet med rapporten slik at det i rapporter framkommer en statusdel som viser avvik i de innrapporterte forhold der forhold er kjent endret. 




Forsvarskomiteen har kun tatt dette dokumentet til orientering med klare anbefalinger om endringer for framtiden. 




