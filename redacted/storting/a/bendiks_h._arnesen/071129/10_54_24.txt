 Jeg er glad for at vi nå får behandlet denne proposisjonens kapitel 4.4 og 4.5 om gjennomgang av nedbemanningen i Forsvaret og gjennomgang av tidligere bortsettingsprosesser. Dette er en oppfølging av Soria Moria-erklæringen, som sier:







«Regjeringen vil gjennomgå erfaringene med nedbemanning, privatisering og anbud samt horisontal samhandling i Forsvaret.»




Forsvaret har vært gjennom en tøff omstilling som har kostet mye i forhold til menneskelige ressurser. Vi må innse at det ikke lenger er rom for ostehøvling når det gjelder besparelser i Forsvaret. Vi må også ta hensyn til ansatte som er slitne av de vedvarende omstillingene.




For Forsvaret er det nå viktig at vi staker ut en kurs med langsiktighet og med forutsigbare rammevilkår for morgendagens utfordringer. Vi må skape ro og trygghet rundt Forsvaret både internt og i samfunnet som helhet.




Jeg merker meg at Regjeringen i forbindelse med arbeidet med ny langtidsplan for Forsvaret 2009–2012 for det første fastslår at menneskene er den viktigste ressursen som Forsvaret besitter. Derfor skal man i ny langtidsplan søke å ivareta










at den videre omstillingen av Forsvaret skal innrettes mot løsninger som er totaløkonomisk gunstige for Forsvaret, og ikke bare ha fokus mot bedriftsøkonomiske innsparinger







at bruken av bemanningsrammer i styringen ikke er til hinder for å finne løsninger som er totaløkonomisk gunstige for Forsvaret på sikt







at det er en god dialog med arbeidstakerorganisasjonene i den videre omstillingen




Dette er jeg veldig godt fornøyd med, og det viser at vi fører en ny politikk.




Men vi står fortsatt overfor interne utfordringer i Forsvaret i dag. I fjor fastslo komiteen i forbindelse med behandlingen av budsjettet at årsverksrammer må betraktes som et verktøy, «men at de ikke må stå i veien for å etablere løsninger som er totaløkonomisk gunstige». Til tross for dette innføres det tilsettingsstopp og utstrakt bruk av innleie. Ja, det er nylig sendt ut et brev i FLO om at de fastsatte årsverksrammer skal overholdes til tross for at ordrebøkene er fulle, og at det klart vil lønne seg å ansette folk i faste stillinger i stedet for å bruke store summer på innleie.




Jeg føler meg trygg på at statsråden vil rydde opp i dette, og jeg håper at de militære sjefene blir flinkere til å følge opp de signaler som blir gitt her fra Stortinget.




Jeg er svært godt fornøyd med at vår regjering sier stopp til videre privatisering og bortsetting i Forsvaret.




Det er viktig å huske på at militærmakt er statens ytterste instrument for voldsmakt. I den sammenheng mener jeg at man må gjøre nøye prinsipielle vurderinger og analyser av hva som er Forsvarets kjernefunksjoner, og som alltid skal og må utføres i egenregi av Forsvaret.




Jeg er også opptatt av at man foretar en helhetlig gjennomgang av Forsvarets støtte- og logistikkonsept, der man vurderer logistikk- og støttefunksjoner i et beredskapsperspektiv med tanke på forhold som hvilken kompetanse man bør ha på Forsvarets materiell og systemer.




Avslutningsvis vil jeg understreke viktigheten av å ha et godt, ryddig, konstruktivt og involverende forhold til arbeidstakerne og deres representanter. Dette er en forutsetning for en vellykket videre omstilling av Forsvaret.




