  Jeg tillater meg å stille følgende
spørsmål til kirke-, utdannings- og forskningsministeren:

«En liten gruppe unge mennesker er
på grunn av sin helsetilstand avhengig av å ta
sin skolegang i et varmere klima utenfor Norge. Til tross for at
slike opphold er anbefalt av spesialist og at dette bedrer livskvaliteten
og mulighetene for læring betydelig, finnes det ingen offentlig
støtte til de som er i denne situasjonen. Det synes også vanskelig å komme
inn under ordningen med yrkesrettet attføring.

Hva vil statsråden gjøre
for å hjelpe disse ungdommene til å skaffe seg
nødvendig utdanning?»

  Jeg takker statsråden for svaret.

Den gruppen unge mennesker som man her snakker om,
er en svært liten gruppe funksjonshemmede. Det å slite
med f.eks. revmatisme og andre lidelser allerede fra barneårene
er jo en stor påkjenning i seg selv, både når det
gjelder livskvalitet og mulighet til læring – ja,
det sliter på hele livssituasjonen. Jeg har vært
i kontakt med unge mennesker som er i gang med slik skolegang i
utlandet, men som må slutte dersom de ikke får økonomisk hjelp.
Og det skal jo ikke være slik at det er foreldrenes økonomi
som skal være avgjørende for hvem som får mulighet
til slike tilbud.

Jeg forstår det da slik at statsråden
vil se nærmere på dette. Jeg vil be statsråden
prøve å klargjøre dette slik at behandlingen
kan gå raskt, og folk med en diagnose der behovet er udiskutabelt
får søknaden innvilget raskt.

  Jeg tillater meg å stille følgende
spørsmål til sosialministeren:

«En beboer ved Conrad Svendsen Senter
(CSS) skal flyttes fra dette senteret og til foreldrenes hjemkommune mot
egen vilje. Vedkommende er døv og har omfattende psykiske
plager. Han har i dag et godt behandlingstilbud i et tegnspråklig
miljø. Dessverre kan ikke kommunen tilby tilsvarende opplegg.
Statsråden har i brev til foreldrene gitt uttrykk
for forståelse for problemet.

Hva vil statsråden gjøre
i denne saken, og vil statsråden sørge for å sikre
rettighetene for denne svært marginale gruppen funksjonshemmede?»

  Jeg takker statsråden for svaret.

Jeg har lyst til å understreke at
jeg prøver å unngå å ta opp
spørsmål som gjelder enkeltpersoner. Men vi snakker
her om en så marginal gruppe at det nærmest er umulig å ikke
berøre enkelttilfeller når man tar opp spørsmål
om rettigheter.

Jeg ønsker å stille et prinsipielt
spørsmål. Jeg mener at også mennesker
i en slik situasjon må få respekt for egne synspunkt,
spesielt når det dreier seg om valg av bosted og om annet
som gjelder livssituasjonen. Jeg synes ikke at denne etter mitt
syn soleklare retten er godt ivaretatt i dette konkrete tilfellet.
Jeg vil spørre statsråden om det ikke er grunner
som tilsier at funksjonshemmede i en slik situasjon må få en
mer reell innflytelse på sin egen situasjon?

