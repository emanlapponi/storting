 Jeg takker statsråden for svaret.

Dette er neppe et enkelttilfelle, det er sikkert
mange slike tilfeller. Det kan kanskje virke som en liten sak for Stortinget,
men for dem det gjelder, er det en stor sak, og en viktig sak for
å kunne fungere i samfunnet. Da er det viktig at regelverket er
slik at det stimulerer til deltakelse, ikke til eksklusjon.

Jeg forstår det slik at grunnen til at den
personen som jeg har brukt som eksempel her, ikke får denne trygdebilen,
er at han ved hjelp av proteser har kjempet seg opp av rullestolen
og klarer å gå igjen. Hadde han ikke gjort det, hadde det ikke vært
noen diskusjon om denne saken. Da hadde han fått den bilen han trenger.
Så her må det absolutt være behov for en endring av regelverket
for ikke å ekskludere folk på denne måten.

Statsråden sier at han vil vurdere en regelendring. Hvilket
tidsskjema ser han for seg?

