 Jeg stiller følgende spørsmål
til forsvarsministeren:

«Harstad Skipsindustri planlegger
bygging av en større tørrdokk og har i den forbindelse
tilbudt Forsvaret å delta. I Budsjett-innst. S. nr. 7 for
2001-2002 sier forsvarskomiteen
enstemmig at den har merket seg at Regjeringa tar sikte på å komme
tilbake til Stortinget våren d.å. med forslag
om statlig oppfølging av tørrdokkprosjektet. Næringskomiteen
har en lignende formulering. I brev 22. januar 2002 fra NHD framgår
det at Sjøforsvaret allikevel ikke vil delta.

Vil statsråden følge opp
Stortingets enstemmige oppfordring?»

 Jeg takker statsråden for svaret.
Som statsråden selv var inne på, har
jo dette stått nedfelt i de to budsjettinnstillingene, både
fra forsvarskomiteen og
fra næringskomiteen, og det er heller ikke sagt noe
annet i tilleggsproposisjonen som den nye regjeringen kom med. Begge
komiteene har bedt om at dette følges opp i revidert, så jeg
er glad for at det kommer.

Jeg vil samtidig minne statsråden
om at statsministeren og finansministeren og tidligere forsvarspolitisk
talsmann for Høyre har vært i Harstad
og lovt at dette skal man få på plass, og da forventer
jeg meg kanskje en mer positiv holdning enn det som brevet fra embetsverket
i Næringsdepartementet vitner om.

Jeg har lyst til å spørre:
Det gikk en henvendelse fra verftet til forsvarsministeren om å få et møte
for å drøfte de nærmere enkeltheter.
Er det da svaret fra embetsverket i Næringsdepartementet
som er svaret fra statsråden?

 Spørsmålet står
fortsatt ubesvart av den grunn at man her altså har bedt
om et møte med departementet for å klargjøre
saken, for å drøfte tall og for å drøfte
enkeltheter foran behandlingen av revidert, og jeg oppfatter det
brevet som har kommet fra Nærings- og handelsdepartementet,
som et avslag på å få et slikt møte.

Jeg spør igjen: Vil statsråden eller
statsråden i næringsdepartementet ta imot verftet
for å planlegge de nærmere enkeltheter fram mot
revidert?

