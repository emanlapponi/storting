 Jeg tillater meg å stille følgende
spørsmål til helseministeren:

«Sykestuer har en viktig beredskapsfunksjon
for distrikter hvor avstanden til sykehus er lang. Dette er også bakgrunnen
for at Finnmark har fått øremerkede midler av
staten for å sikre sykestueplasser.

Hva vil statsråden gjøre
for å sikre driften ved de eksisterende sykestuene,
og kan det være aktuelt å utvide sykestuetilbudet?» 

 Jeg takker statsråden for svaret,
og kan vel forsterke det statsråden sier, med å si
at helsestellet er noe av det aller viktigste folk etterspør.
I så måte påvirker helsetilbudene også bosettingen
i landet vårt. Og i områder med store avstander
til sykehusene kan sykestuens eksistens og kvalitet faktisk bety
liv eller død for folk. Som statsråden var inne
på, har sykestuene også stor betydning for sykehusenes
effektivitet, ved at man både kan begrense antall innleggelser
og få en raskere utskriving.

Ved Sonjatun i Nordreisa i Troms har de utviklet
et godt sykestuekonsept som jeg synes statsråden bør
se på. Kan det være aktuelt å satse videre
på det opplegget som Sonjatun har, bl.a. med fødestuer?
Hva vil statsråden gjøre med den siden av saken?

  Jeg er veldig glad for å høre
statsrådens holdning til dette med sykestuer. Men jeg har
lyst til å si at det akkurat i denne fasen hersker veldig
stor usikkerhet der det eksisterer sykestuer, om sykestuens
framtid, så jeg må be om en rask avklaring, slik at
man slipper denne usikkerheten med hensyn til det helsestellet man
har.

