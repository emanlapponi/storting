 Jeg tillater meg å stille følgende
spørsmål til nærings- og handelsministeren:

«Etter de siste hendelser på sjøen
er det avdekket flere tilfeller hvor sikkerhetsutstyr på innenriks
passasjerskip ikke holder mål. Dette har utløst
en sterk kritikk av Sjøfartsdirektoratet, som er det organ
som har ansvaret for godkjenning og kontroll av dette utstyret. 

Hva vil statsråden gjøre
for å gjenopprette tilliten til Sjøfartsdirektoratet,
og vil det fortsatt bli foretatt bemanningsreduksjoner som er begrunnet
med at nye redningsmidler er montert?»

  Jeg takker statsråden for svaret,
men jeg er på ingen måte beroliget av det jeg
hørte.

Sjøfolk har i lengre tid påpekt
svakheter ved bemanningskravene og sikkerhetsutstyret på innenriks
passasjerskip. De har uttrykt stor bekymring for sikkerheten. 

På mitt spørsmål
i spørretimen om dette den 27. januar 1999 svarte statsråden
bl.a.:

		«Det
er den senere tid utviklet redningsutstyr som er lite arbeidskrevende,
og som reduserer mannskapsbehovet ved evakuering.»

Ettertiden har vist at sjøfolkenes
bekymring ikke var ubegrunnet. Øvelser har påvist at godkjent
redningsutstyr ikke har fungert tilfredsstillende. 

På bakgrunn av det statsråden
nettopp sa, vil jeg spørre: Er det virkelig slik at utstyr
som tas i bruk, ikke blir prøvd om bord i båtene
før godkjenning blir foretatt for den enkelte båt?
Og hvem har ansvaret når godkjent utstyr ikke fungerer?
Er det slik at rederiet har ansvaret for det utstyret som direktoratet
har godkjent?

  Jeg tillater meg å stille følgende
spørsmål til sosialministeren:

«I Handlingsplan for funksjonshemmede
1998-2001 framhever Regjeringen sterkt behovet for å øke
yrkesaktiviteten blant funksjonshemmede. Til tross for denne målsettingen
opplever mange funksjonshemmede å bli utestengt fra arbeidslivet
fordi utgiftene til spesialtransport i forbindelse med jobben blir
for stor. Det er for eksempel kjent at en kvinne i Tromsø må fratre
sin 40 pst. stilling fordi arbeidsreisen koster henne 400 kroner
pr. dag. 

Hva vil statsråden gjøre
for å rette på dette forholdet?»

  Jeg takker statsråden for svaret,
men jeg syns at de ordningene som skisseres, høres noe
kompliserte ut, og jeg føler også at det skjer
lite på kort sikt for å rette på disse
forholdene. 

I en tid hvor antallet trygdede øker
betydelig, er det viktig å legge til rette for at alle
som makter å være i arbeid, får muligheter
til det, spesielt når arbeidsplassen ligger klar for arbeidstakeren,
eller når folk kan etablere sin egen arbeidsplass. Det
er også i tråd med FNs standardregler for funksjonshemmede
at det er en menneskerett å kunne ha et arbeid. Skal tilgjengeligheten
være reell, må vi få ordninger som sikrer
at funksjonshemmede får ta del i arbeidslivet og i fritidsaktiviteter
uten å ruinere seg økonomisk. Dette betyr etter
min mening at spesialtransport må ha samme billettpris
som andre kollektivtilbud. Og da er mitt spørsmål:
Hva kan statsråden gjøre på kort sikt
for å endre på dette, før man får
disse meldingene behandlet?

