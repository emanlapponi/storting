  Jeg skal få stille følgende spørsmål
til landbruksministeren:

«Hva vil statsråden gjøre
for å hindre ulovlig import av kjøtt til Norge,
samt sikre en effektiv og helt nødvendig næringsmiddelkontroll
ved alle restauranter, dagligvareforretninger m.v.?»

  Jeg vil få takke statsråden for
svaret, som jeg er meget tilfreds med. Jeg er glad for at statsråden
tar dette problemet på alvor. Sist jeg tok opp denne saken,
for noen år tilbake, ble det svart at de kvanta som ble
smuglet for videresalg, var små, og at dette burde være
en overkommelig oppgave for våre kontrollmyndigheter. Dessverre
har smuglingen av kjøtt bare økt, og noen restauranter
markedsfører seg nå med å annonsere at de
garanterer at de bruker norske kjøttvarer i de rettene
de selger. Det er bra, og det er bra at vi har fått en
ny forskrift om forenklet forelegg bl.a. Men skal tollvesenet lykkes med
de oppgavene statsråden nevnte i sitt svar, trengs det å styrke
tollvesenet, som har mange grenseoverganger å ha kontroll
med. Det får imidlertid bli en oppgave Regjeringen og Stortinget
kommer tilbake til. Jeg håper de tiltak statsråden
nevnte i sitt svar, vil innebære at vi kan få en
reduksjon i den ulovlige importen av kjøtt.

