 Jeg tillater meg å stille følgende
spørsmål til sosialministeren:

«I Frankrike har medikamenter inneholdende
virkestoffet buprenorfin hatt oppsiktsvekkende resultater i behandling
av narkomane. Antallet overdoser er blant annet redusert med 70
pst. på fire år. Medikamentene skal ha klare fordeler
sammenlignet med metadon.

Vil statsråden ta initiativ til å forsere
og utvide utprøvingen av buprenorfin-assistert behandling
i Norge?»

  Jeg takker statsråden for svaret,
og vil få ønske henne god tur til Paris. 

Jeg er enig i at det må være
en streng kontroll med det medikamentet som blir utskrevet, og at
all slik behandling må være innenfor de rammene
som er lagt i metadonprosjektet. Vi har ikke noe tilbud om metadonbehandling
til alle som fyller kravene for slik behandling – ca. 500
personer står på venteliste, og overdosedødsfallene
er høyere enn noen gang tidligere. Alt må prøves
for å redusere overdosedødsfallene vesentlig,
slik også statsråden sa. 

I Frankrike har man jo meget god erfaring med
bruk av medikamenter som inneholder virkestoffet buprenorfin. Ja,
resultatene er oppsiktsvekkende. Behandlingen er langt rimeligere
enn metadonassistert behandling. Kan ikke statsråden åpne
for at de som står på venteliste for metadonassistert
behandling, får dette alternative behandlingstilbudet omgående?
Og har statsråden drøftet denne problemstillingen
med fagrådet innen rusvern i Norge?

