 Jeg skal få stille følgende spørsmål
til kirke-, utdannings- og forskningsministeren:

«Når vil Regjeringen legge
fram forslag om IT-utdanningstilbud for funksjonshemmede ved Høgskolen
i Hedmark, Rena?»

  Jeg takker statsråden for svaret.
 Jeg er glad for at høyere utdanning er et av satsingsområdene
i Regjeringens handlingsplan for funksjonshemmede 1998-2001.  Jeg
er også glad for at universiteter og høgskoler
er pålagt å utarbeide egne handlingsplaner for
funksjonshemmede studenter.  Men for en del funksjonshemmede er
det helt nødvendig  med  spesiell tilrettelegging for at
de i det hele tatt skal kunne ha muligheter til å gjennomføre
sine studier.  Norges Handikapforbunds Ungdom har i årevis
arbeidet med å utarbeide et opplegg for denne gruppen,
med bl.a. bo- og servicetilbud.  Det er dette opplegget
som gjør tilbudet kostnadskrevende.  Det er ikke tenkt
at dette skal være et særtilbud undervisningsmessig
sett, men et integrert tilbud.  Jeg synes det er oppsiktsvekkende
at statsråden etter så mange års behandlings-
og vurderingstid vil underkjenne forslag til undervisningsopplegg
framlagt av interesseorganisasjonene til brukerne.  Ser ikke statsråden
at det vil være behov for et slikt opplegg i tillegg til
at universiteter og høgskoler skal arbeide for å tilrettelegge
for integrering av funksjonshemmede studenter?

 Jeg er klar over at flere regjeringer har vært involvert
i arbeidet med dette utdanningstilbudet, men jeg beklager sterkt
at det har tatt så lang tid før man har kunnet
imøtekomme et undervisningsopplegg for denne gruppen mennesker,
som uten tvil har krav på og behov for et undervisningsopplegg
som gir dem muligheter til å skaffe seg studiekompetanse
og kunne møte yrkeslivet med tanke på å bli
sysselsatt, noe vi alle legger stor vekt på.  Mitt tilleggsspørsmål
til statsråden vil da bli:  Vil statsråden åpne
for at Norges Handikapforbunds Ungdom, som har arbeidet med denne
saken i mange år, kan få delta i møtet
med Sosial- og helsedepartementet og FFO – det møtet
som statsråden selv nevnte i sitt svar til meg?

