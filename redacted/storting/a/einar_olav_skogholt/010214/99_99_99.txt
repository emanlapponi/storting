 Jeg vil få stille følgende spørsmål
til helseministeren:

«Kommunene må i dag betale
legenes honorar ved legemiddelassistert rehabilitering
og analysen av urinprøvene til narkomane.

Vil statsråden ta initiativ til at
trygdevesenet skal betale disse utgiftene?» 

 Jeg takker statsråden for et positivt
svar.

Mange steder i landet er det et problem med å skaffe leger
som er villige til å påta seg ansvaret for å bistå i
behandlingen av klienter under legemiddelassistert behandling, bl.a.
på grunn av uklare regler om hvem som skal betale legenes
honorar. De samme uklare ansvarsforholdene har man vedrørende
betaling for laboratorienes analyser av urinprøver.

Kommunene har ansvaret for å skaffe
et rusfritt botilbud og arbeids- og utdanningstilbud til de brukerne
som får tilbud om legemiddelassistert behandling. Uklare
regler må ikke gjøre dette viktige arbeidet
unødvendig vanskelig. Jeg oppfordrer statsråden
til å gi klarsignal så snart som mulig om at disse
utgiftene skal bæres av folketrygden.

