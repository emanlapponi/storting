 Jeg vil få stille følgende spørsmål
til helseministeren: 

«Norske snusbokser har en advarsel
fra Sosial- og helsedepartementet om at snus er kreftfremkallende
og alvorlig helseskadelig. Den svenske Socialstyrelsens rapport
1997:11 viser at det ikke finnes en sikker sammenheng mellom snus
og kreft. I Sverige har myndighetene besluttet å fjerne
advarselsmerkingen på snusboksene. Effektivt folkehelsearbeid
er avhengig av vitenskapelig holdbar informasjon fra myndighetene.

Hva vil statsråden gjøre
for å sikre at departementet gir korrekt informasjon om
snus?»

  Jeg vil få takke statsråden for
svaret. 

Jeg er noe overrasket over at Statens tobakksskaderåd og
departementet overser resultatene fra forskningen i Sverige på dette
området. Med bakgrunn i dette arbeidet har de svenske myndighetene
besluttet å endre dagens regler for merking av snus, altså fjerne
merkingen om at snus er kreftfremkallende. Jeg vil også få vise
til en rekke studier foretatt av professor i odontologi ved Universitetet
i Oslo, Tonny Axell. Hans konklusjon er at det ikke er noen sammenheng
mellom bruk av snus og kreft. Jeg er opptatt av at effektivt folkehelsearbeid
skal være avhengig av vitenskapelig holdbar informasjon.
Har statsråden ingen tiltro til resultatene fra den forskningen
svenskene har foretatt på dette området? Og mener
statsråden at svenske myndigheter overser den påståtte
kreftfaren i sitt aktive arbeid i forhold til EU for å endre
dagens regler for merking av snus?

  Jeg vil få takke for svaret.

Jeg er glad for at statsråden i sitt
første svar uttalte bl.a. følgende:

«Dersom
direktiv med et slikt innhold blir vedtatt, vil også Norge
måtte endre regelverket i samsvar med dette.»

Jeg er kjent med at Sosial- og helsedepartementet
den 4. oktober sendte et brev til EU, til Cathrine Steinsland, om
advarselsmerking på snusbokser med tanke på det svenske
initiativet. I det brevet går det klart fram at departementet
iallfall ikke ønsker å etterkomme eller være positiv
til et samarbeid med svenskene for å få en slik merking
av snusboksene. Mitt tilleggsspørsmål til statsråden
må da bli: På hvilken måte vil statsråden
følge opp det foreslåtte endrede EU-direktivet
og eventuelt være med på å påvirke
det endelige direktivet?

  Jeg skal få stille følgende spørsmål
til helseministeren:

«Ved flere av våre videregående
skoler har man en mangelfull skolehelsetjeneste, eller et totalt
fravær av en slik tjeneste.

Hva kan statsråden gjøre
for å sikre våre videregående skoler
en best mulig skolehelsetjeneste?»

  Jeg vil få takke statsråden for
et positivt svar.

Det er viktig at alle videregående
skoler har tilgang til skolehelsetjenesten. For få dager
siden hadde flere av oss et besøk av ungdommens fylkesting
i Hedmark. De var opptatt av at skolehelsetjenesten var mangelfull
ved flere videregående skoler.

Kommunene har ansvaret for skolehelsetjenesten.
De videregående skolene dekker flere kommuner enn den kommunen
skolen er etablert i. Vertskommunen synes kanskje det er urimelig å bære
alle kostnadene på vegne av de øvrige kommunene
som sogner til skolen. Jeg tror dette kan være en årsak
til mangelfull skolehelsetjeneste ved noen av våre videregående
skoler. Kommunene burde kanskje fordele utgiftene.

Jeg er glad for det felles tilsyn som er iverksatt,
og som vil bli gjennomført i løpet av inneværende år.
Hvis oppsummeringsrapporten ikke er tilfredsstillende, vil da statsråden
ta et initiativ overfor kommunene, eventuelt regionene, for å få en
best mulig helsestasjons- og skolehelsetjeneste til en gruppe som
er svært avhengig av denne tjenesten?

