 Eg skal heller ikkje gå inn på konflikten i seg sjølv. Eg trur at den avgrensinga, som både interpellanten og utanriksministeren legg opp til, er realistisk og viktig. Sjølve konflikten er komplisert, og det er ikkje gitt å handtere han i eit enkelt ordskifte som dette. Derimot er det heilt klart at russiske styresmakter har eit klart ansvar når det gjeld den humanitære situasjonen og rettstryggleiken for dei som er i området. Det synest eg også ein skal fokusere på her, og det legg både utanriksministeren og interpellanten opp til. Eg synest det er viktig at 

det 

er sporet for den vidare norske handteringa av dette i denne samanhengen.




Andre aspekt av dette vil kunne bli tekne opp i ulike samanhengar, men dette er det viktigaste frå dette ordskiftet, etter mitt syn, dvs. å medverke til å forbetre den humanitære situasjonen og medverke til å forbetre rettstryggleiken for dei som er i Tsjetsjenia, dei som er i naboområdet, dei som er i Russland, og også dei som er ute av Russland. Det gjeld for alle, det gjeld særleg for dei som har gjort seg nytte av internasjonale og nasjonale instrument for å gjere sine krav og sine saker kjende, at desse kan kjenne tryggleik for liv og helse.




Derfor er ikkje eg så oppteken av kva slags organisasjonar som handterer desse sakene, men av at dei blir handterte. Av dei konkrete punkta som er nemnde her, bør ein medverke til at internasjonale representantar har innsyn i og kan delta i dei prosessane som gjeld dei rettslege sidene av dette, og til at det er eit internasjonalt nærvær som gjer at enkeltpersonar er nokolunde trygge, anten dei er i Tsjetsjenia, Ingusjetia eller i Russland elles, slik at dei fritt kan ta opp og sikre sine personlege rettar. Det krev internasjonalt nærvær, det krev internasjonalt innsyn, og det krev ein vilje frå russiske styresmakter til opne og demokratiske prosessar rundt desse enkeltsakene.




Derfor er det viktig, som det vart sagt her, at det ikkje er nokon massedeportasjonar tilbake til Tsjetsjenia frå Ingusjetia eller andre stader, men at ein bidreg til at dette skal vere ein frivillig retur, at dei som er ute av Tsjetsjenia, har rimelege levekår, og at det dermed også, om nødvendig, er internasjonal bistand til desse flyktningane eller internt fordrivne, slik at dei ikkje lir overlast der dei måtte vere. Dei som vender tilbake til Tsjetsjenia, må ha rettstryggleik og naturlegvis rimelege levekår. Eg synest det er viktig at vi fokuserer konkret på dette, og at ein følgjer opp desse heilt konkrete områda.




Konklusjonen på dette ordskiftet gjennom den vel grunngjevne interpellasjonen frå representanten Jacobsen bør vere at det blir konkrete resultat og ikkje deklarasjonar om ting som vi vanskeleg kan ha nokon innverknad på.




