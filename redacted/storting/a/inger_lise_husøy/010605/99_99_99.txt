(ordfører for saken): 

Bare helt kort: Riksrevisjonen kan vise til omfattende virksomhet, og komiteen er godt fornøyd med Riksrevisjonens virksomhet. Og jeg vil for egen del legge til at vi har en høyst oppegående riksrevisjon som kjenner sitt ansvar og er på høyde med sin tid. Den kommuniserer i prinsippet gjennom meldinger om virksomheten og gjennom innstillinger til de sakene den har til behandling.




Komiteen har tidligere erkjent at Stortinget kanskje ikke er den beste til å gi klare tilbakemeldinger. Komiteen har meninger om Riksrevisjonens virksomhet, og sier fra om ting den ønsker annerledes. Det gjør komiteen også i denne innstillingen, bl.a. at den ønsker mer innsikt i de strategiske planene og de revisjonsfaglige begrunnelsene, om det ikke er til skade for virksomheten.




Det er lagt fram forslag til en ny lov og instruks for Riksrevisjonen. Det hadde vært spennende og interessant å arbeide med det, men tidsmessig må det bli i det nye stortinget. Komiteen har hatt dette forslaget i tankene når den i år har vært noe tilbakeholden med å gå inn på enkeltheter ved virksomheten, som f.eks. Riksrevisjonens status som høringsinstans.




Jeg viser til komiteens enstemmige innstilling. 




Apropos tillit til Riksrevisjonen, som var tema i forrige debatt, så har jeg aldri registrert at noen har ment at Riksrevisjonen ikke er et uhildet kontrollorgan, tvert imot. Det er ofte skryt av Riksrevisjonen i kontrollkomiteen. Den forrige saken må kanskje ses i et helt annet lys enn om Riksrevisjonen er et uhildet organ eller ikke.




