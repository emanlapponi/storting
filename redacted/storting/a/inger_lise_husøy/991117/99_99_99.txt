 Jeg vil stille følgende spørsmål
til samferdselsministeren: 

«Uregistrerte biler som av ulike årsaker
er hensatt på gateplan på ubestemt tid, er et
stort problem i Oslo. Det er særlig ille etter snøfall.
Trafikketaten i Oslo kommune kan lite gjøre på grunn
av manglende lovhjemmel. Det er reist tvil om hvilket departement
som er ansvarlig. 

Vil statsråden foreta seg noe for å hjelpe
kommuner som sliter med slike problemer?»

  Jeg takker statsråden for svaret,
men jeg er ikke fornøyd. 

Nå skal jeg ta på min kappe
at jeg nevnte dette med snøbrøyting, for det er
på en måte bare et mindre problem her. Det er
ikke først og fremst snøbrøytingen som
er hovedproblemet, men uregistrerte kjøretøy som
er til sjenanse for folk som bor, oppholder seg og går
i gatene i Oslo. Det vil også i stadig økende
grad gjelde Bergen og Trondheim – det er et byproblem.
Og forurensningsloven kan ikke brukes når det gjelder de
bilene som vi snakker om her, for den omfatter vrak, og dette er
uregistrerte kjøretøy som ikke er vrak, men som
av en eller annen grunn står avskiltet i gatene. Oslo kommune
oppfatter dette som et problem og at aktuelle regelverk i dag ikke
er tilstrekkelige. Og jeg skulle ønske at statsråden
ville ta et initiativ til at vi fikk en forskrift etter samme mønster
som piggdekkavgiften som vi kan bruke lokalt der det er aktuelt.

