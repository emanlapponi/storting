  Jeg stiller følgende spørsmål til
barne- og familieministeren:

«Kriminalstatistikken viser at 29 pst.
av den registrerte Oslo-volden begås i hjemmene. Mørketallene
er store. Krisesentrene er overfylte. Innvandrerkvinner er særlig utsatt.
Mange barn blir rammet. Rettsapparatet er en belastning for voldsofre.
Familie- og likestillingspolitikken bør forebygge familievold.
Voksenåserklæringen lovet en forbedret familiepolitikk.

Hva er Regjeringas politikk for å bekjempe
og forebygge familievold?»

  Jeg takker statsråden for svaret.

Når det gjelder beskrivelsen av situasjonen,
er det jo allmenn enighet om det. Men jeg var ikke fornøyd
med den delen som gjaldt tiltak og hva statsråden egentlig gjør.
Jeg oppfattet det slik at Regjeringen faktisk ikke har noen ordentlig
politikk på dette området. Jeg har også lyst
til å benytte anledningen til å si at jeg ble
sjokkert tidligere i dag over det jeg oppfattet som en ganske fleipete
måte å svare representanten Grethe G. Fossum på – at
man ikke kan overvåke familievold gjennom videokamera hjemme
hos folk.

Dette er et veldig alvorlig tema, og det er
vanskelig. Men det er ikke nytt at det har et stort omfang, og at
det er grov vold som foregår i hjemmene. Saken er at Regjeringen
ikke har økt innsatsen, den har faktisk vært med
på å skjære ned på bevilgningen
til forskning og utvikling av tiltak på dette området,
og setter oss altså tilbake når det gjelder å ha
en offensiv overfor familievolden.

   Jeg har følgende spørsmål
til utenriksministeren:

«Det er behov for å finne
mer effektive tiltak mot Irak slik at Saddam Hussein oppfyller kravene
fra FN. Boikotten rammer ikke Saddams fryktregime, men sivilbefolkningen
hardt og brutalt. 

Mener Regjeringen det er mulig å finne
fram til effektive tiltak som også kan inkludere en endring
eller opphevelse av boikotten som rammer sivilbefolkningen?»

  Jeg takker statsråden for svaret.

Jeg er klar over at saken har vært
tatt opp tidligere, og er også klar over svarene. Men jeg
synes det skjer såpass mye at det er på tide å stille
spørsmålet igjen, bl.a. fordi det er en del andre
land som reagerer negativt på boikotten og mener at den
har utspilt sin rolle. 

Etter min mening er boikotten inhuman, umoralsk
og et brudd på menneskerettighetene. UNICEF anslår
at 5 000 – 6 000 barn
under fem år dør månedlig som følge av
straffetiltakene. Kampen mot en skruppelløs diktator og
tyrann forsvarer ikke dette. 

Når de økonomiske sanksjonene
ikke har fungert, synes jeg man må se etter nye metoder.
Jeg håper at utenriksministeren vil øve påtrykk
slik at FN og Sikkerhetsrådet forsøker andre veier
enn det de har gjort til nå.

