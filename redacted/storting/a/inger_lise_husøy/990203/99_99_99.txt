  Jeg vil stille kommunal- og regionalministeren
følgende spørsmål:

«Mange serveringssteder bryr seg ikke
om å overholde arbeidsmiljøloven. Av 20 puber
og restauranter som nylig er undersøkt i Oslo, var det
bare en som ikke brøt loven. Ansatte utnyttes grovt. Arbeidstilsynet
jobber på spreng og rekker bare over toppen av isfjellet. 

Vil statsråden sørge for
at ressursene og kapasiteten for Arbeidstilsynet økes?»

  Jeg takker statsråden for svaret.
I det spørsmålet som jeg sendte inn, snakker jeg
om det tilsynet som gjelder restaurantnæringen spesielt,
og ikke hele Arbeidstilsynet, selv om det nok også kunne tenke
seg mer penger.

Det er riktig som statsråden sier,
at det har vært en del kampanjer på gang, og veldig
mye bra er gjort.  Men problemet er at det er altfor lite.  Her
er det hvitvasking av penger, det er svarte ansettelser, og det
er svart omsetning.  

Det er nødvendig med samarbeid på tvers
av etatene. Det jeg oppfatter som et problem ved et slikt samarbeid, er
taushetsplikten, fordi en ikke får utvekslet nødvendig informasjon
som kunne gjøre det lettere.

Når kapasiteten er liten, begrenser
det kontrollen, og dermed er det også mye lettere å drive
kriminelt, og det legges press på den seriøse
delen av næringen.  Jeg ønsker bare å omdisponere
penger – mer til det tilsynet som gjelder en utsatt bransje
som restaurantnæringen.

  Jeg takker for svaret, og jeg er overbevist
om at statsråden vil få bekreftet det jeg sa om taushetsplikten
som et problem.  Jeg hørte i Østlandssendingen for ikke
så lenge siden at det var kanskje en eller to stillinger
ved Arbeidstilsynet i Oslo til å jobbe med dette.  Bare
en eller to stillinger til hadde jo gjort veldig mye i forhold til å øke
den kapasiteten som er i dag, så det er faktisk ikke store
ressurser som trengs, og det er antakeligvis også muligheter
for omdisponeringer.

