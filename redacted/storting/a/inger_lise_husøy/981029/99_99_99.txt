(ordfører for saken): 

Riksrevisjonen har sagt seg villig til å overta vertskapsrollen for opplæringsorganet IDI, som verdenssammenslutningen av riksrevisjoner står bak. Vi i komiteen mener at IDIs virksomhet er i tråd med norske bistandspolitiske målsettinger, og en enstemmig komite sier i denne innstillingen ja til en slik etablering.




Norge har støttet IDI fra starten for 15 år siden. Komiteen ser betydningen av at IDI fortsetter sin virksomhet med utvikling av riksrevisjoner. Revisjon av norsk bistand har vist at mottakerlandenes riksrevisjoner i mange tilfeller har en svak posisjon. Dette er en innsats som kan gi bedre bruk av bistandsmidler, noe en rapport fra Verdensbanken, riktignok uoffisiell foreløpig, også viser behovet for.




Komiteen mener at Norge gjennom kompetansestyrking av nasjonale riksrevisjoner, særlig i utviklingsland, kan medvirke til demokrati og god forvaltning. Det er etter komiteens mening en viktig målsetting å sette riksrevisjoner i stand til å foreta en god revisjon på en mer effektiv og økonomisk måte.




For å kunne overta vertskapsrollen fra og med år 2001 er det hensiktsmessig å etablere IDI i Norge allerede rundt årsskiftet 1998-99 for en gradvis oppbygging av sekretariatet.




Utenriksdepartementet har påtatt seg å finansiere denne virksomheten og må vurdere de årlige størrelsene på bevilgningene. Komiteen forutsetter at dersom det skjer endringer i grunnlaget for finansieringen, skal saken legges fram på nytt for Stortinget. Det er også verdt å merke seg at komiteen 

ikke

 går inn på størrelsen på de framtidige støttebehov som skal dekkes av bistandsmidler.




Stortinget har blitt orientert om saken flere ganger tidligere. Det er noe spesielt å legge fram en innstilling før budsjettet er vedtatt, men på grunn av utenforliggende omstendigheter gjør vi det – med de forbehold som er beskrevet i innstillingen.




Og til slutt: En annen form for saksframleggelse hadde vært å foretrekke, men komiteen har vært smidig og ikke lagt størst vekt på dette, på grunn av sakens politiske innhold og forhistorie. 




Med forbehold om Stortingets behandling av statsbudsjettet for 1999 anbefaler jeg den enstemmige innstillingen.




