 

(ordfører for saken): 

Riksrevisjonen har mye på gang. Det viser årsmeldingen. Statsforvaltningen har gjennomgått mange endringer de siste årene. Dette har selvfølgelig gitt Riksrevisjonen store utfordringer. Men vi har god grunn til å erkjenne at Riksrevisjonen er seg sitt ansvar bevisst og på høyde med de utfordringer og muligheter den står overfor.




Riksrevisjonen arbeider med ny lov og instruks. Dette er grunnen til at komiteen ikke går inn på saker og forhold vi ellers ville ha kommentert, da vi vil få en omfattende og grundig debatt om både mer tradisjonell revisjon, forvaltningsrevisjon og informasjon og kommunikasjon mellom Stortinget og Riksrevisjonen på et senere tidspunkt. 




Det er viktig at Stortinget er klart i sitt forhold til Riksrevisjonen. Det er imidlertid også viktig at Riksrevisjonen formulerer seg klart og konkret dersom det er spesielle forhold den ønsker tilbakemelding på. 




Den som har et lyttende øre, kan ha registrert at komiteen fra tid til annen signaliserer synspunkter og ønsker om prioriteringer som er annerledes enn det som er Riksrevisjonenes praksis. Ikke minst på dette grunnlaget ser jeg fram til behandlingen av ny lov og instruks. Jeg utelukker ikke at Stortinget kan bli en bedre oppdragsgiver.




Det er bekymringsfullt at det er høy gjennomtrekk av medarbeidere i Riksrevisjonen. Det er en tøff konkurranse om kvalifiserte medarbeidere. Dette er et generelt problem for deler av forvaltningen og må behandles på et generelt grunnlag. 




Det er også verdt å nevne at vår egen riksrevisjon har et internasjonalt engasjement. Dette har bl.a. resultert i at INTOSAI-sekretariatet etableres i Norge.




For øvrig vil jeg kort bemerke til Riksrevisjonens brev til komiteen, som er vedlagt innstillingen:




Komiteen går ikke inn på realitetene i de forhold som er omtalt, men presiserer at det er viktig at miljørevisjon foretas på lik linje med andre revisjonsområder og innenfor de samme retningslinjer som gjelder for forvaltningsrevisjon for øvrig.




