 Jeg vil takke justisministeren for svaret. Jeg er veldig glad for at han så sterkt signaliserer at han skal fokusere på de utfordringene som her er kommet fram.




Jeg har selvfølgelig forståelse for at justisministeren ikke kan være konkret i alle sine svar på de utfordringene jeg tar opp. Men jeg opplever at justisministeren tar dette på største alvor. Jeg er svært glad for signalet om båtførerbevis. For meg er det logisk at når småbåttrafikken er så tett som den er, kan ikke reglene på sjøen være så romslige som nå.




Jeg mener fortsatt at promillegrense bør vurderes. Det er selvsagt at vi tar på oss sikkerhetsbeltet når vi setter oss i bilen. Det er liksom ikke bare slik at det skal være montert i bilen. Vi må ha et førerbevis for å kjøre moped, og det er faktisk aldersgrense for å gjøre det. Da synes jeg i hvert fall det er tiltak som bør vurderes.




Så var det godt å høre justisministeren si at det er det lokale politiet som skal passe på sivilbefolkningen. Primært er det politiets oppgave og ikke Kystvaktens. Jeg er glad for å høre at den tjenesten vi her snakker om, ikke skal være mindre i 2007 enn det den var i 2006.




Jeg har bare lyst til en gang til å pirke borti dette med promille. En stor kontroll som ble foretatt på Telemarkskysten i fjor sommer, viste at alle – 

alle 

– som ble stoppet, hadde promille. 17 av dem hadde en promille på over 0,8. Det syns jeg er et så sterkt signal at jeg håper at justisministeren legger seg det på minne. Han har for så vidt også signalisert at promille er noe av det som han kan tenke seg å vurdere ved en seinere anledning.




