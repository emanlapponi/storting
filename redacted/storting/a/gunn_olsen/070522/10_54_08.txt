 En ny høysesong nærmer seg for båtfolket, og det er veldig bra at så mange mennesker har anledning til å feriere i båt langs vår kyst og i vår fine skjærgård. Det er veldig hyggelig å bo midt i ferien til folk. Det er stort sett hyggelig når alle båtturistene kommer. Det skaper liv langs kysten og gir arbeidsplasser og vekst, og det gir god rekreasjon for tusenvis av mennesker om sommeren. Men dette skal kombineres med det livet som leves langs kysten hele året.




Mange har sin arbeidsplass på sjøen – fiskere, fergemannskap, taxibåtmannskap og alle de som frakter ulike tjenester både til de fastboende på øyene og til dem som har sine hytter og feriehus i skjærgården og langs kyststripa, og faktisk alle de som bruker båt som sitt naturlige framkomstmiddel fordi de bor i skjærgården. Jeg vil tro det er ganske krevende å være styrmann på ei ferge når hundrevis av båter ferdes i alle retninger, på kryss og tvers, både foran og bak ferga.




Visesangeren Alf Cranner, som sjøl er fra Kragerø, har betegnet dette godt i en av sine viser, som han skrev for veldig mange år siden. Han var ganske forutseende da han skrev om at neste år er det «sikkert at vi får en ny europavei på sjøen». Og det er jo nettopp det vi har fått. Europaveien er flyttet ut på vannet. Det er vanskelig å forestille seg at det i og rundt f.eks. Kragerø beveger seg mellom 10 000 og 15 000 småbåter om dagen bare inne i skjærgården. Tellinger viser at mellom 300 000 og 400 000 båter passerer i løpet av noen få sommeruker. Dette er ikke spesielt for Kragerøskjærgården, det gjelder store deler av vår kyststripe. Det betyr at vi har store utfordringer.




Jeg tror ingen ønsker en utvikling som den vi har sett de siste åra: flere ulykker, flere med døden til følge. Mange familier er rett og slett redde for å dra ut på sjøen med ungene. Flere jeg kjenner, har faktisk solgt båten sin fordi de føler seg utrygge på sjøen.




Det er sjølsagt like alvorlig med ulykker på sjøen som på veien. Vi må ta tak i denne utviklingen når trenden går mot flere, større og raskere båter, flere førere med mangelfull kompetanse og generelt en dårlig holdning overfor andre i båt og ved sjøen. Det sier seg sjøl at høy fart, uten lanterner, i mørket er livsfarlig. Aldersgrense i båt er et problem. Minstealder bør etter min oppfatning vurderes.




Politiets kontroller viser nedlåste flytevester, som ingen rekker å ta på seg dersom ulykken er ute. Jeg har registrert at et utvalg har anbefalt båtførerbevis ut fra størrelse og motorkraft. Dette håper jeg blir innført. Men det bør være påbudt å ha vesten på seg. Det er ikke noe poeng å ha den nedlåst under dørken.




Jeg mener det bør være aktuelt å vurdere promillegrense på sjøen. Kanskje inndraging av førerkort er et virkemiddel?




Jeg ønsker ikke å ta gledene fra folk. Jeg er sjøl oppvokst i en tid da koggen og prammen var et framkomstmiddel på sjøen. En pils eller to på hjemveien fikk sjelden konsekvenser i den farta der. Men livet på sjøen er så forandret at båt og alkohol faktisk ikke hører sammen.




Når trafikken er så stor på sjøen, tror jeg det er avgjørende viktig å ha nok politiressurser ute. Det har uten tvil en god effekt å ha politibåten synlig i havnebassenget. Men sjøen er mer enn havnebassenget, og sommerlivet er mer enn sjøen. Tusenvis av fjorder og leder er det umulig å ha oppsyn med, i tillegg til at folk skal ferdes trygt også på land.




Jeg mener at en rekke tiltak er viktig å vurdere for å få bedret kulturen og for å få respekten for sjøen under huden på folk.




Vi som bor langs kysten, og alle de som skal feriere i skjærgården og langs kysten, vil ha trygghet og sikkerhet satt på dagsordenen. Jeg ønsker at Stortinget – og justisministeren – skal bidra til dette.




