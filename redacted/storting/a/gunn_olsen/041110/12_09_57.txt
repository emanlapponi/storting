  Jeg takker ministeren for svaret, og er i
hvert fall glad for at han deler noe av min bekymring.

Jeg tror nok at på Skagerrakkysten,
med hundrevis av fjorder, skjær og holmer, er Kystvakta
aldri å se. Det mangelfulle fiskerioppsynet er en sak som
samtlige lokale fiskerlag på Skagerrakkysten har engasjert
seg i. Jeg håper at fiskeriministeren – og kystministeren,
kanskje ikke minst – ser at Skagerrakkysten er den mest
belastede kyststrekningen i Norge. Det er store interessekonflikter mellom
fritid og næring, og bare for å nevne det er det 250 000
registrerte fritidsbåter i dette området. Kontroll med
regelverket for fiske burde da være en viktig oppgave.

Det lokale fiskerioppsynet var en ganske billig
ordning, som fungerte godt. Vi synes aldri vi har fått
noe godt svar på hvorfor oppsynet ble avviklet. Det kunne muligens
være penger som gjorde det?

