(ordfører for saken): 

Sosialkomiteen har ved flere anledninger og i flere saker gitt uttrykk for at vi er opptatt av pasienter med revmatisme og muskel- og skjelettlidelser. Det kommer særlig til uttrykk i den såkalte folkehelsemeldingen.




Pasienter som vi sender til behandling i utlandet, må få god behandling ved institusjoner der sikkerheten er ivaretatt og kvaliteten på behandlingen god. De institusjoner vi i dag samarbeider med, er velfungerende behandlingsinstitusjoner, og de har kapasitet til å ta imot flere nordmenn til behandling dersom det er behov for det. Komiteen har funnet grunn til å understreke at norske pasienter må ha trygghet for at det er stabile politiske og sikkerhetsmessige forhold i det land de er til behandling i. De institusjoner vi nå benytter, oppfyller disse kravene for våre pasienter.




Som det framgår av saken, viser komiteens flertall, Arbeiderpartiet, Høyre, Sosialistisk Venstreparti, Kristelig Folkeparti og Senterpartiet, til et brev av 4. oktober 2004 fra representanten Woie Duesund, der helse- og omsorgsministeren blir spurt om muligheten for en evaluering av klimabehandling ved Dødehavet for andre lidelser enn psoriasis, f.eks. revmatisme. I besvarelsen av 13. oktober samme år ble det opplyst at det er gjennomført en studie med en prøvegruppe psoriasispasienter til Dødehavet. Det framkommer av svarbrevet at det i de medisinske konklusjonene fra studiet ikke finnes holdepunkter for statistiske forskjeller mellom behandling ved Dødehavet og behandlingen på Kanariøyene. Dette har komiteens flertall lagt til grunn. Det framkommer også at kostnadene for klimabehandling ved Dødehavet lå 90 pst. over kostnadene for behandling i Europa. Det er også lagt til grunn faktorer som pasienttilfredshet, lange flyreiser, fasiliteter for norsk helsepersonell og den urolige politiske situasjonen.




Det er Rikshospitalet som har ansvar for kjøp av denne type behandlingstjenester i utlandet. Det er foreløpig inngått avtaler med behandlingssteder i Tyrkia, på Kanariøyene og i Montenegro. Et flertall i komiteen, bestående av Arbeiderpartiet, Fremskrittspartiet, Sosialistisk Venstreparti og Senterpartiet, uttrykker bekymring for at det ikke har vært noen utvidelse av antall pasienter til de behandlingstilbudene vi allerede har i Tyrkia og Igalo. Det har vært vanskelig å opprettholde det tidligere pasienttallet i Igalo. Disse medlemmene mener det er viktig først og fremst å sikre de behandlingstilbud som allerede er etablert. Med dette som bakgrunn er det en samlet komite som ikke ønsker å støtte forslaget i Dokument nr. 8:50, men avvise det.




