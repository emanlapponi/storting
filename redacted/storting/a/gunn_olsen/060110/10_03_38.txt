 Som det er referert til i interpellasjonen, vedtok Stortinget i 2003 en kvinnehelsestrategi. Fra Arbeiderpartiets side er vi veldig opptatt av hvordan samfunnet påvirker kvinnehelse, og hvordan det prioriteres tiltak innen forskning og utdanning og i arbeidslivet. Forskningen viser at mange kvinner med såkalte ubestemte helseplager opplever å bli møtt med skepsis. Vi vet også at man ofte blir behandlet som om man skulle være mann, fordi den medisinske forskningen er utført på menn. Som det framgår av interpellasjonen, kom det nylig fram opplysninger om at kvinner får f.eks. dårligere hjertemedisin enn menn, selv om de har samme diagnose.




Vi ønsker fra vår side å få det svaret fra helseministeren at det skal finnes en kvinnehelsestrategi. Det er derfor jeg har bedt statsråden om det.




Jeg har registrert, selvfølgelig, at vi endelig har fått en kvinnelig helseminister, som jeg håper vil prioritere kvinnehelse som et eget satsingsområde – det er også nedfelt i Regjeringens uttalte mål fra Soria Moria – fordi vi trenger å øke kunnskapene om og ikke minst forståelsen av årsakene til og behandlingsbehovene for en rekke sykdommer og plager som rammer kvinner.




Livmorhalskreft er et viktig område. Jeg håper at statsråden i sitt svar vil si noe om dette området, fordi det rammer så mange. Det er kjent bl.a. gjennom mediene at det er mye som skjer på forskningssiden med f.eks. enkle metoder, som vaksinasjon. Jeg håper at statsråden i sitt svar vil si noe om det, og om hvordan man fra departementets side vil satse på dette området.




Når det gjelder brystkreft, håper jeg at det skal bli slutt på den tida da brystkreftoperasjoner er venstrehåndskirurgi. Det har vi sett mange tilfeller av opp gjennom årene. Flere steder i landet, bl.a. ved sykehuset i Telemark, har man utviklet gode operasjonsteknikker ved brystkreft. De fleste vil jo ønske seg brystbevarende kirurgi dersom kreften rammer, men dersom brystet likevel må fjernes, er det viktig at de fysiske plagene blir minst mulige i ettertid. De aller fleste som får brystkreft, overlever faktisk, og skal ha et så godt, normalt liv som mulig også i ettertid.




Jeg håper at statsråden har et godt tak på helseforetakene også når det gjelder kvinnehelse. Vi vet at det er mange psykiske lidelser også blant kvinner. Vi vet at det er mange rusmiddelmisbrukere blant kvinner. Vi vet at kvinner drikker mer enn de gjorde før. Vi vet at mange kvinner i det hele tatt har kroniske lidelser og stort behov for både rehabilitering og habilitering. Mange sliter med psykiske plager, og mange sliter med rusproblemer.




Jeg vil være veldig glad for å få et svar fra statsråden som går i retning av at vi skal styrke forskningen på flere felt når det gjelder kvinnehelse spesielt. Vi vet jo, som vi snakket veldig mye om i det kvinnehelsedokumentet som det er vist til i interpellasjonen, at en av de hyppigste årsaker til sykmelding og uførhet hos kvinner er muskel- og skjelettlidelser. Vi vil vite mer om årsakene til dette.




Jeg er veldig spent på å høre statsrådens svar på min interpellasjon.




