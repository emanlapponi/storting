 Jeg er godt fornøyd med statsrådens svar. Jeg synes hun var innom de aller fleste områder som jeg hadde tatt opp i mitt innlegg, og vel så det. Det som er bra, er at statsråden nå slår fast at kvinnehelse skal være et eget satsingsområde. Det er et godt utgangspunkt for den videre debatten om kvinnehelse.




Jeg ønsker kompetansesenteret på Rikshospitalet veldig velkommen. Det tror jeg er et kjempeviktig bidrag, som setter kvinnehelse i fokus.




Jeg føler også at jeg kan regne med, etter statsrådens svar, at screening når det gjelder både brystkreft og livmorhalskreft, skal fortsette. Vi vet at det er mange som kvier seg for å ta kontakt med legen. En innkalling kan være det første viktige skritt for å få oversikt over egen helse.




Statsråden sier at det kan være grunn til en viss sentralisering ved behandling av brystkreft. Jeg er opptatt av at kvinner som får brystkreft, skal få det beste tilbudet. Det er sjelden man er døende sjøl om en får brystkreft, slik at nærheten til sykehuset er kanskje ikke så viktig. Men jeg vil be statsråden om å se til de sykehusene som virkelig har utarbeidet og behersker disse behandlingsmetodene for brystkreft spesielt.




Det som er viktig med denne interpellasjonen, føler jeg, er å sette kvinnehelse på den politiske dagsordenen. Det vil kanskje også gi kvinnehelse mer status i fagmiljøene.




