 Jeg er veldig takknemlig for at dette ble en god debatt, og at alle de politiske partier som har deltatt, ser verdien av å sette kvinnehelse på dagsordenen. Det har blitt løftet inn temaer i Stortinget under denne debatten som det ofte er litt vanskelig å snakke om, det være seg kreft eller alkoholmisbruk.




Jeg var også veldig opptatt av kvinnehelse under statsråd Høybråtens tid. Og jeg er glad for det Høybråten sa i sitt innlegg, at han fortsatt ønsker å fokusere sterkt på kvinnehelse og følge opp de tiltakene som hans regjering satte i verk. Jeg er spesielt glad for det Høybråten sa om forskning og medisiner i forhold til mannskroppen, og at dette er ting som må brytes. Der synes jeg han var meget klar.




Jeg tror at det bare er å slå fast at det er en bred politisk enighet i denne salen om fortsatt å satse på kvinnehelse og med jevne mellomrom ha det som et tema i helse- og omsorgskomiteen. Til lederen av helsekomiteen må jeg jo si at god helse og god forebygging hos befolkningen generelt er god helse også for kvinner.




