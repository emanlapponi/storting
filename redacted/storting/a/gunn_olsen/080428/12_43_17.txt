 Jeg synes at interpellanten reiser en viktig sak, men for meg blir denne saken mer enn datostempling på pølser og matvarer som er gått ut på dato. Jeg synes at denne saken egentlig bør være en god innfallsvinkel til en stor debatt som handler om det overflodssamfunnet og det sløsesamfunnet vi lever i. Vi bruker og kaster klær og møbler og ting og tang. Det kan være interessant å gå på et loppemarked, for eksempel i Oslo, og se hvilket overflodssamfunn vi egentlig lever i. Til og med kaster vi mat, mens store deler av jordas befolkning faktisk sulter og ikke har klær på kroppen. Det er et paradoks, og jeg synes at vi som et av verdens rikeste land egentlig bør reise hele den problematikken som en verdidebatt. 




Så er jeg, som de andre som har hatt ordet, selvfølgelig veldig opptatt av matsikkerhet - eller mangel på sådan. Vi ser hvor store konsekvenser det får når det virkelig går galt. Flere av oss har i friskt minne morrpølsesaken for en tid tilbake. Særlig blir vi bekymret når barn blir involvert. 




Jeg er veldig glad for den responsen som statsråden har gitt når det gjelder dette med matsikkerhet. Det er fint med det initiativet overfor bransjen som også i seg sjøl kan være med på å skape en type verdidebatt knyttet til at vi kaster så enorme menger med mat. 




