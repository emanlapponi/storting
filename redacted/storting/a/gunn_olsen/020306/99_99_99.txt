 Jeg vil også stille et spørsmål
til samferdselsministeren:

«Bratsbergbanen i Telemark ble åpnet
for trafikk igjen den 13. august 2001. Forutsetningen var at banen skulle
trafikkeres, og at driften skulle evalueres. Nå har NSB
varslet reduksjon i rutetidene fra juni
2002.

Er evalueringen foretatt?»

 Jeg takker statsråden for svaret, men
det er altså en virkelighet at rutetilbudet vil bli redusert,
og jeg føler meg fortsatt litt urolig for den framtidige
driften på Bratsbergbanen. Det er veldig kort tid siden 13.
august 2001, og det var kjent også den gangen
at vi hadde en vanskelig situasjon
med hensyn til lokomotivførere. Slik vi oppfattet det,
var det en åpenbar forutsetning ved gjenåpning
av Bratsbergbanen at trafikken på banestrekningen skulle
evalueres etter noen tid, og for å få evaluert
trafikkgrunnlaget er det i hvert fall etter min oppfatning
en forutsetning at man har et reelt trafikkgrunnlag å evaluere
på. Er statsråden enig i det?

 Jeg takker igjen for svaret, men jeg er fortsatt
litt urolig, fordi statsråden ikke legger noen
dokumentasjon på bordet på hvorfor NSB har foretatt
den vurderingen, annet enn at lokførersituasjonen er problematisk,
slik den lenge har vært.

Jeg tror det er slik at den banestrekningen
var lenge ute av drift. Og naturlig nok vil det ta noe tid før
passasjerene igjen får gode reisevaner på strekningen,
selv om det egentlig går ganske bra. Kan jeg
forvente at statsråden følger Bratsbergbanen med
argusøyne, slik at vi kan sikre drift på denne
banestrekningen også i årene framover?

