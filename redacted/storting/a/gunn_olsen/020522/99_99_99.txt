 Mitt spørsmål dreier
seg også i hovedsak om kvinners helse, og det
går til helseministeren:

«Innenfor generell
kirurgi er de fleste områder
subspesialiserte. Ett av unntakene er mammakirurgi. En kan derfor være
engstelig for at mammakirurgi kan oppfattes som venstrehåndsarbeid
innenfor kirurgien.

Ser statsråden det hensiktsmessig å sikre
kvaliteten på mammakirurgi ved å organisere den
på samme måte som de øvrige
kirurgiske subspesialitetene, og vil i så fall statsråden
ta et initiativ til å gjøre
noe med det?»

 Jeg takker for svaret.

Dette er en svært viktig sak for mange
kvinner. Det er høy forekomst av brystkreft. Hvert år
blir mellom 2 000 og 3 000 kvinner operert
for brystkreft. Det er i all hovedsak kvinner dette dreier
seg om. Jeg syns det er ganske trist hvis det er sånn
at fjerning av kvinnebryst skal være venstrehåndsarbeid.
Det er tre områder innenfor generell
kirurgi som ikke er subspesialisert,
det gjelder skjoldbruskkjertel- biskjoldbruskkjertel- og mammakirurgi.
Jeg håper jeg ikke får rett i at dette
kan handle om status. Jeg viser ikke til helseministeren
i så henseende, for det er andre krefter som også jobber
på dette området. Dette er ikke et spørsmål
om skjønnhet, men om å få en god livskvalitet
og et funksjonelt liv selv om man har fått fjernet et bryst.
Da er det svært viktig at det arbeid kirurgen leverer,
er av absolutt ypperste kvalitet.

 Det skal bli spennende å se den gjennomgangen
vi skal ha. Og som sagt: Jeg tenker ikke på statsråden
når jeg snakker om status på dette området. Men
jeg vil likevel si at det er såpass høyt
volum på den type kirurgi, og det er så viktig
at man ikke må inn og operere igjen og igjen
og dermed få dårlig funksjonsevne. Derfor
tror jeg det er viktig at dette blir en subspesialitet. Etter
det jeg har erfart, er kirurgforeningen opptatt av at det skal bli
subspesialisert kirurgi.

Det som er bra med dette, er at det ikke
koster noe særlig penger, fordi det bare er snakk
om en organisering av helsevesenet, i og med at det er tale
om elektiv behandling. Så det er ikke noen
store kostnader forbundet med dette ute i sykehusene.

