(ordførar for saka):

Nordmøre treng dette prosjektet. Regionen sjølv har teke tunge lyft. Staten må leggje til rette for slike prosjekt, ikkje hindre eller forseinke dei.




Eg har lagt merke til den kreativiteten og stå på-viljen som finst i denne regionen når det gjeld å løyse vanskelege samferdselsprosjekt. Imarsundsambandet kan vere eit eksempel på det. Atlanterhavstunnelen meiner eg er eit anna godt eksempel på at lokalsamfunnet og regionen tek tak i sine eigne utfordringar. Då skal storsamfunnet hjelpe til, ikkje bremse opp.




Nordmøre tek dette på alvor. Dei kjem ikkje til staten og ber om pengar, men tek heile rekninga sjølve. Det gjer dei ved at brukarane, i staden for å betale ferjebillett, betalar bompengar. Samtidig stiller det lokale næringslivet, kommunane og fylket opp med aksjekapital, tilskot og garantiar. Sjølv dei siste ekstra garantiane fekk fylket på plass på kort varsel – dette fordi heile Møre og Romsdal gjerne ville at den nordlegaste delen av fylket skulle få realisert dette så viktige prosjektet. Då er det også berre rett og rimeleg at staten tek del med løysingar for å få prosjektet realisert.




Som sunnmøring vil eg i dag få gi uttrykk for at eg føler meg litt som ein nordmøring, og av heile mitt hjarte unner eg nordmøringane at dei endeleg får det etterlengta vedtaket i denne salen.




Eg har forstått det slik at det er heilt avgjerande for dette prosjektet å få utvida bompengeperioden til 20 år. Det må vere ei grei sak. Eg har vorte orientert om planane og berekningane, og så lenge prosjektet er innafor forsvarlege økonomiske rammer og har ein akseptabel risiko, må lengda på bompengeperioden vere underordna. Alternativet er ferje til evig tid.




Dette er eit prosjekt som vil knyte saman nokre av dei største kommunane på Nordmøre, kommunar der det i periodar har vore stagnasjon og arbeidsløyse, men der det no er vekst og satsingsvilje. Tunnelen vil knyte folket på Averøy til byen Kristiansund, og han vil knyte byen Kristiansund tettare saman med sitt omland sørover.




På aksen frå Tjeldbergodden, via Kristiansund til Aukra og Ormen Lange-anlegget er det no ein aktivitet som ein skal leite lenge før ein finn maken til. Særleg i samband med olje- og gassverksemda er det no ei verdiskaping og ein vekst i talet på arbeidsplassar som berre kan karakteriserast med eitt ord – formidabel.




Denne tunnelen vil styrkje regionen og i endå større grad gjere dette til ein felles bu- og arbeidsmarknad. For å bruke Ormen Lange-anlegget som eksempel: Prosesseringa og landanlegget ligg ute på Aukra, men feltet skal styrast av Norske Shell frå Kristiansund, der det same selskapet allereie har driftsorganisasjonen for Draugenfeltet. Med det nye sambandet kan ein no køyre frå Kristiansund til Aukra på ein dryg time. Dette gjer det mogleg å bu og jobbe på kryss og tvers mellom kommunane i regionen på Ytre Nordmøre og i Ytre Romsdal.




Eg har sjølv besøkt dei berørte kommunane. Eg har møtt næringslivet i regionen. Eg har lytta til folket og til dei som i dag er avhengige av å bruke ferja. Eg veit kor lenge dei har venta på det som skal skje her i dag. Eg veit også kor stor glede det er over at Stortinget i dag gjer det nødvendige vedtaket for at det prosjektet som dette lokalsamfunnet har jobba for i årevis, endeleg skal verte ein realitet.




Det må vere lov å kommentere måten denne saka vart handtert på av den førre regjeringa. Arbeidarpartiet har lenge meint at dette sambandet måtte realiserast. Likevel måtte vi i den førre perioden ved fleire anledningar etterlyse handling og spørje om det skjedde noko. Så opplevde vi det besynderlege at den førre regjeringa få dagar før valet heldt pressekonferanse på Nordmøre. Der presterte dei dåverande regjeringspartia å framstille det som om Arbeidarpartiet var ein trussel mot dette prosjektet, og som om eit regjeringsskifte ville forhindre eller forseinke det. Det er no det motsette som har skjedd.




No har vi halde det vi lova. Eg vil rose alle som har vore med og gjort dette mogleg, og det er mange. Eg er stolt over jobben mitt eige parti har gjort i denne saka, både lokalt og her i huset, og eg er stolt over Regjeringa, som no har levert.




