  Jeg takker statsråden for et positivt
svar. Jeg er glad for at statsråden tar tak i dette, og
at skjerpet kontroll blir et hovedsatsingsområde i tiden
framover.

Det som oppleves, er at en tar altfor store
hensyn til årsdøgnstrafikk istedenfor å rykke
raskt ut og gjøre veien sikker for trafikkantene.
Slik det oppleves nå, er brøyterodene for lange.
Dette er for å spare antall brøytebiler, og dermed
kostnader. Ved store snøfall blir det problemer, bl.a.
på grunn av manglende kapasitet.

Byggherren, som er Statens vegvesen, har ansvaret,
og det må de faktisk ha. Det vi er redde for, er at kravene
i anbudspapirene er såpass løselige at det ikke
er lønnsomt å rykke ut for å sikre
veivedlikeholdet når det f.eks. kommer snø. Det
er vær- og føreforhold det må tas mest
hensyn til, ikke hvordan det ligger an med kontrakten.

