  Jeg tillater meg å stille følgende spørsmål
til miljøvernministeren:

«Fylkesmannen i Hedmark er underrettet
om at antall ulveflokker og stasjonære par tilsier at vedtaket
om 8-10 ulveflokker vil bli nådd i løpet av våren.
I og med at ulvebestanden har økt med 25-30 pst. pr. år,
tilsier dette at det må iverksettes tiltak nå. 

Er statsråden villig til å ta
ut ulveflokker i Stor-Elvdal og Rendalen, hvor konflikten er meget
stor mellom rovdyr og utmarksnæringens interesser, det
vil si beitedyr og hjortevilt?»

  Jeg takker statsråden for svaret, som
jeg tolker positivt. Men det haster med tiltak nå, det er
nå det er gode sporingsforhold. Og jeg beklager å si det,
men jeg stoler faktisk mer på lokalkunnskapen enn på Direktoratet
for naturforvaltning. 

Bestandsmålet på åtte-ti
ulveflokker er allerede nådd. Rovdyrene i Stor-Elvdal og
Rendalen ødelegger alt som heter beitemark og småviltjakt.
Viltloven må endres, slik at det kan tas ut rovdyr under
trussel for angrep. Stor-Elvdal og Rendalen har allerede belastningen
med de andre rovdyrartene som bjørn, jerv, gaupe og kongeørn. Det
kan vel ikke være meningen at enkelte kommuner og områder
skal belastes med alt?

Kan statsråden nå tenke seg å delegere
myndighet for fellingstillatelse til de lokale viltnemndene – de
vet best? Og dessuten ligger altså Stor-Elvdal og Rendalen
utenfor det området som er tiltenkt forvaltningsområde
for ulv.

