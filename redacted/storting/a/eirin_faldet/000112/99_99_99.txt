 Jeg tillater meg å stille følgende spørsmål
til kirke-, utdannings- og forskningsministeren:

«Hedmark fylke har fått en
merkostnad på ca. 3 mill. kroner som følge av
de nye statlige reglene for skoleskyss til elever i videregående
skole.

Hva mener statsråden om dette?»

  Jeg takker statsråden for svaret, men
må si at det egentlig samsvarer ganske dårlig
med det virkelige liv i Hedmark. Fylkeskommunen er gjennom opplæringsloven
pliktig til å skaffe skyss. Dersom elever ikke kan kjøre
selv eller har foreldre eller foresatte som kan kjøre,
er fylkeskommunen pliktig til å skaffe drosje eller annen
skyss. 

Hedmark gav tidligere elevene skyssgodtgjørelse
tilsvarende månedskorttakst på buss, det utgjorde
ca. 80-90 øre pr. km. I dag er utgiftene økt fra
80-90 øre til 1,55 kr pr. km med eget skyssmiddel og fra
80-90 øre til 6 kr pr. km for drosje. I beste fall blir
de økte utgiftene til denne ordningen 3 mill. kr, i verste
fall kan Hedmark fylkeskommune bli påført en merkostnad
på 20 mill. kr. Jeg mener at dette er statsrådens
ansvar. Vil han ta det ansvaret?

  Hamar Arbeiderblad kan i dag avdekke at enkelte
elever faktisk får mellom 70 000 og 100 000
kr i året i tilskudd for å kjøre bil
til og fra skolen, og andre bruker drosje til 6 kr. pr. km når
de ikke har egen bil og fylkeskommunen ikke har noe ordinært
busstilbud. Det er bekymringsfullt at staten nå har endret
reglene for skoleskyss slik at fylkeskommunen påføres
store økonomiske uttellinger uten at det følger
penger med fra staten. Denne forskriftsendringen vil medføre
så store kostnadsøkninger at det vil måtte
gå ut over det ordinære busstilbudet i fylket.
Når Hedmark fylke nå kan dokumentere at fylket
får en økonomisk belastning – for det kan
de – vil jeg be statsråden på nytt se
på konsekvensene av forskriftsendringen og sørge
for at Hedmark fylkeskommune får en samtale hvor man kan
dokumentere dette og legge det fram for statsråden, slik
at det kan ryddes opp i eventuelle misforståelser.

