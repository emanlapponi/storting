 

(ordfører for saken): 

Vi behandler nå et forslag om å gi legevaktbiler tillatelse til å kjøre i kollektivfelt.




Kanskje en bør ta litt historikk. I 2001 ble det fastsatt en prøveordning hvor biler i kommunal legevakt etter søknad kunne få status som utrykningskjøretøy. Prøveordningen utløp 1. mars 2005, altså etter tre års virketid. Den har faktisk vært lite brukt, kun ett kjøretøy ble omsøkt og innvilget utrykningsstatus. I og for seg kunne dette tilsi at ordningen ble fjernet. Departementet har likevel besluttet at ordningen skal tre i kraft igjen. Departementet gjorde dette bl.a. etter ønske fra helsemyndighetene. Det synes jeg var en veldig klok beslutning.




Utrykningsstatus for legebiler har den udiskutable fordelen, framfor åpning for legebiler i kollektivfelt, at det sikrer framkommelighet også der det ikke er kollektivfelt. I tillegg kreves det at den som fører en bil definert som utrykningskjøretøy, har en viss opplæring, noe som ivaretar trafikksikkerheten både for legevakt og andre trafikanter.




Jeg har lyst til å stresse akkurat det punktet litt. Det er behov for opplæring når en skal kjøre utrykningskjøretøy. Da kan jeg slå et slag for Våler trafikksenter i Hedmark, som nettopp har høy kompetanse på dette feltet, som er opplæring av førere av utrykningskjøretøy. Jeg vil vektlegge akkurat opplæringsbiten ganske mye. Jeg mener derfor at behovet for å få legevaktbiler raskt fram er svært godt ivaretatt gjennom departementets beslutning om å la ordningen tre i kraft igjen.




Med et lite smil kan man si at i og for seg kunne dette forslaget vært avklart med en telefon til departementet, men det er et forslag som er fremmet i beste mening, og hvor man fikk en positiv løsning. Her er det en enstemmig komite som står bak.




