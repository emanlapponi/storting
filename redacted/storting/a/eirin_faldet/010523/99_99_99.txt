 Denne interpellasjonen kunne kanskje egnet seg bedre som et spørsmål i spørretimen enn som en interpellasjon. For jeg ser egentlig på denne saken som et forsøk fra representanten Lilletun på å markere seg i en lokal sak. 




Og det er faktisk slik at man kan spørre seg om hukommelsen i valgår for noen er urovekkende dårlig. Det er nemlig under tre måneder siden dette stortinget behandlet Innst. S. nr. 119 om Nasjonal transportplan, hvor vi behandlet investeringsprogram for alle transportsektorer for de neste ti år.




Som samferdselsministeren redegjorde for i sitt svar, er det i denne handlingsplanen Luftfartsverket har laget på bakgrunn av Stortingets behandling, ikke funnet rom for en utvidelse av Kristiansand Lufthavn, Kjevik i den første del av planperioden. Prosjektet omtales imidlertid i transportplanen som aktuelt i løpet av hele tiårsperioden. Og i den 237 siders tykke innstillingen finner vi ikke en eneste setning – ikke et ord – om at Kristelig Folkeparti er uenig med Regjeringen i dette, eller at Kjevik skal prioriteres tidlig. Så sant å si finner jeg det litt overraskende at representanten Lilletun prøver å få Regjeringen til å løse opp i det han tydeligvis ikke har fått gjennomslag for i eget parti.




I planrammene for transportplanen var det faktisk bare Arbeiderpartiet og SV som gikk inn for å øke bevilgningene på luftfartssiden med 50 mill. kr mer i året til de regionale lufthavnene. Jeg synes det er synd at Kristelig Folkeparti ikke ville være med oss og danne flertall i Stortinget for en slik rammeøkning. Det hadde kanskje gjort representanten Lilletuns sak i dag noe lettere.




Jeg har ingen problemer med å være med på at nødvendige investeringer må gjøres på Kjevik. Det skal vi da også gjøre. Men det blir uryddig å hoppe bukk over de prioriteringene og den rekkefølgen Luftfartsverket har satt opp. Jeg vil gjennom presidenten spørre representanten Lilletun om han ikke ser at dette må bli konsekvensen hvis statsråden nå skulle ta hans anmodning til følge? Og hvis Kristelig Folkepartis planrammer i transportplanbehandlingen skal ligge til grunn, hvilke investeringer i Luftfartsverkets handlingsplan mener da representanten Lilletun at vi skal nedprioritere til fordel for en slik forsering av Kjevik?




Jeg antar at det er kjent for de fleste i denne sal at Luftfartsverket sliter med en anstrengt økonomi. (Presidenten klubber.) Ikke minst skyldes dette et høyt avkastningskrav til etaten, som ikke minst Kristelig Folkeparti har vært med og vedtatt både i og utenfor regjeringskontorene. I revidert nasjonalbudsjett foreslår imidlertid Regjeringen å lempe noe på dette ved å redusere avkastningskravet med 21 mill. kr, men økonomien er fortsatt tøff. (Presidenten klubber igjen.)




For Arbeiderpartiet er det viktig at det ikke bare er på de store og lønnsomme flyplassene det skal investeres, selv om vi må sette i verk nødvendige tiltak også der. Vi er nødt til å foreta investeringer på de regionale flyplassene i distriktene, hvor alternativene til flytransport er få.




