 Først vil jeg gi statsråden honnør for en redegjørelse som vektla at alle skal sikres rett til utdanning, at alle skal kunne ta del i kunnskapssamfunnet, at alle skal gis en mulighet i en god offentlig skole. Det må ikke bli slik i norsk skolevesen at det er foreldrenes eller den enkeltes inntekt som avgjør om alle skal kunne skaffe seg utdanning. 




Da Stortinget vedtok Reform 94, var det mange som var skeptiske. Nå ser vi at mange 16–19-åringer har hatt glede av reformen og tatt videregående opplæring. Reformen har sikret en bedre gjennomstrømning innenfor yrkesfagutdanning. Nå kan vi vel alle si at reformen var riktig i den forstand at flere nå får muligheten til å gå videre med høyere utdanning.




Jeg er svært fornøyd med at vi nå har lovfestet at voksne mennesker skal ha rett til utdanning. Det er blitt et komplisert samfunn for mange. Den tid er forbi da vi sluttet skolen og gikk ut i jobb og stod i samme jobb til vi gikk av med pensjon. Nå må vi forberede våre barn og ungdommer på at de som nå tar eksamen på videregående, faktisk vil måtte gå ut og inn av yrkeslivet for i perioder å sette seg på skolebenken eller kurse seg til kompetanse som arbeidslivet krever.




Vi får stadig behov for etter- og videreutdanning fordi teknologien stadig vinner nye områder. Kompetansereformen gir voksne mennesker rett til utdanningspermisjon, og det skal gis mulighet for studiefinansiering. 




Det er her jeg vil be statsråden være litt på vakt. Det er kanskje ikke alle voksne som ser positivt på å ta opp lån for å skaffe seg kompetanse. Voksne mennesker har kanskje nettopp betalt ferdig sitt studielån og har sine faste utgifter. Det vil kanskje gjøre at mange lar være å ta permisjon fra en godt betalt jobb. 




For fagbevegelsen har etter- og videreutdanningsreformen vært svært viktig – det har streikeperioden vist oss – og bør derfor følges opp nøye slik at voksne kan få fleksible tilbud tilpasset den enkeltes livssituasjon og realkompetanse.




