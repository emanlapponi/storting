 Jeg tillater meg å stille følgende spørsmål
til barne- og familieministeren:

«Viser til oppslag i Aftenposten 14.
januar 2002 hvor tre kommuner i Nord-Østerdal ikke får
effektivisere barnevernet gjennom sammenslåing
med begrunnelse i lovverket. Kommunene Alvdal, Tynset og Tolga sitt
initiativ på barnevernsområdet
viser at de tar signalene fra Regjeringen på alvor om fornyelse
og modernisering av offentlig sektor.

Hva vil statsråden gjøre
for at kommunene i Nord-Østerdal kan gi barn og familier i krise
best mulig hjelp?»

 Jeg takker statsråden for et veldig positivt
svar.

Jeg er sikker på at de signalene statsråden
nå har gitt til Nord-Østerdal, vil bli positivt mottatt,
for det er jo sånn at dette er små kommuner, og
de vil kunne tjene mye, ikke minst faglig – noe
som jo kommer brukerne til gode – på å ha
et utvidet samarbeid.

Det er slik – og jeg angriper ikke bare
den sittende regjering – at alle partier
i Stortinget har et felles ansvar for en del regler og forskrifter
som har gjort det vanskelig å tenke
kreativt. Vi ønsker jo at kommunene skal ha sjølråderett
og tenke ut fra den enkelte kommunes behov. Det er dette som er
viktig. Og når ordføreren i Tolga sier at
de samarbeider på mange felter og ønsker enda
mer samarbeid hvis det ikke hadde
vært for et stivbeint regelverk, er jeg svært
fornøyd.

 Jeg vil gjerne følge opp det, for – det
var kanskje en misforståelse, hva vet jeg? – de
opplevde ikke at det var så lett å få endret
dette. Men nå sier fagstatsråden at
hun kan anbefale dette overfor Kommunal- og regionaldepartementet,
og jeg kan love at det kommer en søknad
ganske straks.

Dette med barnevernslovgivningen er veldig
spesielt, for selv om en skal ha nærhet til klientene – jeg
har selv jobbet i barnevernet – vet vi at det ofte
kan være tøft å ha altfor stor
nærhet til de menneskene man kanskje skal fatte negative
vedtak overfor. Så sånn sett er det også viktig å ha
et støtteapparat rundt fagpersonell som jobber i barnevernet.

Jeg opplever at statsråden nå åpner
for et prøveprosjekt oppe i Nord-Østerdal, og
at det selvfølgelig kan danne grunnlag for å endre
stivbeinte regler som forhindrer nytenkning, kreativitet
og samarbeid.

