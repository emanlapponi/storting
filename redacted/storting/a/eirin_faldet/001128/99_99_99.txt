 Distriktene er avhengig av bil som det viktigste transportmiddelet. Gode samferdselsløsninger er et viktig distriktspolitisk virkemiddel og forutsetningen for bosetting og næringsvirksomhet. 




Arbeiderpartiet vil at veiinvesteringene først og fremst skal gå til å oppruste og vedlikeholde allerede eksisterende veinett, f.eks. til rassikring. Utbyggingen av stamveinettet skal fortsette, og i deler av landet må også riksveinettet bygges ut.




Ut fra nærings- og bosettingshensyn må veiene i fylkene styrkes. Vi vil prioritere veiinvesteringer som bidrar til å løse miljø-, helse- og sikkerhetsproblemer. Fraktutjevning på drivstoff skal bidra til en mest mulig lik bensinpris i hele landet.




Store deler av landet er avhengig av fly for transport over lengre strekninger. Arbeiderpartiet vil at staten fortsatt skal bidra med offentlig kjøp av flytjenester etter anbudsprinsippet for flyruter som ikke er kommersielt lønnsomme, slik samferdselsministeren har signalisert at han vil gjøre når det gjelder Røros.




Krav til miljø og sikkerhet har ført til at det produseres stadig mer miljøvennlige biler. Vi mener dette er en utvikling som bør stimuleres ytterligere. Forskning på og utvikling av bilmotorer som kan benytte annen energi enn bensin og diesel, bør intensiveres. 




Vi vil at det fra norsk side skal arbeides internasjonalt for å få flere land med på å stille krav til bilindustrien om utvikling av mer miljøvennlige biler. Nasjonalt vil vi stimulere til økt utprøving av alternativ energi som gass, elektrisitet og hydrogen. Forsøkene som er i gang med gass som drivstoff i busser og drosjer, er svært positive. Vi vil at avgiftssystemet skal stimulere til utprøving og overgang til alternativ energi.




Hvert år mister over 300 mennesker livet på norske veier, og mer enn 12 000 blir alvorlig skadet i trafikkulykker. Dette kan vi ikke akseptere. På samme måte som når det gjelder fly- og jernbanetrafikk, vil Arbeiderpartiet at en «nullvisjon» skal legges til grunn også i veitrafikken. Det innebærer økt satsing på kontroller og holdningsskapende arbeid, men også nye tiltak som hardere reaksjoner ved brudd på trafikkreglene og prikkbelastning av førerkort. Arbeiderpartiet vil komme nærmere inn på trafikksikkerhet når vi skal behandle Nasjonal transportplan til våren.




Det er stor tilfredshet med at reiseliv og skiheiser nå er fritatt for moms. Denne beslutningen betyr mye for mange i denne bransjen. Reiselivet i Norge skaper store ringvirkninger for vårt samfunn og bidrar i stor grad til å opprettholde levedyktige samfunn, spesielt i de områder der industri og jordbruk ikke lenger har dominans.




Reiselivsnæringen består av et stort og rikt mangfold av mindre bedrifter og virksomheter som tilbyr ulike opplevelser og aktiviteter. En stor del av disse aktivitetsbedriftene innen reiselivet er små, med begrensede fortjenestemuligheter. Reiseliv er ikke noen entydig næring, men et system av ulike bransjer og funksjoner som til sammen oppfyller den reisendes behov, og gir den reisende en opplevelse. Dette kan kanskje være tilbud om rideturer i skog og mark eller turer med hundesleder, elgsafari m.m. Slike tilbud kan være svært gode også for mennesker med bevegelseshemninger.




Det er mangfoldet av virksomheter som skaper kvalitetsmessig gode tilbud. I Hedmark har bl.a. Trysil hatt et sterkt engasjement i utviklingen av reiselivets muligheter og vært opptatt av at også naturturismen, som en del av det lokale næringsliv, ikke blir svekket.




I det videre arbeidet med forskrifter håper jeg at aktivitetsbedrifter også kan defineres som reiseliv, noe som vil hjelpe flere kommuner i Hedmark, ikke minst Trysil.




