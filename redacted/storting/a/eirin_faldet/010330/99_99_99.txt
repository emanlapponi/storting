 Kravet om at personer som skal ta førerkort for buss, lastebil eller vogntog, skal ha gjennomgått obligatorisk glattkjøringsopplæring, gjelder i dag for førerprøvekandidater som er bosatt i Sør- og Øst-Norge. Som følge av at banen i Nord-Norge for tiden ikke er i drift, har personer fra deler av Nordland samt Troms og Finnmark midlertidig fritak fra opplæringen.




I dag er det drift bare ved to anlegg. For å gjøre en slik opplæringsordning landsomfattende må det derfor etableres drift ved glattkjøringsbanen til Nord-Norsk Trafikksenter i Lenvik som gikk konkurs sommeren 2000. Stortinget har tidligere bevilget mange millioner kr til bygging av dette anlegget. I tillegg er det gitt tilskudd på til sammen 14 mill. kr fra kommune og fylkeskommune.




Lenvik kommune har behandlet saken politisk og vedtatt kjøp av banen. Det er gitt tilslag fra boet på kjøpesum 3,2 mill. kr. Kjøpesummen er forutsatt finansiert gjennom låneopptak i påvente av statlig tilskudd. Totale kostnader for kjøp og oppstart er av kommunen beregnet til anslagsvis 4 mill. kr.




Lenvik kommune har i brev av 19. desember 2000 søkt departementet om tilskudd på 1,6 mill. kr. Det er i tillegg søkt om tilskudd på inntil 50 pst. av kostnader i tilknytning til støyproblematikk samt andre tilleggsinvesteringer som kreves før oppstart. Det er ikke redegjort nærmere for grunnlaget for disse kostnadene og investeringene.




Det er en uttalt målsetting at anlegget kan settes i drift i 2001. Forutsetningen for framtidig drift ved anlegget er imidlertid endrede rammebetingelser. Kommunen ber om at samferdselsministeren i denne forbindelse bidrar aktivt for å tilrettelegge forholdene for ny drift.




Støtte fra staten til Lenvik kommune til delvis finansiering av kjøp av glattkjøringsanlegget bør ikke føre til at staten får noen eierandel i anlegget. Anlegget vil bli drevet uten noen form for statlig garanti for ytterligere investeringer eller drift.




Departementet har overfor Lenvik kommune skrevet at det er innstilt på at det gis et tilskudd på 1,6 mill. kr. Dette vil imidlertid kreve stortingsbehandling. På denne bakgrunn har Regjeringen sagt at det i forbindelse med revidert nasjonalbudsjett vil bli foreslått at Lenvik kommune gis et tilskudd på 1,6 mill. kr over Samferdselsdepartementets budsjett.




Vegdirektoratet gjennomfører nå en høring med forslag til endringer i rammebetingelser og regelverk med følgende forutsetninger:










Ordningen skal gjøres landsdekkende.







Kandidater kan avlegge kurs på bane etter eget valg.







Kurs gjennomføres før avleggelse av føreprøve eller senest innen et år etter utstedelse av førerkort.







Banene skal ha lik pris som fastsettes av Vegdirektoratet.







Baneeier/kursarrangør avgjør selv i hvilken periode de vil tilby kurs.







Godkjenning av kursarrangør og bane, fastsetting av normalplan for opplæring mv. videreføres som i dag.




Blir dette hovedtrekkene i en ny ordning, blir ordningen mer rettferdig ved at alle blir pålagt å gjennomføre kurset. Ved at det gis anledning til å ta kurset inntil et år etter at førerprøven er avlagt, vil elevene også kunne ha et bedre kjøreteknisk nivå når de møter på kurset. Dette vil gjøre undervisningssituasjonen lettere for instruktørene på banen. I mange tilfeller kan det også i forhold til arbeidssituasjon, bostedsforhold, reiseforhold mv. være mer praktisk for kursdeltakeren å avlegge førerprøven først. Samtidig vil det kunne bidra til å utjevne kostnadsforskjeller mellom elevene. Jeg anser at gjennomføring av disse forslagene i stor grad vil rette opp mangler ved gjeldende ordning. Dette vil langt på vei imøtekomme de hensyn som er vektlagt i forslagsstillernes forslag til endring.




Hensikten med å legge noe av opplæringen til baner er å tilrettelegge for en undervisning hvor elevene får oppleve kjøresituasjoner som ofte fører til ulykker ved kjøring på glatt føre. Med bakgrunn i analyse av mange tungbilulykker har en søkt å legge opp til øvelser og demonstrasjoner hvor elevene får oppleve at førerfeil kan ha svært alvorlige konsekvenser. Dette er situasjoner som det kan være vanskelig å erfare på trafikkert vei uten at eleven og andre trafikanter utsettes for fare. Mange tar også førerkort i den lyse årstid når føreforholdene ikke er spesielt problematiske. Uten opplæring på glattkjøringsbane ville disse ikke få noen spesiell opplæring i forhold til å kjøre på glatte veier.




Innholdet i glattkjøringskurset er endret noe det siste året. Det er fokusert mer på sikkerhetstenking – mindre på framkommelighet. En vanlig innvending mot spesiell trafikkopplæring som eksempelvis glattkjøringskurs, er at økte ferdigheter blir brukt til å velge en mindre forsiktig kjøreatferd. En bilfører som vet at han eller hun har gode ferdigheter på ett område, kan bli fristet til å kjøre mindre forsiktig enn en fører som er mer usikker på egne ferdigheter. For å dempe dette mestringsaspektet er det nå i større grad enn tidligere lagt vekt på å demonstrere på banen hvordan førerfeil, feil med utstyr eller lasting kan forårsake alvorlige ulykker.




Jeg har hatt gleden av å følge med Norsk Trafikksenter A/S i Våler kommune i Hedmark. Der er tungbilopplæringen godt ivaretatt. Banen er blitt en viktig øvingsbane også for ungdom som skal ta førerkort, og et samlingssted for unge mennesker som er interessert i motorisert sport. Tungbilopplæringen på Norsk Trafikksenter A/S er et meget godt eksempel på hvordan dette bør fungere over hele landet.




