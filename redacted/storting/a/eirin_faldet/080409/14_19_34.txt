 Jeg takker igjen for svaret.

Jeg er enig med statsråden når hun sier at det å
styrke kommuneøkonomien er et meget viktig bidrag til å løfte
barnevernet. Det er imidlertid slik når store saker drøftes
i kommunestyrene, at det ikke er noen budsjettpost som går på
barns livssituasjon. Så det er veldig viktig at flere politikere engasjerer
seg. Men det er også et statlig ansvar - både med hensyn til
overføringer til kommunene og når det gjelder å heve
kompetansen og sørge for at behandlingstiden blir redusert. For det
er mens ungene venter, at ting kan skje, og at ungene får det enda
verre i hverdagen sin. Det er det vi har et felles ansvar for å gjøre
noe med. Jeg stoler på at statsråden tar dette på stort
alvor. 

