  Jeg tillater meg å stille følgende spørsmål
til samferdselsministeren:

«Da familien skulle ta imot sin sønn
som omkom i togulykke i England for en tid tilbake, måtte
det holdes minnestund på parkeringsplassen på Gardermoen.
Det ble da avdekket at det mangler eget rom for de pårørende,
som i dyp sorg må ta imot sine kjære i kiste på Gardermoen.
Det burde være mulig å finne et egnet rom der
de pårørende kan få holde en minnestund
og være sammen med hverandre.

Vil statsråden sørge for
at dette ordnes så snart som mulig?»

  Jeg vil takke for svaret, som er positivt
i forhold til det videre sorgarbeidet. Det er faktisk over 200 kister
som tas imot på Gardermoen, og det skulle tilsi at vi må gi
de pårørende denne muligheten. Det hjelper verken
med prest eller «stille rom» hvis det ikke er
mulighet for å avholde en minnehøytid. Jeg er
derfor glad for at det nå blir gjort noe med denne saken,
slik at vi kan bli spart for uverdige forhold. 





                

  Jeg tillater meg å stille følgende spørsmål
til arbeids- og administrasjonsministeren:

«Arbeidsledige som mottar dagpenger,
blir fratatt sine dagpenger dersom den arbeidsledige søker
utdanning eller tar et kurs av noen varighet for å skolere
seg for arbeidslivet, som for eksempel å ta fag- og svennebrev. Dagpengeforskriftene
og regelverket i folketrygden må endres.

Kan statsråden sørge for
at dette gjøres?»

  Jeg kjenner godt regelverket. Jeg stiller
spørsmålet på vegne av dem som uforskyldt
har blitt arbeidsledige, og som ønsker å komme
ut i et arbeid hvor det er bruk for dem.

Jeg kan nevne to konkrete eksempler på at
disse reglene slår feil ut. Blant annet er det en mann
som har gått arbeidsledig lenge, han går til arbeidskontoret
og får beskjed om at han kan ta et truckførerkurs,
men da mister han dagpengene. Han får heller ikke dekket
kursavgiften på trygdekontoret eller arbeidskontoret. Et
annet eksempel er en som ble engasjert av kommunen for å ivareta grøntanlegg
om sommeren, og ønsket å ta fagbrev som anleggsgartner
eller driftsoperatør i idrettsanlegg i den perioden han
ikke var aktuell arbeidssøker. Men da ville han altså miste
dagpengene. 

Det er viktig at det finnes ordninger som gjør
at folk får tatt en utdannelse uten at vedkommende mister
(presidenten klubber) tilskudd til livsopphold til seg og familien.
Vi må oppmuntre folk til å ta kurs til det arbeidslivet
som forefinnes, og ikke skolere folk til ledighet. (Presidenten
klubber igjen.) Jeg ber igjen om en vurdering av de reglene som
finnes.

