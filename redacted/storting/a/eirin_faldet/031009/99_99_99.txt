 Arbeiderpartiet er opptatt av at Norge skal være et flerkulturelt samfunn. Kunst og kultur spiller en avgjørende rolle i arbeidet for aksept og toleranse. Kulturpolitikken skal etter Arbeiderpartiets mening målbære disse verdiene og finne nødvendige virkemidler for at dette skjer i praksis.




I debatten rundt flyktninger, asylsøkere og innvandring blir det fokusert lite på de positive virkningene av at Norge har blitt et mangfoldig samfunn på mange områder. Skal vi lykkes i integreringen, må vi ha en aktiv kulturpolitikk på dette området. Et eksempel på godt og viktig arbeid som skjer i dag, er f.eks. nettverket «Du store verden». Dette er et nettverk av arrangører, organisasjoner, institusjoner, artistgrupper og ressurspersoner fra kultur- og organisasjonslivet som arbeider med og bidrar til en videreutvikling av internasjonal kunst – kultursamarbeid i Norge og internasjonalt.




Ett av tiltakene jeg har merket meg, er at de i 2005 skal fokusere på hvilke forvandlinger vår kultur gjennomgår som følge av innvandringen til Norge, og se på møtet mellom kunstnere med forskjellig bakgrunn og publikum, et veldig bra tiltak.




I denne debatten har interpellanten utfordret statsråden til å erklære 2005 som et flerkulturelt år. I den forbindelse tillater jeg meg å minne om en gruppe som det har blitt begått stor urett og overgrep mot. Det er viktig å ta vare på romanifolkets kultur og historie. Arbeiderpartiregjeringen foreslo å opprette tatermuseum på Glomdalsmuseet i Elverum som en liten oppreisning i forhold til all den urett vi som samfunn har påført romanifolket, eller de reisende, som de også kalles. Museet skulle nettopp stå ferdig i 2005. Nå er det med forbauselse og skuffelse jeg registrerer at kulturministeren ikke synes det er så viktig å prioritere denne saken, og har skjøvet hele prosjektet ut i tid – dette til tross for at bl.a. statsministeren, fra Kristelig Folkeparti, har bedt de reisende om unnskyldning for de lidelser det norske samfunn har påført dem.




Vi skal i familie-, kultur- og administrasjonskomiteen snart begynne å behandle kulturmeldingen. I denne meldingen drøftes disse spørsmålene noe, men ikke nok. Det blir derfor vår utfordring å få fram konkrete virkemidler for hvordan dette arbeidet skal skje i praksis. Vi er derfor glad for denne interpellasjonen, støtter tanken og intensjonene bak den og ser fram til å behandle temaet nærmere.




