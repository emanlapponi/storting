 Jeg takker statsråden for et grundig og godt svar.




La meg først si at jeg er av den formening at offentlig godkjenning er helt nødvendig. Vi vet at trygghet for barna er veldig viktig, slik at vi kan unngå å komme i en erstatningssituasjon senere, som vi dessverre har opplevd nå i disse dager.




Så er det kanskje, siden statsråden og jeg høres rimelig enige ut om målet, noen som stusser over hvorfor vi tar en interpellasjon. Til det har jeg lyst til å si at jeg synes barnevernet og barnas livssituasjon må få hevet status. De må få økt offentlighet rundt seg, og det er en av grunnene til at jeg bruker tid i Stortinget på å diskutere dette.




Jeg synes barnevernet gjør en fantastisk jobb, og jeg er veldig fornøyd med de signalene jeg har fått så langt når det gjelder det vedtaket vi gjorde om å opprette et statens barne- og familiedirektorat. Det har fått et kjempestort ansvar, og jeg tror det vil være en veldig god støtte for alle de trofaste folkene som jobber i barnevernet. Jeg har tatt til orde for det før, og jeg gjør det igjen: Det å arbeide i barnevernet er ikke for amatører. Det krever kompetanse, og det krever god veiledning, og her tror jeg at et statens barne- og familiedirektorat og de 26 fagteamene rundt omkring kan være til stor hjelp.




Jeg synes at vi diskuterer barns oppevekstvilkår og barns trygghet altfor lite i denne salen, så jeg håper dette blir en god debatt.




