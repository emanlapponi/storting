 Jeg takker statsråden for svaret.
Jeg er glad for at det nå skal komme en legemiddelmelding
hvor en får muligheten til å se på blåreseptmedisiner.

Bakgrunnen for mitt spørsmål
er at jeg har fått henvendelser når det gjelder
en medisin som heter Plavix. Jeg forlanger ikke at statsråden
skal kjenne alle detaljene, men dette er en medisin som
gis til hjerteopererte pasienter, som er helt avhengige av denne
medisinen. Det er klart at det her bør være
en generell godkjenning.

Jeg ber statsråden vurdere nøye
de medisinene som står på blåreseptlisten,
og hvorvidt en skal ta inn ytterligere livsnødvendige medisiner
på den, slik at pasientene ikke må stå med «lua
i handa», for å si det slik, på apoteket.

