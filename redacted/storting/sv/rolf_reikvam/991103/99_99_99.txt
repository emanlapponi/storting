 Jeg vil stille følgende spørsmål til
samferdselsministeren:

«Akershus fylkeskommune har innført
ungdomskort til bruk på buss, tog og bane. Kortet koster
nå 375 kr per måned. Fylkeskommunens årlige
kostnader er anslått til ca. 40 mill. kr. Målet
er å stimulere ungdom til å reise kollektivt.
Kortbrukere som ønsker å bruke Romeriksporten,
har fått et påslag på 250 kr fastsatt
av NSB. Dette undergraver fylkeskommunens politikk for å få flere
til å reise kollektivt. 

Vil statsråden påse at NSB
fører en prispolitikk som støtter opp om fylkeskommunens
miljøsatsing?»

  Jeg må si det rett ut: Dette var
et skuffende svar. I løpet av dette svaret kom det ikke
ett politisk signal om hvorledes samferdselsministeren ser på kollektivtrafikk
og det å stimulere ungdom til å reise kollektivt.
Det var en beskrivelse av en del forhold som gikk på Romeriksporten,
som de fleste av oss kjenner til. Vi vet jo i dag at dette er statlig
finansiert, og det betales ikke rente på lånet
osv. 

Jeg er også kjent med at NSB har lagt
på 7 kr og 250 kr. Men det er ikke noe som tilsier at en
bør ha det samme påslaget på ungdomskortet – som
Akershus fylkeskommune i utgangspunktet har brukt forholdsvis mye penger
på, nemlig 40 mill. kr, for å få ungdom
til å reise kollektivt. 

Jeg vil da stille et helt konkret politisk
spørsmål til samferdselsministeren: Er det viktig
for samferdselsministeren å stimulere ungdom til å reise
kollektivt, å gjøre ungdom til kollektivbrukere,
og tror han at prispolitikk er et virkemiddel i den sammenheng?

  Et lite tilleggsspørsmål:
Er samferdselsministeren enig i at man med dagens lån aldri
kan få til noen brukerfinansiering av Gardermobanen, at
det der må til andre løsninger? Det er første
spørsmål som det er viktig at han svarer rimelig
konkret på.

Hvis han mener det, må staten inn
på en eller annen måte. Mener samferdselsministeren
det er viktig å gi et signal til NSB allerede nå om
at en prispolitikk som undergraver fylkeskommunens miljøsatsing,
vil han, i alle fall så langt han kan, ikke anbefale NSB?
Vil statsråden i de forhandlingene som eventuelt nå skal
tas opp mellom fylkeskommunen og NSB, med sin forlengede arm inn
i dette systemet, si til NSB at et påslag på 66 pst.
på et ungdomskort er urimelig og et feil signal å gi
til ungdom som vi ønsker å få til å reise
kollektivt?

