  Jeg takker for svaret. Jeg er glad for de
forsøkene som nå blir satt i verk. Å få nye faggrupper
inn i skolen er viktig som forebyggende arbeid. Atferdsforsker Størksen
ved Senter for atferdsforskning i Stavanger understreker veldig
sterkt at vi må få inn nye og ulike faggrupper.
Han nevner spesielt barnevernet og PP-tjenesten. Lederen i Lærerforbundet
i Oslo har vært inne på det samme. Hun har sagt
at vi må få inn nye voksne grupper som kan jobbe
tverrsektorielt, og nevner miljøarbeidere, sosionomer,
psykologer osv. 

I en Bærum-skole var det i gang et
tverrsektorielt prosjekt. Resultatene fra dette prosjektet var gode,
men på grunn av dårlig økonomi ble det
ikke videreført etter prosjektperiodens slutt. Mitt oppfølgingsspørsmål
til statsråden blir: Vil han overfor kommuner som har gode
erfaringer, og som har vært i gang med prosjekter, ta initiativ med
sikte på at disse prosjektene kan føres videre,
og at de får midler slik at dette er mulig? – For
det står ofte på midler.

