 Jeg vil stille følgende spørsmål til
kirke-, utdannings- og forskningsministeren: 

«I Innst. S. nr. 246 for 1998-1999
uttalte komiteen: «Komiteen meiner at opplæring
av elevar som tek sikte på delkompetanse, i sterk grad
må bli forankra i arbeidslivet sine krav til kompetanse».
Det må defineres kompetansenivå for lærekandidater.
I veiledningen om spesialutdanning heter det: «Den individuelle
opplæringsplanen skal utarbeides ut fra en realistisk vurdering
av lærekandidatens muligheter, og ikke ut fra bedriftens
behov.»

Betyr dette at departementet legger mindre
vekt på yrkesrettet kompetanse?» 

  Først vil jeg takke for svaret. Jeg
er veldig enig med statsråden i at Stortinget var framsynt
da vi vedtok ordningen med lærekandidater. 

Det er viktig, hvis vi skal få denne
ordningen til å fungere, at de som tegner en lærekontrakt,
får kompetanse. Og det er viktig at denne ordningen fungerer,
fordi dette er en del av oppmykningen av videregående opplæring. Vi
har de som skal få studiekompetanse, vi har selvsagt ordningen
med de som skal fram til fagbrev, og så har vi denne nyordningen
for de som ikke greier å planlegge fram til fagbrev. De
skal kunne bruke fireårsperioden på å få en
annen kompetanse. Og da er det veldig viktig, hvis vi skal få ordningen
til å fungere godt, at de elvene som velger dette, vet
at de får en kompetanse som næringslivet etterspør
og har behov for når de er ferdige med utdanningen. 

Derfor er jeg litt bekymret når en
ikke understreker dette i veiledningen så klart som jeg
skulle ønske det. For vi har et problem med å markedsføre
ordningen og med å få den til å fungere. 

 Jeg er enig i det som statsråden sier.
Men vi skal være klar over at de elevene som skal få en
opplæringsplan etter enkeltvedtak, også skal få en kompetanse.
Det er veldig viktig at disse opplæringsplanene blir laget
og utviklet slik at disse elevene, når de er ferdige med
opplæringen sin etter fire år, har en kompetanse
som arbeidslivet etterspør. Det er jo det som er målet,
iallfall en del av målet. Det er ofte disse elevene som
har størst problem med å få seg en jobb
når de er ferdig med utdanningen. Derfor er det også viktig
at vi for denne gruppen understreker at utdanningen skal være målrettet
i forhold til den kompetanse som arbeidslivet etterspør.

Så har jeg generelt også lyst
til å understreke at ordningen med lærekandidater,
iallfall slik jeg er blitt informert, ikke fungerer bra nok. Den
er litt for dårlig kjent, og det er viktig at statsråden
nå også markedsfører ordningen bedre
enn det som er tilfellet, at departementet klargjør overfor
fylkeskommunene at her er det et nytt tilbud, her skal vi kunne
velge et annet utdanningstilbud enn det som går mot fagbrev
eller mot studiekompetanse.

