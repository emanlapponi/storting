  Mitt spørsmål var knyttet
til det stortingsflertallet uttalte, nemlig at dette flertallet «støtter
departementet i at offentliggjøring ikke skal
legge til rette for rangering av skoler». Det ble også vist
til faggruppen, som det var en lang utlegning om, og det er bra.
Men spørsmålet var rett og slett: Føler
statsråden at hun har tatt på alvor stortingsflertallets
merknad hvor det sies at det ikke
skal legges til rette for rangering, i og med at vi har fått
en landsrangering, på nettavisene? I lokal- og regionalaviser
ser vi hvorledes skolene er rangert.

Mitt spørsmål blir igjen:
Hvorledes vil statsråden forholde seg til merknaden fra
flertallet om at det ikke skal legges til rette for rangering?
Og betyr det at statsråden i neste omgang vil offentliggjøre
på annen måte eller gi en annen tilbakemelding
til dem som trenger tilbakemelding? Offentligheten trenger jo i
utgangspunktet ikke tilbakemelding. Det er skolene og
brukerne som trenger tilbakemelding. Så spørsmålet
er: Hvordan forholder statsråden seg til flertallets merknad?

