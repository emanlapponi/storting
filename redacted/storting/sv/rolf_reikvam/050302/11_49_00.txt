  Jeg er enig med statsråden i at i
det øyeblikk en har den type informasjon, den type
data, skal offentligheten ha tilgang til det, for det er en del
av den offentligheten vi ønsker inn mot den offentlige
forvaltning.

Jeg greier ikke å slippe
det som flertallet har sagt, for her har vi fått en rangering,
noe flertallet sa vi ikke skulle ha. Det er poenget mitt.
Da blir det grunnleggende spørsmål: Hvorledes
kan vi gjøre dette annerledes? Og må vi gjøre
det, hvis vi skal oppfylle flertallets merknad? Jeg sier hele
tiden flertallet, for SV var ikke med på den
merknaden. Vi hadde et annet forhold til det, et annet syn, et annet
opplegg. Flertallet, som bestod av regjeringspartiene og Arbeiderpartiet
i denne saken, var helt klar på at dette ikke
skulle kunne brukes til rangering. Så ser vi at det blir
brukt slik, og at det har kommet ut lange lister, regionalt og sentralt.

Da blir mitt spørsmål igjen
til statsråden: Vil statsråden da si at en konsekvens
av denne merknaden må bli at en ikke kan samle
inn den type data? Blir det en konsekvens av det flertallet
har sagt?

