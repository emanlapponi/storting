 Jeg tillater meg å stille følgende spørsmål
til justisministeren:

«Eidsvoll tingrett har avsagt dom
i saken mellom grunneiere og Oslo Lufthavn AS
om erstatning for støyulempe. Noen av saksøkerne
fikk tilkjent erstatning, andre tapte og må i
tillegg betale saksomkostninger, noe som vil umuliggjøre
anke. Å få vurdert en sak i ulike rettsinstanser er en
av rettssamfunnets grunnpilarer. Det er spesielt viktig
når staten enten direkte eller indirekte er motpart.

Ser statsråden rettssamfunnets dilemma
når store saksomkostninger kan hindre at en sak
blir prøvd videre i rettsapparatet?»

 Dette var rimelig generelt. Det må det
vel også være. Statsråden nevnte
et par ting som jeg har lyst til å gripe fatt i, og så vil
jeg prøve å komme tilbake igjen til denne spesielle
saken.

For det første gjelder det like
muligheter og det som går på saksomkostninger,
at det er avhengig av motparten om saksomkostningene skal være
forskjellige. Det er klart at jeg er enig med statsråden
i at det ikke skal være slik. Men spørsmålet
mitt var jo helt konkret: Når staten er motpart, er det
da viktig at folk har en følelse av at det er mulig å prøve
saken videre i rettsapparatet? Det er spesielt viktig
at folk har denne muligheten når den store offentligheten
er motpart, nettopp for også å understreke at
man har like muligheter.

I den konkrete saken er saksomkostningene store.
Det er en omfattende og stor sak, der staten indirekte er motpart.
Mitt helt konkrete spørsmål er da: Er det viktig
i denne saken at de som ikke har fått medhold
i første rettsinstans, har en mulighet til å prøve
saken videre i rettsapparatet?

 Jeg vil prøve å gå litt
videre når jeg har muligheten til det.

Hvis man har en sak der staten er offentlig
motpart, og får en dom i første rettsinstans – helt
uavhengig av denne saken – der det viser seg at det har
vært litt tvil, at noen har fått medhold
og andre ikke, og at de som har tapt i første
rettsinstans, helt klart sier at de ikke har noen
mulighet til å gå videre fordi saksomkostningene
er så store, har da borgerne like muligheter,
noe som statsråden sterkt understreket? Hvis de ikke
har det, kan vi gjøre noe for at de får en mulighet
til å prøve saken videre i rettsapparatet, slik
at de har en følelse av at de har fått en rettferdig
behandling, for det er jo det vi snakker om?

