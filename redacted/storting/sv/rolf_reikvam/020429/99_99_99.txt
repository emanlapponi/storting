 Dette har vært en debatt stort sett med honnørord, og det er bra. Og så har det vært noen tendenser til skjellsord, og de har stort sett vært rettet mot SV. Vi er gammelkommunistiske, og vi går inn for tvang – hva nå det måtte være. Gammelkommunistisk er jeg litt usikker på hva er for noe, men når det gjelder at SV har gått inn for tvang, så er det positivt galt.




Da vi behandlet stortingsmeldingen om kvalitetsreformen, foreslo vi helt konkret at det skulle legges inn en variabel som tok hensyn til studenter ut og inn, nettopp for å prøve å stimulere. Også vi tror jo på den type økonomiske stimuleringstiltak. Da vi behandlet statsbudsjettet i år, la vi inn dette som en variabel i inntektssystemet for høyskolene og universitetene – altså et positivt stimuleringstiltak.




Det som bekymrer meg litt i forhold til akkurat dette tiltaket, er at det i og med at vi også har en variabel som går på vekttallsproduksjon, kan være at det kan virke litt mot hverandre. Det vil si at når vi prøver å stimulere til at flere studenter skal reise ut, at flere studenter skal ta en del av utdanningen ute, ta en del av vekttallene ute, så kan det virke mot dette at hver enkelt institusjon skal produsere mest mulig vekttall. Så jeg vil be statsråden være litt obs på og kikke litt på om dette kan virke mot hverandre slik at vi ikke oppnår den effekten som vi ønsker. Dessuten er det viktig det statsråden var inne på, at vi må finne bedre ordringer for gjensidig godkjenning av hverandres utdanninger. Der har vi et langt stykke vei å gå. Dette har vært problematisk i mange tilfeller, og der må vi bli flinkere, der må vi finne ordninger som er bedre enn i dag. Jeg håper inderlig at statsråden klarer å gripe fatt i det. Mange statsråder tidligere har sagt at vi skal gjøre det, og det er like vanskelig hver gang, for det er såpass mange interessegrupper som står mot hverandre. Men jeg vil iallfall henstille til statsråden å prøve å skjære igjennom og finne gode løsninger, løsninger som er effektive, slik at vi får bedre ordninger, slik at det blir lettere å få godkjent utdanningen fra utlandet.




Jeg tror at de stimuleringstiltakene som ligger her nå, vil virke bra. Og jeg vet at de høyere utdanningsinstitusjonene er opptatt av å lage utdanningsprogrammer der en del av utdanningen ligger i utlandet. Så jeg ser ganske optimistisk på at vi skal få til bedre utveksling i tiden fremover.




