  Jeg vil gjerne stille følgende spørsmål
til kirke-, utdannings- og forskningsministeren:

«I Budsjett-innst. S. nr. 12 (1999-2000)
bad Stortinget departementet komme tilbake med opplegg for finansiering
av blant annet norsk-russisk videregående skole. Skolen
er et samarbeidsprosjekt mellom norske og russiske myndigheter.
Prøveperioden går ut til høsten, og det
foreligger en evalueringsrapport. For å sikre driften er
det viktig at staten og Akershus fylkeskommune setter fortgang i
arbeidet. 

Hvorledes står saken, og kan vi regne
med at det blir avklaring i god tid før neste skoleår?»

  Jeg takker for svaret, selv om det kanskje
ikke var så positivt og klart som jeg hadde håpet
på.

Jeg vil understreke at evalueringsrapporten
som Møreforsking har laget, er ubetinget klar på at
det vi har hatt i gang, har vært et vellykket prosjekt.
Men det som er viktig med dette prosjektet, er å sikre
den videre driften av denne skolen, fordi den er viktig for styrkingen
av russiskundervisningen i norsk videregående skole og
norskundervisningen for russiske elever. Det er viktig at vi kan ha
dette tilbudet, slik at norske elever som har russisk ved norske
videregående skoler, kan ta siste og tredje året
i Moskva, og på den måten få russisk
som fag. Det å styrke russiskundervisningen i norsk skole
er et viktig og prioritert område. Dette er helt klart
en av de viktigste måtene vi kan gjøre det på. 

Jeg har et tilleggsspørsmål
til statsråden: Vil statsråden ta initiativ overfor
Akershus fylkeskommune, som har et ansvar for dette, og eventuelt
Utenriksdepartementet, med sikte på et møte for å se
om en kan finne fram til hvorledes dette prosjektet kan drives videre?
For det er viktig og avgjørende.

 Jeg vil gjerne stille følgende spørsmål
til kirke-, utdannings- og forskningsministeren:

«I en reportasje i Skolefokus 3. mars
2000 beskrives en situasjon der flere yrkesfag er «utryddingstruet».
Utdanningstilbud for flere tradisjonelle yrkesfag er i ferd med å bli
lagt ned. Dette skyldes både liten søkning blant 16-19 åringer
og at eldre søkere blir definert bort som uaktuelle. Stortinget
vedtok ved behandling av St.meld. nr. 32 (1998-1999) at det skulle åpnes
for flere særløp.

Vil statsråden påskynde prosessen
slik at særløp blir tilbud for fag som har læreplasser,
men mangler nok søkere?»

  Jeg takker for svaret.

Det er ikke enkelt å forholde seg
til de ulike bildene som blir tegnet. Nå tegnet statsråden
et bilde som går på at situasjonen er rimelig
bra. Vi har rimelig bra kontroll på dette, og nedgangen
er ikke så stor. Men den reportasjen som jeg viste til,
med representanter fra fylkeskommunene Sør-Trøndelag,
Nord-Trøndelag og Møre og Romsdal, tegner et mørkere
bilde – også for næringene. Det er ikke
helt enkelt å forholde seg til det. Jeg velger vel å tro
at svaret ligger et sted midt imellom. Men det i seg selv er alvorlig.
Hvis svaret ligger der, er situasjonen altså rimelig alvorlig. 

Jeg hadde nok håpet at statsråden
hadde kommet litt mer inn på det som Stortinget vedtok
i behandlingen av Innst. S. nr. 246, der et flertall sa at Stortinget
ber Regjeringen legge til rette for at det kan etableres flere særløp for å ta
vare på små fag, fag som har rekrutteringsproblemer,
og utdanningsløp for ungdom som trenger enn annen kombinasjon
osv. Der gikk Stortinget rett inn i dette og pekte på en
løsning. Og jeg ser jo av de siste setningene i svaret
hans, at statsråden også pekte på at
det kan gå særløp fra grunnkurs. Men
vil statsråden, på bakgrunn av det vedtaket Stortinget
gjorde i Innst. S. nr. 246, gå inn for, eventuelt vurdere
nøyere og eventuelt påskynde prosessen mot flere
særløp der det er behov for det?

