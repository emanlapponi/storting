 Jeg har følgende spørsmål
til utdanningsministeren:

«I den senere tid er det kommet utsagn
som tyder på at det også ved de statlige
spesialskolene ble gjort overgrep mot barn og unge. For deler av
barnevernsinstitusjonene har omfattende undersøkelser avdekket
alvorlige overgrep. Det er ingen grunn til å anta
at situasjonen skulle være annerledes ved de
statlige spesialskolene. Det er viktig at de som etter
mange års taushet klarer å snakke om det som skjedde,
blir trodd.

Vil statsråden ta initiativ
til å få avdekket eventuelle overgrep ved spesialskolene?»

 Jeg takker for svaret, som jeg opplever som
positivt på mange måter.

For det første synes jeg
det er veldig bra at departementet tar på alvor de enkeltpersonene
som henvender seg der, og at de blir vurdert i forhold til billighetserstatning.
Det synes jeg er veldig bra. Men vi må også være opptatt
av den andre biten, nemlig det at flere kommer, og det
at noen tør å begynne å snakke
om det. Det er viktig at det blir tillatt å snakke om det.
Den beste måten vi kan vise at det
er tillatt å snakke om dette på, er å si
at vi tror på dere, og vi vil prøve å avdekke
det som har skjedd.

Jeg oppfattet det vel slik av svaret fra statsråden
at hun er villig til å gå inn og vurdere en større
undersøkelse. Min oppfordring til statsråden er
at hun rett og slett tar dette i forkant. Når det kommer
voksne i dag som påstår at de har vært
utsatt for overgrep, så tar vi det på alvor, vi
tror på dem, og så velger vi å gjennomføre
en omfattende undersøkelse for å avdekke dette.
Det tror jeg vil gjøre det lettere for andre å stå fram
med det de har opplevd.

 Jeg synes det er et sterkt og klart signal
som statsråden her gir, at de som opplever det slik at
de har vært utsatt for overgrep, tar kontakt, slik at man i
hvert fall kan få en viss peiling på hvor stort
omfang dette har, og at vi eventuelt kan sette i gang
en større undersøkelse.

Som jeg sa i stad, tror jeg at noe av det aller
viktigste er at vi tror på dem som
kommer, og den beste måten å gjøre
det på, er å prøve sammen å få avdekket
det som har skjedd. Jeg er helt sikker på at det betyr
veldig, veldig mye for dem som har vært utsatt for overgrep,
for at de skal få et bedre liv framover. Det
er viktig.

Så et lite tillegg: Ny Tid
har avdekket at det også har foregått
overgrep ved norske, private skoler i utlandet som får
statsstøtte. Det har bl.a. vært avdekket overgrep ved
en del misjonsskoler. Ser statsråden det slik at det også kan være
aktuelt å gå inn og se på den typen skoler og
eventuelt styrke tilsynet med de skolene som vi har i utlandet?

