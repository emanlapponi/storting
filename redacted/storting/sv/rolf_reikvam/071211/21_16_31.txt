 Datatilsynets primæroppgave er å beskytte den enkelte mot at personverninteressene krenkes. Det kan ikke være noen tvil om at en de senere år, både nasjonalt og internasjonalt, har sett en utvikling der den enkeltes personvern og integritet er utsatt for press. Kampen mot internasjonal terror har i mange sammenhenger og land flyttet oppmerksomheten bort fra enkeltpersoners behov for å verne om integritet og privatlivets fred over til behovet for å sikre samfunnet mot terror.




Dette er alvorlig fordi det grunnleggende sett dreier seg om hvilke verdier vi tror på. I sin ytterste konsekvens handler det om hva slags samfunn vi vil ha. Blir det lettere å få aksept for at personvernet må vike til fordel for andre politiske krav, er det våre demokratiske idealer som står på spill. Det er vanskelig å tenke seg et velfungerende demokrati der grensene for personvern er flyttet, og der opplysninger om den enkelte er lett tilgjengelige og kan brukes til andre formål enn de var tenkt til. Kafka er den som på den mest treffende, skremmende og ubehagelige måten har vist hva som kan skje når en ikke forstår hva som hender med en.




Ny teknologi gjør oss enda mer utsatt for misbruk av personopplysninger. I årsberetningen skriver Datatilsynet at personvernet er under press på nær sagt alle områder hvor det er gjennomført tilsyn. Når en beslutningstaker står overfor et dilemma hvor personvernet enten hindrer en i det en ønsker å gjøre, eller krever at en endrer planene, går beslutningene oftest i personvernets disfavør. Det er bare gunstige tilfeldigheter som gjør at personopplysninger ikke kommer ut av kontroll. Klarere og tydeligere kan det knapt uttrykkes.




Det er helt nødvendig at vi har et oppegående og aktivt datatilsyn, for å føre tilsyn og ikke minst for å holde ved like og utvikle en levende debatt i det åpne rom om personvernets stilling. Tilsynet har valgt ut visse næringer og bransjer der tilsynsarbeidet er prioritert. Det er en riktig strategi. Det skjer helt sikkert ofte at personvernet blir krenket uten at det blir stilt under et kritisk lys. Tilsynet beskriver en situasjon i finanssektoren der det er avdekket en liberal praksis med tilgang til opplysninger for utenforstående som kan innebære betydelige integritetskrenkelser for dem som rammes.




Respekten for bestemmelsen om sletting av personopplysninger er ifølge meldingen gjennomgående liten. Samtidig er det en tendens til at det genereres en mengde overskuddsinformasjon. Dette kan skyldes flere forhold. Opplysninger blir tatt vare på fordi de kan være nyttige en gang i framtiden. Det er ubehagelig å vite at opplysninger som er hentet inn på lovlig vis i en bestemt sammenheng, blir lagret og kan komme igjen i en helt annen sammenheng. Dessuten avdekker dette mangel på kunnskap om dagens lovgivning på området. Det er derfor, på denne bakgrunnen, en riktig strategi å satse på informasjon.




Personvernundersøkelsen fra 2005 viser at befolkningen har liten kunnskap om egne rettigheter med hensyn til personvern, men stor tillit til at alle som behandler opplysningene, etterlever lovgivningen. Å velge barn og unge som målgruppe for et omfattende informasjonsopplegg er derfor klokt. Kommunalkomiteen har behandlet budsjettet for 2008. Flertallet har lagt inn en styrking av Datatilsynet med 1 mill. kr. I merknaden begrunner vi styrkingen bl.a. med behovet for økt satsing på informasjon om personvernet, og at barn og unge får spesiell oppmerksomhet.




La meg slutte med en bekymring. Jeg kjenner meg ikke trygg på at vi har nok oppmerksomhet rundt disse store utfordringene. Det er ikke nok at Datatilsynet forvalter et lovverk og gjør det på en god måte. I en tid da vi seriøst diskuterer om vi skal måtte kle oss mer eller mindre nakne ved flyplasskontroller, har vi gått langt over streken for integritetskrenking. Som politikere har vi et spesielt ansvar for å holde debatten om disse spørsmålene levende. Vi kan ikke dekke oss bak at det er andre, eksempelvis Datatilsynet, som tar ansvaret. Det er hele tiden vårt ansvar å påse at de nødvendige forutsetningene for et levende demokrati blir vernet om.




