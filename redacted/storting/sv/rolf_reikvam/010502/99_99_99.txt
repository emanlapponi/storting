  Jeg har følgende spørsmål
til kirke-, utdannings- og forskningsministeren:

 «Stortinget understreket i Innst.
S. nr. 78 for 1998-1999 om kompetansereformen at høyere
utdanning fortsatt skal være gratis. Ved Universitetet
i Bergen tilbys nå grunnfag kunsthistorie og medievitenskap
som fjernundervisning og delfag i helseøkonomi på kveldstid
mot betaling. Kursene retter seg mot enkeltstudenter og koster mellom
15 000 og 21 000 kroner. 

Mener statsråden at Universitetet
i Bergen har anledning til å innføre studieavgifter
på disse kursene?» 

  Jeg takker for svaret. 

Jeg oppfatter det slik at de to kursene ved
Universitetet i Bergen vi snakker om her, kan det tas studieavgift for.
Men da er jeg nødt til å gå tilbake til
kompetansereformen, Innst. S. nr. 78 for 1998-99, der
kirke-, utdannings- og forskningskomiteen var helt klar på at
høyere utdanning ved offentlige utdanningsinstitusjoner
fortsatt skal være gratis. Det er hovedprinsippet, og det
må vi holde fast på. Og så sier også en
enstemmig komite:

 «Det
skal ikke tas egenbetaling for voksne som nytter seg av utdanningstilbud
rettet mot utdanningssøkere generelt.»

Det kan ikke være noen tvil om at
disse to kursene som jeg har trukket fram her – jeg kunne
sikkert funnet andre kurs ved andre utdanningsinstitusjoner, det
var tilfeldig at det ble disse to kursene – retter seg
mot utdanningssøkere generelt. Dette er markedsført
overfor folk flest, overfor vanlige norske borgere, og det skal
gi vekttall, og disse vekttallene kan inngå i en samlet
kompetanse, altså er dette åpenbart klart grunnutdanning.
Jeg oppfatter da statsråden slik at han mener det kan tas
egenbetaling for grunnutdanning som skal inngå i en grad
ved universitetene.

  Dette reiser egentlig flere spørsmål.
For det første bruker statsråden begrepet  «normalt».
Hva er egentlig  «unormale kurs»? Det er det første
jeg vil stille statsråden spørsmål om,
og som han for så vidt også problematiserer. Jeg
vil oppfatte de kursene som vi her snakker om, som normale kurs
ved institusjonen. Det spesielle er at de blir tilbudt som nettundervisning,
de retter seg til folk generelt. Folk melder seg på, og
de skal betale. Dette er normal grunnutdanning. 

Det andre spørsmålet går
for så vidt ikke bare til statsråden, men kanskje
like mye til Stortinget. I Innst. S. nr. 78 for 1998-99 var vi klare
på at grunnutdanning skal være gratis. Vi har
i tillegg åpnet for at en i spesielle tilfeller kan ta
betaling for denne type kurs. Spørsmålet er: Oppfatter
statsråden at det er konflikt mellom det som et flertall
i Stortinget sa i Innst. S. nr. 78, og det som ble sagt i budsjettinnstillingen?
Ligger det en konflikt her? Det er viktig å få vite
om han oppfatter det slik at det ligger en konflikt her.

