 Jeg vil gjerne stille følgende spørsmål
til kirke-, utdannings- og forskningsministeren:

«Stortinget vedtok ved behandling
av Innst. S. nr. 246 for 1998-1999 at det skulle bli lettere å velge
særløp for elever som trenger en annen kombinasjon
av teori og praksis enn hovedmodellen 2+2. Elever som av
ulike grunner har dårlig erfaring med teorifag, får
ofte problemer med å nå fagbrev etter hovedmodellen.
Mye tyder på at oppmykingen som ligger i Stortingets vedtak,
ikke har nådd fram til skolemyndigheter og elever. 

Hva vil statsråden gjøre
for at særløp blir mer vanlig for elever som trenger
det?» 

  Jeg takker for svaret. Jeg er litt overrasket
over at statsråden i så liten grad går
inn på selve problemstillingen. Jeg er enig med ham i definisjonen
av «særløp» – kanskje
litt uheldig i denne sammenhengen, for det som er poenget, er å ha
tilbud til elever som eksempelvis trenger å velge et alternativt
løp når de er ferdige med grunnskolen, dvs. at
de starter eksempelvis i bedrift. 

Jeg føler nok at statsråden
tar forholdsvis lett på dette. Det er mange elever som
av ulike grunner har problemer med teori, som ofte har aversjon
mot skole. Noe av målet da vi behandlet Innst. S. nr. 246,
var bl.a. å myke opp og gjøre det litt enklere
for elever å velge alternative veier fram til fagbrev,
særløp I, men også å starte
direkte i lære. Det må vi ta på alvor.
Vi må legge til rette slik at de elevene som sliter med
teorifag, kan få et alternativ. Vi vet at det har vært
vanskelig for mange elever å få dette tilbudet,
selv om de har hatt muligheten til å tegne lærekontrakt
og har gjort alt arbeidet selv. 

  Jeg har ikke noe problem med å holde
tunga rett i munnen. Det er den definisjonen av «særløp» som
vi bruker, at vi får et eget løp etter fullført grunnkurs.
Den er grei nok for meg. Men vi har også de som trenger
et alternativt løp helt fra før de begynner på grunnkurs,
dvs. etter at de sluttet i grunnskolen. For mange er det ikke da
snakk om å legge til rette i videregående skole,
men det er snakk om å gi dem et alternativt løp, hvor
de kan tegne en lærekontrakt når de er ferdig
med grunnskolen. Det er det vi må få ut til folk,
og det er det som må bli lettere.

Det er veldig mange elever som sliter, og som – som jeg
sa i stad – har en aversjon mot nye år på skolen
og å starte på skolen. De er motivert for å gå ut
i lære, de er motivert for å tegne en lærekontrakt,
de er motivert for å starte på en utdanning der
en kombinerer teori og praksis på en litt annen måte.
Og da er spørsmålet: Hvordan skal vi legge til
rette for dem? Da må vi ikke lage noen lange prosedyrer
hvor en skal begynne å analysere skolemotivering og sånne
ting. (Presidenten klubber.) Jeg skulle til å si at disse
ungdommene er klare, de vil, og vi må legge til rette for
dem, uten å stigmatisere dem i utgangspunktet.

