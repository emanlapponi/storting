 Jeg vil gjerne stille følgende spørsmål
til helseministeren:

«Helse Øst behandler for tiden en
sak om omstrukturering av sykehusene i Akershus. Det ligger
forslag om nedleggelse av Stensby sykehus. Akershus fylkeskommune
har investert flere titalls millioner de siste årene før statlig
overtakelse. Mange fryktet at press mot nedleggelse kunne bli større etter
statlig overtakelse.

Mener statsråden at det
ligger innenfor hans fullmakt å stoppe
en nedleggelse selv om styret i Helse Øst vedtar det, og vil han
eventuelt bruke en slik fullmakt?»

 Jeg takker for svaret. Det var jo avklarende
i alle fall på ett område, det som går
på statsrådens fullmakt til å stoppe
vedtak – i Helse Øst i dette tilfellet. Han kan det, og
han var vel også opptatt av at han eventuelt
vil gjøre det dersom det er grunn til det.

Så til det konkrete – Stensby
sykehus: Det er riktig at det er vedtatt at det ikke skal
nedlegges, men det skal igjennom en dramatisk omstrukturering. Det
skal få helt andre funksjoner. Det vil si at
det som går på akuttberedskap, ikke
lenger skal tilligge dette sykehuset. Sykehuset skal stort sett
drive elektiv virksomhet. Det innebærer, som sagt, at det
får en helt annen funksjon. Da er mitt spørsmål
til statsråden, i og med at han sa at problemstillingen ikke
lenger er aktuell fordi sykehuset fortsatt skal bestå,
men med en helt annen funksjon enn det har hatt tidligere: Mener
statsråden at det vedtaket som er gjort i forhold til omlegging
av funksjon, gjør at han eventuelt vil gripe
inn i og med at han nå har fullmakt og kan gjøre det?

 Dette er et viktig signal til befolkningen
på Øvre Romerike, som har dette sykehuset som sitt lokalsykehus,
som sitt akuttsykehus, innenfor en del områder.
Det betyr, slik jeg nå oppfatter det, at statsråden ikke
ser behov for å få seg forelagt denne saken på foretaksmøtet.
Dette er en mindre justering, en mindre omstrukturering.
Det er for så vidt faktisk litt overraskende. Jeg vil nesten
si at det ikke bare er litt, men ganske overraskende.
Det betyr jo at den type beslutninger, ganske
omfattende og ganske store endringer i sykehusstrukturen,
er flyttet bort fra det offentlige rom og lagt i et lukket rom.
Så jeg vil nok be statsråden tenke en gang til
over om ikke også omstruktureringer
som får slike konsekvenser som det her er snakk om, bør være
noe han får seg forelagt på foretaksmøtet.

