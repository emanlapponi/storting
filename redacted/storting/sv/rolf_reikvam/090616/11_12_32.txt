 (ordfører for saken): Dette er et forslag fra Fremskrittspartiet om å endre måten
                  lønnen til dommere i tingrett og lagmannsrett blir fastsatt på. 

Komiteen har delt seg i et flertall og et mindretall. Flertallet består av alle
                  partiene, minus Fremskrittspartiet som ønsker å endre dagens system. 

Dagens system er slik at disse dommerne får fastsatt sin lønn av Fornyings- og
                  administrasjonsdepartementet. Dette er basert på en protokoll fra 1999, altså en
                  ti år gammel protokoll, mellom partene i arbeidslivet og departementet, som legger
                  premissene for lønnsfastsettelsen. 

Fremskrittspartiet er åpenbart redd for domstolenes uavhengighet og frykter at det
                  blir knyttet sterke bånd mellom dem som fastsetter lønnen, og domstolene. Jeg tror
                  ikke det er grunn til å frykte det og ha den engstelsen. Vi i flertallet oppfatter
                  det også slik at her har vi etablert et system som partene i arbeidslivet er enige
                  om, og vi mener at det er viktig at lønnsfastsettelsen skjer gjennom forhandlinger
                  mellom arbeidstakerorganisasjoner og arbeidsgivere. Her har en funnet en form som
                  partene er enige om. Protokollen åpner for at hvis en av partene ønsker å endre
                  dette, kan de ta det opp. Verken staten som arbeidsgiver eller organisasjonene
                  ønsker å endre denne måten å fastsette lønn på. Så vi føler at dette er en god
                  måte, det er en riktig måte, og det skaper ingen avhengighet som gjør at
                  domstolenes integritet er i fare. 

