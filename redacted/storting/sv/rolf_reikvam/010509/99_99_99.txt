 Jeg har følgende spørsmål
til kirke-, utdannings- og forskningsministeren:

«I NOU 1999:33, Nyttige lærepenger,
ble det foreslått å avskaffe dagens ordning med
såkalt hovedfagsavskrivning. St.meld. nr. 27 for 2000-2001
omtaler ikke denne avskrivningen, men ordningen er ikke tatt med
i tabellen (side 71) som sammenlikner dagens ordning med Regjeringens
forslag til studiefinansieringsordning.

Vil statsråden videreføre
ordningen med hovedfagsavskrivning
for studier normert til ti semestre
eller mer?»

 Jeg takker for svaret. Det var et godt svar
sett fra mitt ståsted. Dette betyr at dagens ordning vil
fortsette etter at vi har behandlet St.meld. nr. 27, hvis ikke Stortinget
da vedtar noe annet – det er selvsagt forutsetningen.

Dagens ordning er slik at en for ti semestre
får en avskrivning på 22 000 kr. Har
en 13 semestre, får en en avskrivning på ca. 53 000
kr. Dette har vært et viktig rekrutteringstiltak for å få studenter
til å ta lengre utdanning. Jeg er ganske
overbevist om, selv om jeg ikke har data på og fakta om
det, at dette har vært med på å rekruttere
folk til hovedfagsutdanning. Det signalet som statsråden
nå gir, er rimelig klart og rimelig entydig: Denne
ordningen skal fortsette, hvis ikke Stortinget vedtar noe annet,
noe jeg rekner med Stortinget ikke kommer til å gjøre.
Dette er et viktig signal til de framtidige studentene.

 Jeg er glad for det Regjeringen nå har
lagt fram når det gjelder studiefinansiering. Det å øke
kostnadsnormen er et gammelt og godt SV-forslag. Statsråden
skal ha ros for at han har fulgt det opp, og at dette skal gis som
stipend. At en nå øker kostnadsrammen til ca.
80 000 kr, er et viktig skritt. Det er dette studentene
skal leve av mens de studerer. Men så har en det problemet
når en er ferdig med studiene, at det da skal betales tilbake
igjen. Det er derfor viktig at vi tar vare på disse avskrivningsordningene
som stimulerer studentene til å ta lengre utdanning,
uten at de behøver å ha frykt for å sitte
med en gjeldsbyrde som er uhåndterlig når de er ferdig
med utdanningen. Så kostnadsnormen er veldig viktig. Dette
er veldig bra, og jeg håper inderlig at Stortinget kommer
til å støtte opp om det selv om en del høyrepartier
har sagt at dette ikke er veien å gå. Men samtidig er
det også viktig det som statsråden signaliserer,
at avskrivningsordningen skal opprettholdes.

