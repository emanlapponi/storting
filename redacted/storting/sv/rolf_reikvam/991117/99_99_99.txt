  Jeg har følgende spørsmål
til kirke-, utdannings- og forskningsministeren:

«Skolens formålsparagraf
slik den er formet i dag, er ikke i pakt med en forståelse
av skolen som enhetsskole for barn av alle religioner og livssyn.
Det er biskop Gunnar Stålsett som uttaler dette
på en konferanse i regi av Verdikommisjonen. 

Er statsråden enig med biskop Stålsett,
og vil han ta initiativ til en debatt om en ny formålsparagraf
som sikrer skolen et verdimessig og oppdragende grunnlag, og som
heller ikke kan tolkes som et signal om avkristning?»

  Jeg takker for svaret. Statsråden og
jeg er nok stort sett enige om kristendommens plass i det norske
samfunn, slik vi ønsker den skal være. Men jeg er
litt skuffet over at han stort sett bruker tiden på historien – hva
som har skjedd, og de debattene vi har hatt tidligere om den kristne
formålsparagrafen i skolen. Jeg skulle ønske at
vi hadde en viss vilje og evne til å tenke framover. For
vi står overfor en del nye utfordringer i tiden framover,
og det er viktig at vi starter debatten om dette ganske tidlig.
Sannsynligvis står vi foran en avvikling av statskirkeordningen
om ikke så veldig lenge. Kirken foretar selv en utredning,
og det er grunn til å anta at det vil skje noe. Vi kan
bare se til Sverige, og vi har en del erfaringer fra lignende saker,
så det er grunn til å tro at det vil skje endringer.
KRL-faget har vært et problem, det er skapt en del konflikter
mellom ulike kulturer som vi har tatt med oss og fått inn
i skolen og fått demonstrert tydelig der. Så jeg
skulle nok ønske at statsråden viste en større
vilje til å se fremover og se på utfordringene
vi står overfor og de endringene som skjer i samfunnet
for øvrig. 

