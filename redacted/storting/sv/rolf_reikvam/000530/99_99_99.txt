 I antall læreplasser og fagbrev er dette en liten sak. Den er likevel viktig fordi det for flere av fagene er snakk om å forvalte sentrale deler av kulturarven. Dette er fag som er truet fordi de mangler tilgang på unge kandidater, og ikke minst fordi det ikke fins organiserte opplæringstilbud som stimulerer unge til å velge disse fagene. Hvis det ikke gjøres noe, vil helt sikkert mange av disse fagene dø ut. Noen vil si at det vil skje uansett. Men det er likevel viktig at vi klarer å ta vare på fag og teknikker som er nødvendige for at viktige kulturminner ikke blir ødelagt.




Som saksordføreren sa, er dette fag som utøves i små bedrifter. Ofte er det kun én ansatt, og det er denne håndverkeren som kan faget, men han har ikke muligheter til å ta imot lærlinger – mange har heller ikke et bevisst forhold til sitt eget fag så de kan være med på å ta imot lærlinger – slik at fag og tradisjon kan bæres videre. For å få nok lærlinger innen disse fagområdene må det derfor til et samarbeid mellom de ulike virksomhetene, slik at de sammen kan ta ansvar for å ta inn en lærling. 




Så kan man si at dette initiativet bør komme fra den enkelte bedrift, fra de ulike bedriftene. Erfaringsmessig vet vi at dette vil ikke fungere, og derfor må et slikt samarbeid initieres av myndighetene. Det er først og fremst fylkeskommunens ansvar, men også staten bør ha et ansvar for å dra i gang dette samarbeidet for å få opprettet opplæringskontorer. Dette er gjort en del steder. Vi har i dag kontorer i Oslo og Trondheim og dessuten et kontor i Finnmark som har et spesielt ansvar for de fagene som er knyttet opp til samisk kulturtradisjon. Og så har vi da i tillegg et eget kontor i Akershus som Akershus fylkeskommune selv har opprettet, en egen kulturring som tar ansvar for de spesielle fagene som er knyttet opp til museene i fylket.




Det vi vet, er at i de deler av landet hvor det ikke er opplæringskontorer, og hvor det ikke er etablert et samarbeid, er det vanskeligere å få unge til å velge en læretid i disse fagene. Derfor tror jeg at den modellen med opplæringskontor som er etablert i noen fylker, er en god modell, fordi den kan stimulere unge til å velge disse fagene, og det kan også stimulere bedriftene til å samarbeide om å ta inn en eller flere lærlinger. Derfor er dette en god modell som – som også saksordføreren var inne på – komiteens flertall er innstilt på, og vi peker på at denne modellen må vi greie å spre utover hele landet. Vi ser ikke for oss – jeg oppfatter iallfall flertallet i komiteen slik – at det er vår oppgave å lage en bestemt organisasjonsmodell. Men det som er statens og statsrådens ansvar, er å ta et initiativ overfor fylkeskommunene slik at en kan få til et samarbeid mellom dem og de bedriftene som finnes innenfor de ulike fylkeskommunene, slik at det kan etableres flere kontorer. Vi har pekt på at med et par kontorer til kan landet bli dekket på en god måte.




Vi peker også på at det sekretariatet som ble etablert for noen år siden, ikke vil ha en spesiell rolle hvis vi får til en landsdekkende kontorordning. Vi ber departementet vurdere fremtiden for sekretariatet. Jeg vil bare gi statsråden det råd at han bør se på om dette sekretariatet kan utvikles til et eget kontor, eksempelvis for innlandsfylkene – i dette tilfellet Hedmark og Oppland spesielt – slik at det kan utvikle seg til et eget kontor for disse fylkene som tar ansvaret for å få flere lærlinger og få bedriftene til å samarbeide om å ta inn lærlinger.




Dette er ikke, som Fremskrittspartiet hevder, en form for byråkrati. Disse kontorene er aktive i forhold til bedriftene. De er aktive i forhold til skolene, og dermed gjør de en jobb for at vi skal få flere lærlinger inn i disse små og truede fagene. Hele den argumentasjonen som Fremskrittspartiet har bygd opp, har jeg derfor vanskelig for å forstå. Flertallet peker jo på en avbyråkratisering. Der kan vi gjøre noe ved å omorganisere sekretariatet slik at det blir et aktivt kontor som tegner kontrakter med bedriftene og får unge ut i lære. 




Mitt råd til statsråden er derfor: Ta et initiativ overfor fylkeskommunene, få til en dialog, få til et samarbeid, slik at fylkeskommunene kan ta et ansvar i forhold til de små bedriftene som har den type fag innenfor sitt område, og få etablert en landsdekkende ordning med kontorer, slik at vi på den måten kan få inn flere lærlinger. Det er mitt råd til statsråden. Statsråden har sikkert mange muligheter til å møte fylkespolitikere og byråkrater fra fylkene, så denne beskjeden bør han greie å få ut til dem. Det regner jeg med. Og jeg tror at flertallet i komiteen er enig i at dette er en god måte å organisere dette på. Det fremkommer jo i innstillingen fra flertallet.




 Jeg skal ikke dra ut debatten, for det er jo bred enighet her, men bare en liten kommentar til det siste statsråden sa, at det også finnes bedrifter utenfor disse opplæringskontorene som tegner lærekontrakter. For all del, selvsagt er det det! En del bedrifter er tross alt noe større, slik at de selv har muligheten til å etablere en ordning med lærlinger direkte, uten å være medlem av et opplæringskontor og dermed forplikte seg i forhold til det. Det er veldig bra, og det må vi ta vare på og utvikle. Men en slik ordning vil først og fremst – og det er det viktig å understreke – gjelde de bedriftene som er noe større enn de små som driver innenfor de fagområdene hvor det kanskje er aller vanskeligst å skaffe rekrutter, hvor det er aller viktigst at vi klarer å ta vare på den tradisjonen som ligger i disse fagene. En må derfor være veldig forsiktig, en må ikke legge seg bakpå og synes at dette fungerer bra i og med at halvparten av kontraktene går utenom kontorene, for det gjelder som sagt de største bedriftene. 




Jeg er fornøyd med at statsråden vil ta et initiativ, at han vil snakke med fylkeskommunene, at han vil snakke med bransjene – det er kanskje vanskelig, men i alle fall snakke med bedriftene – og få fylkeskommunene til å snakke direkte med bedrifter som kan være aktuelle. Sånn sett er jeg også fornøyd med statsrådens svar, og at vi har som mål – slik oppfattet jeg statsråden, selv om ikke staten kan pålegge noen det – å få til en landsdekkende ordning med kontorer, slik at de aller minste fagene, de fagene som er aller mest truet, ikke dør mens gresset gror.




 «Internasjonalisering må være et viktig element i norsk utdannelse» – det står i første setning i interpellasjonen til Inge Lønning. 99 pst. av de 10 minuttene brukte han til å snakke om godkjenning av to-tre privatskoler i Norge. 




Han var så vidt inne på den offentlige skoles ansvar i forhold til internasjonalisering. Han nevnte annet fremmedspråks stilling i skolen – og stillingen for fremmedspråkene generelt. Han var så vidt innom morsmålsopplæringen. Det var det som gikk på internasjonalisering. Altså dreier det seg om privatskoleloven igjen, private skoler og godkjenning av private skoler. 




Det overrasker meg en del at når vi skal diskutere internasjonalisering i norsk utdannelse, konsentrerer vi oss om en to-tre private skoler. Jeg tror det er viktig med internasjonalisering. Jeg tror det er viktig at vi i den offentlige skole styrker fremmedspråkene. Jeg tror det er viktig at vi tar vare på dem som kommer inn i skolen med en annen kulturbakgrunn og med et annet morsmål, og at de får muligheten til å ta vare på sitt morsmål – at vi er villig til i den offentlige skolen å stille opp for dem og gi dem opplæring på sitt morsmål.




Da vi diskuterte dette for en tid siden, stilte ikke Høyre opp til forsvar for de gruppene – våre nye landsmenn – som har et annet morsmål enn norsk, slik at de kan få ta vare på sitt morsmål, og at de kan få opplæring i en lengre periode enn det det nå er lagt opp til. Det er viktig, for de representerer også et språk som næringslivet og andre vil ha bruk for for at vi skal kunne kommunisere med omverdenen. Men når det gjelder to skoler, den franske og den tyske skole, blir det spesielt viktig å godkjenne dem. 




Jeg er enig i statsrådens vurderinger. Jeg ser ikke behovet for å endre privatskoleloven. Jeg vil også tro at de skolene vi her snakker om – det er to, den tyske og den franske skolen – ligger på grensen i forhold til det som var intensjonen i alle fall, og det som også er formulert i loven, nemlig at det skal være et religiøst eller et pedagogisk alternativ. Og jeg ville vært veldig betenkt om statsråden brukte et skjønn som gikk lenger enn det han har utøvd tidligere når det gjelder godkjenning av private skoler. Jeg tror det skal mye fantasi til for å si at disse skolene representerer et religiøst eller et pedagogisk alternativ.




