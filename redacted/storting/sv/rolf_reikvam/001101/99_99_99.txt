  Jeg vil stille følgende spørsmål til
kirke,- utdannings- og forskningsministeren:

 «Oslo kommune har vedtatt å søke
om forsøk der elevene i videregående skole, allmennfaglig
studieretning, skal få fritak for deler av læreplanen
i norsk. Fritaket skal omfatte sidemålet. Det
er søkt i henhold til opplæringsloven § 1-4.
Loven åpner for at det kan gjøres tidsavgrensede
pedagogiske eller organisatoriske forsøk. 

Mener statsråden at det i medhold
av § 1-4 kan åpnes for omfattende forsøk
der en fraviker læreplanen i et fag, og vil statsråden
konsultere Stortinget før forsøket eventuelt innvilges?»

  Jeg takker for svaret. Jeg oppfatter statsråden
slik at det forsøket som er blitt signalisert fra Oslo
kommune, er uaktuelt. 

Statsråden sa han ville åpne
for alternative forsøk, med alternative vurderingsformer.
Det er vel forsøk som Oslo kommune ikke har søkt
om, eller vil komme til å søke om – jeg
vet ikke, men det er jo ikke noe som tyder på at de kommer
til å søke om det – så det er
vel vanskelig å innvilge noe som ikke noen søker
om! Og det betyr at det forsøket vi her snakker om, at
man skal fravike læreplanen, er uaktuelt.

Men det som egentlig var noe av mitt utgangspunkt, var
om statsråden mener at et forsøk som det det her
er snakk om, å fravike læreplanen, kan defineres
som et pedagogisk eller organisatorisk forsøk. Det var
gjort lite forarbeid til loven da den kom opp i Stortinget. Det
var jo komiteen selv som løftet den fram, så det
fins ganske lite forarbeid til selve lovteksten. Men spørsmålet
er: Er dette et pedagogisk eller organisatorisk forsøk?
Og kan en innvilge den type forsøk?

  Statsråden har vår fulle
støtte når det gjelder å prøve
ut nye vurderingsformer, men jeg vil nok si at det vil være
litt uheldig hvis vi bare knytter det opp til sidemålet.
Det burde jo gjelde hele norskfaget, og ikke bare deler av norskfaget.
Så hvis han går inn på den type forsøk,
har han vår fulle støtte.

Men la oss bevege oss bort fra denne konkrete
saken og gå over til en generell vurdering, som jeg gjerne
vil ha statsråden til å reflektere litt rundt:
Hvis en kommune søker om et forsøk der en ønsker å fravike
deler av en vedtatt læreplan, mener statsråden
at en kan gjøre det i medhold av § 1-
4? Er endringer i læreplanen et pedagogisk forsøk
eller er det et organisatorisk forsøk? Det syns jeg er
viktig å få avklart. Og hvis statsråden
er litt usikker, er mitt råd at han bør komme
til Stortinget, slik at vi kan hjelpe ham med den avklaringen.

