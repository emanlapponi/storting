 Jeg har følgende spørsmål:

«Stortinget har vedtatt å forenkle
prosedyren for godkjenning av fagplaner og eksamener for private
høgskoler. For offentlige høgskoler skal institusjonen
sjøl vedta opprettelse av studietilbud for inntil 3 år.
For private høgskoler er regelverket
fortsatt omfattende med lang saksbehandlingstid. Det kan fortsatt
ta opp til ett år før godkjenning blir gitt.

Hvilke initiativ vil statsråden
ta for å forenkle godkjenningsprosedyren?»

 Jeg takker for svaret og føler at denne
saken nå er i forholdsvis gode hender. Jeg ble
litt bekymret når statsråden ønsket å gå vesentlig
lenger enn hva jeg tenkte i utgangspunktet i alle fall.
Jeg ser for meg at det fortsatt skal være en
godkjenningsprosedyre når det gjelder fag og eksamenssystemer
for de private høyskolene. Det er viktig at vi ser disse
som et supplement til de offentlige institusjonene,
og at det derfor må være en eller
annen slags godkjenningsordning.

Det er en for omfattende prosedyre, som tar
for lang tid i dag. Når en bruker inntil et år
på å få godkjent et fag, er det uholdbart.
Jeg oppfatter nå statsråden slik at vi skal gjøre
noe med dette. Det er jeg glad for, og jeg føler at det også vil
bli gjort, slik at vi får saksbehandlingstiden ned. Men
at det foreligger en godkjenningsprosedyre slik at
vi ser dette i sammenheng med andre tilbud, spesielt innenfor
det offentlige, syns jeg er viktig også å understreke.

