 Jeg vil gjerne stille følgende spørsmål
til kirke-, utdannings- og forskningsministeren:

«Tinius Olsens skole i Kongsberg er
eneste som gir urmakeropplæring. Tilbudet er etablert i
nært samarbeid med Urmakerforbundet. Elevene rekrutteres
fra hele landet, og opplæringen er organisert som særløp.
Kurset har hatt god søkning. Buskerud fylkeskommune vurderer å legge
ned tilbudet fra høsten. Det vil bety at en må søke til
Danmark for å få fagutdanning i faget. 

Hva kan statsråden gjøre
for å hindre at et «levende» fag blir
borte som tilbud til elever i videregående skole?»

 Det var ikke noe særlig lystelig svar.
Det skulle det kanskje heller ikke være.

Dette er særløp – det
er riktig – og Stortinget har tidligere sagt at det skal
bli lettere å etablere særløp. Det sa Stortinget
i forbindelse med evalueringen av Reform 94. Så måten å organisere
selve løpet på er godt i samsvar med det som Stortinget
tidligere har vært opptatt av at vi skal ha tilbud om.

Det er riktig at fylkeskommunene tydeligvis
ikke kan bli enige om hvem som skal ha det økonomiske ansvaret, og
at det er en av årsakene til at dette tilbudet kan bli
lagt ned. Det vil etter min oppfatning være en ulykke om
det blir lagt ned.

Når det gjelder de små fagene
som dette er en del av, er det behov for å ha et sentralt
koordinerende ledd. Jeg tror ikke at landslinja er en god måte å organisere
dette på. Målet må være å stimulere
fylkeskommunene til å samarbeide om den type linje, slik
at dette kan drives som en landsdekkende linje. 

Min utfordring til statsråden blir:
Kan statsråden være med og prøve å dytte
på, slik at tilbudet kan opprettholdes?

 Problemet er at dette tilbudet kan bli nedlagt
fra høsten. Derfor har vi ikke tid til å vente
på noen svær gjennomgang av tilbudsstrukturen.
Hvis dette tilbudet blir borte, slik det ligger an til nå,
klarer vi ikke å få det på plass igjen
etter at tilbudsstrukturen er vurdert. Så det som er viktig,
er å sikre at dette tilbudet ikke blir nedlagt nå,
og at det kan drives på en skikkelig måte fram
til vi eventuelt får en samlet gjennomgang av tilbudsstrukturen,
hvor alt skal vurderes, både særløp og andre
løp.

Min oppfordring til statsråden er
at han tar kontakt med fylkeskommunene, gjør dem oppmerksom
på arbeidet som er i gang, men at det er viktig at den
typen særløp som vi har, som har fungert, som
har hatt bra rekruttering, fortsatt kan drives inntil vi får
en samlet gjennomgang av hele strukturen. Min siste utfordring til
statsråden blir: Er det aktuelt å ta den kontakten
og signalisere og gi den tilbakemeldingen til fylkeskommunene?

