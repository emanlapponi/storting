  Jeg vil gjerne stille følgende spørsmål
til kirke-, utdannings- og forskningsministeren:

«Det er store variasjoner mellom kommunene
når det gjelder delingstimer på ungdomstrinnet.
I en rapport fra Norsk Lærerlag basert på data
fra GSI-statistikken, og som omfatter alle kommuner, varierer tallet
på delingstimer fra 0,6 til 21,8 timer pr. uke.
Et stort antall kommuner bruker under 5 timer til deling. 

Mener statsråden at en skole som har
0,6 timer til deling, kan oppfylle læreplanens krav til
tilrettelagt undervisning, og er det en nedre grense for timer en
skole med gjennomsnitts klassestørrelse bør ha?»

  Jeg takker for svaret, men det var vel egentlig
ikke svar på mine spørsmål.

Aller først til terminologien. Jeg
oppfatter ikke delingstimer som ekstra timer. Delingstimer er en
del av det samlede timetallet som en klasse har til disposisjon,
som skal brukes til ulike ting.

Mitt første spørsmål
er følgende: Kan en skole som har 0,6 timer til deling – og
da snakker vi om individuelle opplegg, prosjektarbeid og til alt
som har med tilpasset opplæring å gjøre – oppfylle
kravet i læreplanen? Læreplanen er ganske klar,
både på arbeidsformer og arbeidsmåter.

Så til det andre spørsmålet.
En gjennomsnittsklasse på ungdomstrinnet er på ca.
22 elever, det vet statsråden, og det vet jeg. Og da blir
spørsmålet: Vil statsråden anta at det
finnes en nedre grense for timetall som en sånn klasse bør
ha for å kunne oppfylle kravene som vi som politikere har
satt i læreplanen?

  Nå synes jeg det blir litt interessant.
Det som statsråden sier, er at det ikke finnes noen nedre
grense, men det finnes noe som ligger helt ned mot en nedre grense.
Hvis det finnes noe som ligger ned mot en nedre grense, må statsråden
på en eller annen måte ha definert en eller annen
form for nedre grense. Jeg oppfatter det slik så langt
at 0,6 timer til deling med en gjennomsnitts klassestørrelse
ligger over den nedre grensen. Men da må vi reise det grunnleggende
spørsmål: Hvordan kan en lærer som har
30,6 timer – han har 30 timer obligatorisk – klare å tilby
individuelt opplegg? Hvordan kan han greie å legge opp
til prosjektarbeid når han har 0,6 timer pr. uke til å gjøre
dette? Det blir det grunnleggende spørsmål, som
jeg synes statsråden ikke går inn i. Men han har
nok åpenbart definert en nedre grense, i og med at han
legger noe som ligger ned mot en nedre grense. Jeg vil nok be om
at han kommenterer det en gang til. I og med at han har funnet at
noe ligger der, må han jo ha definert grensen. Og da er
spørsmålet: Hvor går den?

