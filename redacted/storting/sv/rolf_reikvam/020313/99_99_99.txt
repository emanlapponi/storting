 Jeg har følgende spørsmål
til utdannings- og forskningsministeren:

«Det omreisende realfagprogrammet «Science
Circus» har vært på veien i
fem år. De tilbyr realfagkurs til lærere. Dessuten
driver de undervisning og demonstrasjoner for elever både
i grunnskolen og videregående skole. Den dårlige
rekrutteringen til realfagene skaper bekymring. «Science
Circus» har en spennende tilnærming til realfagene
og har vært et populært tiltak. Økonomien gjør
at de nå trolig må innstille virksomheten.

Vil statsråden ta initiativ
for å sikre videre drift av programmet?»

 Jeg takker for svaret.

Jeg hadde nok kanskje forventet en litt mer
positiv tilnærming til dette konkrete prosjektet. Det er
riktig at de fikk støtte i 2001. Det nye og spesielle i år
er at det er gjort en omorganisering fra 1. januar i år,
der Teknoteket har gått sammen med Norsk Teknisk Museum,
som var en del av Teknoteket tidligere. Nå har altså Teknoteket og
Norsk Teknisk Museum gått sammen, og de kan ikke lenger
ta ansvaret for dette spesielle programmet. Det har gjort at de
har kommet opp i en spesiell situasjon i år,
og det er det som er bakgrunnen for mitt spørsmål.
Den organisatoriske endringen burde ha ført til at staten
var villig til å gå inn og se på dette.
Det er snakk om forholdsvis små midler. De har gode
erfaringer. De har kurs for 1 500 lærere pr. år,
og de har inne ca. 20 000 elever som de møter
med sin spesielle tilnærming til realfagene. De har, som
sagt, god erfaring.

Selv om vi har store planer, tror jeg det er
viktig at vi tar vare på det som fungerer godt.
Derfor har jeg en oppfordring til statsråden om å se
på det, vurdere det og eventuelt gå inn
med støtte.

 Jeg takker for den litt mer positive tilnærmingen,
og jeg er glad for det.

Statsråden har jo tidligere vært
opptatt av realfagene og realfagenes plass i skolen, og at de er
svekket. Det skal hun ha ros for, og jeg er enig med henne i at
hun setter det i fokus. Men da kan vi ikke toe våre
hender og si at en del av dette er Læringssenterets ansvar,
og så får de vurdere det. Dette er en del av det
totale opplegget for å styrke realfagene. Selv om Læringssenteret
har ansvar for å fordele penger, ber jeg om at statsråden
tar direkte kontakt med sikte på å gjøre
noe og sikre dette prosjektet, for jeg er helt overbevist om at
dette fungerer veldig godt. Det er spennende. Jeg holdt på å si
at det er litt av det gamle, det som 

vi 

var
oppvokst med på TV, om fysikk på roterommet, som
helt klart var viktig for å stimulere barn og unge
til å bli interessert i realfag.
De bygger på noe av den samme ideen, som det er viktig å ta vare
på og utvikle. Jeg vil fortsatt, selv om statsråden
var mer positiv etter hvert, be henne om å ta
kontakt med sikte på at dette kan drives videre.

