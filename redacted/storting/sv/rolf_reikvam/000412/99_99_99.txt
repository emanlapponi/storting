  Jeg vil gjerne stille følgende spørsmål
til kirke-, utdannings- og forskningsministeren:

«I den senere tid har det vært
en stor økning i antall søknader om å få starte
privatskoler. En kristen organisasjon har planer om en omfattende
utvidelse av sitt nettverk av skoler. Disse er godkjent etter lovens
bestemmelse om religiøst alternativ. Privatskoleloven er
spesiell på den måten at det automatisk utløses
tilskudd dersom skolen godkjennes.

Vil statsråden ta initiativ til å endre
loven slik at det skal være rom for skjønn før
det utløses rett til tilskudd?»

  Jeg takker for svaret. Om det var svar på spørsmålet,
er jo litt uklart, men det var i iallfall et svar. Og svaret var
at statsråden ville praktisere bestemmelsene noe strammere
enn tidligere, og at han nok ikke vil godkjenne så mange
skoler. Slik oppfattet jeg det. Det går på selve
godkjenningen av skoler, men mitt spørsmål gikk
på selve tilskuddsordningen. Og dette er en tilskuddslov,
det er jeg fullstendig klar over, men også innenfor en
tilskuddslov kan en eventuelt åpne for skjønn.
Jeg tror at det er vanskeligere å bevege seg inn på det
som går på et skjønn, når en
skal vurdere om en skole skal godkjennes eller ikke godkjennes som
et religiøst eller pedagogisk alternativ – de
to mulighetene vi har. Jeg tror nok at det ville være mer
fornuftig å gå inn og bruke skjønn i
forbindelse med tilskuddet. Det er jo mange andre land som gjør
det. I mange land får de godkjent skoler, men de får
ikke automatisk tilskudd. Jeg tror det ville være ønskelig å gå i
retning av å bruke skjønn på selve tilskuddssystemet.
Jeg vil derfor igjen utfordre statsråden på om
det er den type skjønn han vil bruke, eller om han vil åpne
for større skjønn når det gjelder om
skolen skal godkjennes som privatskole.

  Jeg vet ikke om det er tid for å minne
statsråden om Arbeiderpartiet og SVs syn på tilskuddssatsene.
Arbeiderpartiet støttet jo et forslag fra SV om å operere
med flere satser, graderte satser, så det i seg selv burde åpne
for at statsråden var interessert i å fremme en
proposisjon om endring av loven. Det blir jo et tilleggsspørsmål
om det på bakgrunn av det forslaget som Arbeiderpartiet
og SV har stått sammen om, er tid for å prøve å legge
fram en slik endring, for å få med seg det forslaget.

Så til Barnekonvensjonen. Det må være
klinkende klart at også SV vil forsvare de avtalene som
vi har internasjonalt. Men jeg føler at statsråden
blander en del kort. Det å ha rett til å etablere
privatskole er én ting, og det skal vi ikke tukle med,
men det å gi statstilskudd er noe annet, og det er vi ikke
forpliktet til i forhold til internasjonale avtaler. Men jeg velger
likevel å oppfatte statsråden slik at de signalene
som går ut fra denne talerstolen i dag, er at det skal
bli vanskeligere for private å få etablert privatskoler.
Og det synes jeg er et godt signal å gi.

  Jeg har et spørsmål til
kirke-, utdannings- og forskningsministeren:

«Ifølge en kronikk i Dagbladet
6. april 2000 har en ved Fjell skole valgt å fordele elevene
i 1. klasse, slik at en av klassene blir en ren ikke-norsk klasse.
Bakgrunnen var ønske fra noen foreldre som var bekymret
for sine barns språklige og sosiale utvikling. Klasseorganisering skal
til vanlig ikke skje etter etnisk tilhørighet, jf. § 8-2
i opplæringslova. 

Mener statsråden at en slik permanent
klassedeling er i samsvar med loven, og vil statsråden
ta initiativ for å hindre slik segregering i skolen?»

  Jeg takker for svaret. Dette var vel nesten
ansvarsfraskrivelse i forhold til det som er statsrådens
ansvar, slik jeg oppfatter det. Vi skal være veldig forsiktig
med å gripe inn overfor kommunene og den enkelte skole.
De skal ha en stor grad av frihet. La meg understreke at det har
jeg stor sans for. Men her har vi en lovformulering som er rimelig
klar – og jeg vil si helt klar – på at
vi ikke skal ha permanent inndeling etter etniske grenser. Da blir
det litt for enkelt for meg når statsråden viser
til at utdanningskontoret i Buskerud ikke har reagert og ikke fått
noen henvendelse. Det er statsrådens ansvar, når
slikt blir påpekt, å vurdere lovligheten av det
i forhold til den loven han forvalter. Det hadde jeg forventet at
han i noen grad hadde kommet inn på. Jeg hadde forventet
at han ville komme inn på hvilket syn han har på dette,
at han ikke bare skulle vise til utdanningskontoret i Buskerud.

  Det er jo en inndeling etter etnisk gruppering.
Det er snakk om tre klasser. I to av klassene går det litt
over ti elever i hver klasse med norsk bakgrunn. Jeg har veldig
vanskelig for å forstå argumentet om at det er
geografi som er avgjørende. De kunne delt inn dette slik
at det ikke var ti elever med norsk bakgrunn i hver klasse, men
eksempelvis sju-åtte. Da hadde en fått en fordeling
med ulike etniske grupperinger i alle de tre klassene, ikke bare
i to av dem. Så argumentet om at dette har skjedd på grunn
av geografien, har jeg vanskelig for å akseptere. Og det
betyr også at hvis en skole kan bruke geografiargumentet,
kan en, hvis elevene mer eller mindre bor i bestemte gettoer, få lov
til å danne klasser ut fra eventuelle gettoer. Det ville
jo være en forferdelig utvikling hvis vi kom dit at en
kunne argumentere slik, sette sammen klassene ut fra geografi
og dermed bryte loven – hvis en da gjør det.

