  Jeg vil stille følgende spørsmål til
kirke-, utdannings- og forskningsministeren:

«De siste årene er midlene
bevilget til språkopplæring til språklige
minoriteter i videregående skole ikke brukt opp. Likevel
fører en streng tolkning av tilskuddsreglene til at eksempelvis
Oslo kommune får tilskudd i underkant av 10 pst. av det
de bruker på området. 

Hvorfor blir midler til et så prioritert
område stående ubrukt, og kan uenigheten mellom
Kirke-, utdannings- og forskningsdepartementet og Oslo kommune om
tolkning av regelverket være en grunn til at midler blir
stående ubrukte?»

  Jeg takker for svaret, og takker også for
at statsråden er innstilt på å se på regelverket,
se om det er behov for å gjøre endringer.

Det er likevel grunn til å erkjenne
at det sannsynligvis er større behov for norskopplæring
enn det som det blir gitt tilskudd til. Det ligger jo en del begrensninger
i systemet, det ligger begrensninger på antall timer en
kan få tilskudd til osv.

En er i en situasjon hvor en har midler. Vi
vet – ofte iallfall – at det antall timer som
blir stilt til disposisjon – som en kan bruke og som en
kan få tilskudd for – ikke er nok. Vi vet at mange
ikke greier i løpet av den perioden å tilegne
seg norskkunnskaper som er tilfredsstillende. Burde det ikke da
være grunnlag for å praktisere regelverket noe
mykere enn det departementet åpenbart har gjort, i og med
at man har midler, man har penger, slik at flere kan få tilbud,
ikke minst at de som er inne og får tilbud, kan få et
bedre tilbud enn de får i dag?

