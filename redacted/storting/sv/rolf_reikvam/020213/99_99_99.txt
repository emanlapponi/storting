 Jeg vil stille følgende spørsmål til
utdannings- og forskningsministeren:

«I NOU 2001:29 «Best i test» påvises
det at næringslivets satsing på FoU og opplæring
av ansatte er blant de dårligste innenfor
OECD-området. Andelen ansatte som har deltatt i opplæring,
er lav. OECD har tidligere uttalt at alt ligger til rette for at Norge
kan etablere et opplegg med livslang læring.
Det offentlige har lagt til rette med nødvendig lovtilpasning
og det er bevilget penger til ulike programmer.

Hva vil statsråden gjøre
for å få næringslivet til å ta sitt
ansvar?»

 Jeg registrerte at min partikollega Ågot Valle
var innstilt på å refse statsråden, men
måtte gi henne ros i et spørsmål tidligere.
Det kan ikke jeg gjøre etter dette
svaret. Stort sett var dette en oppramsing av det det offentlige
har gjort, og det var noe av det jeg påpekte i mitt spørsmål
også, at det offentlige har lagt alt til rette. Vi har
vedtatt lover, vi har gitt rettigheter, og vi har bevilget ganske
mye penger til kompetanseutviklingsprogrammet.

I NOU-en som jeg henviser til, påvises
det at det det private næringsliv gjør, er dårlig.
Statsråden liker jo veldig godt komparative studier, og
hvis vi ligger litt under gjennomsnittet, er det ille, trist og
leit. Men her ligger vi ikke bare litt under,
vi ligger ganske langt under gjennomsnittet når
det gjelder næringslivets vilje til å satse på utvikling
av sine ansatte og legge til rette for kurs og ulike tilbud.
Så her må det nok hardere og sterkere lut til enn
det vi har brukt så langt, hvis vi mener dette
er viktig. Og jeg regner med at statsråden mener
at dette er viktig, for dette har noe med vårt konkurransefortrinn å gjøre.

Så mitt spørsmål
blir det samme: Vil statsråden ta i bruk virkemidler overfor
privat næringsliv for å få til en økt
satsing på kompetanseutvikling og på etter- og
videreutdanning av ansatte, nettopp for å styrke
vår konkurranseevne og styrke vårt konkurransefortrinn?

 Vi vet en god del om status. Vi har denne NOU-en,
som beskriver en god del. Vi får sannsynligvis også en
rapport fra OECD i løpet av våren, og vi vet vel
stort sett innholdet. Vi vet at vi er dårlige, og at vi
må gjøre noe – at vi må ta noen
grep. Og da skal jeg være rimelig konkret
og utfordre statsråden på noe som
går utover å etablere et forum. Vil
statsråden ta i bruk økonomiske virkemidler, eksempelvis
legge avgifter på kompetanseutviklingsprogrammet, slik
at man kan få en omfordeling mellom ulike bedrifter over
til bedrifter som har en lav andel, og som bruker lite
penger til opplæring? Eller vil ikke
statsråden bruke den type virkemidler?

La oss ta en parallell. Vi har en arbeidsgiveravgift. Kan
statsråden tenke seg noe tilsvarende rettet inn mot kompetanseutvikling?
Hvis hun gjør det, tror jeg at vi kan gjøre skikkelige
framskritt og få gjort et skikkelig grep. Spørsmålet
er altså: Vil statsråden kunne ta i bruk den type
virkemidler for å påvirke næringslivets
vilje til å satse på etterutdanning og kompetansehevende
tiltak?

