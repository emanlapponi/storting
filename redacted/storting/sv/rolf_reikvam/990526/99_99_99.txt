  Jeg vil gjerne stille følgende spørsmål
til kirke-, utdannings- og forskningsministeren:

«For at yrkessjåførlærlingene
under 21 år skal kunne kjøre kjøretøy
over 7 500 kg må de i tillegg til førerkort ha
eget eksamensbevis. Det er nå over to år siden
denne ordningen skulle ha blitt iverksatt. Manglende eksamensbevis
gjør det umulig å gjennomføre opplæringen.

Vil statsråden rydde opp slik at godkjent
eksamensbevis kan komme på plass snarest?»

  Jeg takker for svaret. Jeg er også glad
for at saken nå tydeligvis er blitt løst. 

Situasjonen har vært ganske vanskelig
i de to årene dette har pågått. Det har
gått ut over opplæringen. Og hvis en har valgt å la
lærlingen kjøre, til tross for manglende
kompetansebevis, har jo dette kunnet medføre en bot for
den som har ansvaret for opplæringen. Det har vært
en veldig uheldig situasjon, og selv om jeg ikke kan dokumentere
det her og nå, er jeg ganske overbevist om at manglende
bevis har gått ut over opplæringen. Men det er
nå historie. Jeg er glad for at det er historie, og jeg er
fornøyd med at det er sendt ut brev om dette, og at de formelle
ting rundt bevisene – det er det jo en del av – kommer
på plass ganske kjapt, slik at de elevene som har VK I,
kan få bevisene og dermed kjøre lovlig i henhold til
de forskriftene som gjelder.

 Jeg vil gjerne stille følgende spørsmål
til kirke-, utdannings- og forskningsministeren:

«Akershus fylkeskommune avslutter
nå «Prosjekt delkompetanse», et treårig
nasjonalt utviklingsarbeid i samarbeid med Kirke-, utdannings- og
forskningsdepartementet. Nord-Trøndelag fylkeskommune har
hatt et lignende nasjonalt prosjekt. Begge fylkeskommunene har utarbeidet
nye prosjekter basert på funnene. Dette er prosjekter som
faller innenfor rammene av arbeidet med å utvikle systemer
for vurdering av realkompetanse. 

Vil statsråden gjennom statlige midler
sikre at disse viktige prosjektene kommer i gang?»

  Jeg takker for svaret.

Jeg hadde kanskje håpet at det hadde
vært noe mer positivt når det gjelder det arbeidet
som er gjort, og de funnene man har kommet fram til. På bakgrunn
av det er det utarbeidet et forslag til nye prosjekter som går
rett inn i det vi her snakker om, nemlig det treårige prosjektet
med sikte på å lage systemer for vurdering av
realkompetanse.

Jeg tror det er viktig at vi tar vare på det
som er utviklet, og de funnene vi har, og at vi ut fra
dette utvikler nye prosjekter og går videre på den
veien vi har startet på. I dette tilfellet er det to fylkeskommuner
som har startet på en bestemt vei. De har helt konkrete
forslag til oppfølging, og da er det viktig at
det kommer signaler fra departementet om at man er innstilt på å følge
opp dette og være med på å finansiere
de nye prosjektene som man her har lagt opp til. Det er et viktig
signal å få. 

Jeg velger å tolke statsråden
slik at han vil ta et møte med fylkeskommunene og gå gjennom
disse prosjektene med sikte på å finne fram til
en praktisk ordning.

  Etter det som nå ble sagt, er jeg godt
fornøyd. Jeg forstår godt at vi ikke skal drive
saksbehandling fra Stortingets talerstol. Det var heller ikke det
som var mitt utgangspunkt. Jeg leverte inn spørsmålet
for flere dager siden, og dette er jo vurderinger som departementet
holder på med over lang tid. Men på bakgrunn av
det som statsråden nå sa, er jeg godt fornøyd. 

Jeg oppfatter det slik at han tar kontakt med
fylkeskommunene og går igjennom dette, og ser om prosjektene
passer inn i det samlede bildet vi nå ser for oss. Jeg
håper at disse prosjektene og det arbeidet som man står
i startgropen med, kan komme i gang, slik at det blir en kontinuerlig
prosess i forhold til det de har holdt på med så langt.
Så på denne bakgrunn, at statsråden vil
ta disse initiativene i forhold til de to fylkeskommunene, er jeg
fornøyd med det han har sagt, og det som nå har
kommet fram.





                

