 Språk er viktig, og det er litt artig å registrere hvorledes en har endret språkbruken i løpet av ganske kort tid når det gjelder privatskoler. Tidligere brukte vi betegnelsen privatskoler, for det var nemlig det det var. I denne debatten har stort sett alle sammen brukt betegnelsen friskoler, og det er klart at det er ikke ubevisst. Det er en ganske bevisst bruk av språket for sannsynligvis å ufarliggjøre noe av det vi her snakker om, nemlig privatskoler. Jeg syns vi fortsatt skal bruke betegnelsen privatskoler, for det er det vi egentlig snakker om når vi diskuterer dette.




Så til noen av forslagene. Først vil jeg si at det overrasker meg litt at flere ikke kan stemme for vårt forslag nr. 4 fordi de er usikre på hva det vil koste. Det betyr faktisk at man står her og sier at vi har et arbeidsmiljø rundt om på norske skoler som er veldig dårlig, men i det øyeblikk vi skal etablere et lovverk, sier vi at det koster så mye at vi tør ikke gjøre det. Og det kan vi ikke stå og si. Vi må jo tro og mene at vi har et arbeidsmiljø rundt om i norske skoler som er slik at om vi etablerer ordninger, arbeidsmiljøbestemmelser, for det fysiske arbeidsmiljøet, for det psykososiale arbeidsmiljøet, elevenes rettigheter, medvirkning og alt dette, så skal ikke dette koste særlig mye penger, for utgangspunktet er jo at arbeidsmiljøet er bra. Hvis det ikke er det, er vi nødt til å gjøre noe med det, og da må vi iallfall få vedtatt en lov, slik at vi kan sette de som er der ute, i stand til å gjøre noe med det. Så jeg håper ikke at den argumentasjonen at vi tør ikke å vedta en arbeidsmiljølov fordi det koster for mye, blir ført videre. Det kan vi iallfall ikke gå ut og si til elever, og heller ikke til studenter. For det er jo ganske alvorlig hvis vi sier det.




Så til henstillingene – jeg har fått mange. Jeg er glad for at man syns det er gode forslag, og at man syns det er bra at noen fremmer forslag. For hva er vitsen med å diskutere og bruke masse tid på det hvis vi ikke skal mene noe og ha konkrete forslag? Jeg har i alle fall forstått det slik at det er mange som ønsker å støtte forslag nr. 1, men ikke som et vedtak. Jeg er da innstilt på å gjøre dette forslaget om til et oversendelsesforslag. 




Når det gjelder forslag nr. 2, syns jeg at det bør kunne få enstemmig oppslutning. Vi ber rett og slett om å få en oversikt over de fantastiske forsøkene som foregår i norsk skole, få det inn til oss, slik at vi får debatt om det, at vi blir informert om det, og at vi kan være med og legge videre føringer i den grad vi skal blande oss borti det. Jeg forstår at det er mange som syns at vi ikke skal blande oss borti det, men jeg ønsker iallfall at vi skal få en debatt om det.




Når det gjelder forslag nr. 3, forstår jeg at det kan bli problematisk for noen, men vi setter det fram for å prøve å gi et signal til Regjeringen om at en del øremerking må vi ha hvis vi skal få i gang prosesser som er viktige. Jeg opprettholder da forslagene nr. 2, 3 og 4 og ønsker votering over dem.




Når det gjelder de øvrige forslagene, ønsker vi å stemme for forslaget fra Inge Lønning på vegne av Høyre, hvis det blir opprettholdt. 




Forslaget fra Venstre er et oversendelsesforslag, som vi også er enig i innholdet i.




Når det gjelder forslagene fra Fremskrittspartiet, støtter vi ikke dem, nettopp fordi dette er et forhold mellom storting og regjering eller departement, og det er fastsatt i loven, og der skal det ligge.




Hans J. Røsjorde hadde her overtatt presidentplassen.




 Jeg erkjenner at både Stortinget og statsråden har begrensede muligheter til å øve innflytelse på hva slags lærebøker vi skal ha. Så lenge det er et marked for den type lærebøker som utgjør den alt overveiende del i dag, er det lærebokforfatterne og forlagene som vil avgjøre lærebøkenes innhold. 




Dagens type lærebøker har en lang tradisjon i skolen. For 30 år siden var læreboka som eliminerte læreren med alle hans eller hennes svakheter, også det pedagogiske idealet. Læreren fikk rollen med å legge på transparenter, trykke på knappen for å få båndet til å spille og be elevene åpne læreboka på en bestemt side. Den lærersikre læreboka var ei god lærebok for 30 år siden.




I dag går vi heldigvis i motsatt retning. Lærebokavhengighet fører til at læreplanen, som skulle være det fremste pedagogiske dokument, blir fordøyd av en lærebokforfatter og ikke av den utøvende lærer. Unnfangelse av de pedagogiske ideene bør og skal skje på læreplannivå, og det er derfor til det nivået lærerene må gå for å kunne planlegge og evaluere det som foregår i klassen. Hvis ikke ender vi opp med fremmedgjorte utøvere av andres planer. Det er dessuten grunn til å minne om at prinsippene i de nye læreplanene er at det er læreplanene som skal bestemme innholdet i timene og arbeidsøktene i skolen, ikke lærebokforfatterne.




Den følgeforskningen som fulgte Reform 94, viser at en er kommet kort når det gjelder innholdsreformen i videregående skole. Det er heller ikke grunn til å tro at situasjonen er vesentlig annerledes i grunnskolen, spesielt på ungdomstrinnet.




De strukturelle endringene har vi fått på plass. Elevene får i stor grad sitt førsteønske oppfylt. De gjennomfører utdanningen innenfor den tilmålte tiden, tre-fire år, og det er etter hvert nok læreplasser for de aller fleste lærefag.




Forskerne peker på to områder som hemmer den omfattende innholdsendringen som er forutsatt i læreplanene. For det første er det vurderingssystemet. Eksamen og karakterer styrer i stor grad læringsarbeidet i klasserommet og i verkstedet. For det andre: Den tradisjonelle læreboka blir en sovepute og er styrende for arbeidet. Den er praktisk for lærerene fordi den vanligvis dekker hele læreplanen. Den gir en trygghet, for når en har arbeidet seg gjennom en lærebok, vet en stort sett at læreplanen er dekket, de mål som er stilt opp i læreplanen, har en vært igjennom. Det er denne tryggheten som lett virker hemmende både på kreativitet og refleksjon i forhold til målene i læreplanen. Den tradisjonelle læreboka vil også virke hemmende på å ta i bruk nye og andre læremidler. Den sterke utviklingen innenfor teknikk og teknologi har økt tilgangen på andre informasjonskilder. Det er også grunn til å minne om at i den generelle delen av læreplanen er lærebøker nevnt bare én gang og da i kombinasjon med andre læremidler. I læreplanverket for øvrig er det begrepet «læremidler» som for det meste brukes. Læremidler brukes om alt som tas i bruk i en læringssituasjon, og som er meningsbærende i seg selv. Læremidler omfatter tekster, programvare, lyd, bilder og lærebøker som er produsert for å ivareta bestemte opplæringsmål, men det er også materiell som opprinnelig hadde andre formål, som f.eks. avisartikler, spillefilmer og skjønnlitteratur. Idealet i læreplanene er ikke lenger læreren med læreboka under armen, men læreren med trillevogna, den som markerer mangfold av læremidler.




Hvorfor blir vi så hengende i de gamle rollene? Hvorfor blir det oppstandelse hvis en i et fag mangler lærebøker til skolestart? Jeg har mange ganger inntrykk av at det er krise hvis læreboka ikke er kommet, slik at elevene og lærerne ikke har den ved skolestart. Det ideelle hadde vært at det ikke fantes lærebøker ved starten på skoleåret. Da hadde lærerene sammen med elevene vært nødt til å sette seg ned med læreplanen for å bli enige om hva som er målene i faget, hvorledes en skal finne aktuelt lærestoff og hvorledes arbeidet skal legges opp med de læremidler en har tilgjengelig, og som en ønsker å bruke.




Jeg vil våge den påstanden at den tradisjonelle læreboka sammen med vurderings- og eksamenssystemet er den største hindringen for å få til en nødvendig innholdsreform. Det undrer meg ofte at lærere som roper på større pedagogisk frihet til den enkelte skole og enkelte lærer, ikke i samme grad er kritisk til lærebokas rolle. Det er ikke læreplanene, selv om de er fastsatt i forskrift, som styrer opplæringen, men det faktum at lærerne lar en lærebokforfatter tolke de ulike planene. Mitt håp er at den nye teknologien vil gjøre den tradisjonelle læreboka overflødig. På den måten blir det lettere å få tilgang til supplerende opplæringsmateriell. Jeg tror dette kan drive fram en ny type bøker fra forlagene fordi det ikke lenger vil være marked for den læreplandekkende læreboka.




Til slutt en liten oppfordring til det nye læresenteret når de kommer i gang: En skikkelig og grundig debatt om nye læremidler må stå høyt på deres dagsorden. Å initiere en diskusjon blant lærere og andre interesserte i skolen om lærebokas plass, bør være et godt utgangspunkt for å gjøre noe med den tradisjonelle læreboka.




Jeg takker for svaret. Jeg er også veldig glad for det, jeg synes det var et godt svar, som åpner for mange spennende utfordringer i tiden framover. At departementet er innstilt på å sette i gang ulike prosjekter for å øke elevmedvirkningen i skolen, synes jeg er viktig, og det skal vi holde fast på. 




Det er flere ting som er aktuelle når det gjelder økt elevmedvirkning. Det ene går på de formelle styringsorganene i skolen. Det er viktig at elevene får større innflytelse innenfor disse strukturene og dette systemet. Men det som er den største utfordringen – og jeg oppfattet vel også statsråden slik at det er det han er mest opptatt av – er å sikre økt medvirkning i det som foregår i den enkelte klasse, på det enkelte verksted, at elevene blir trukket med i selve planleggingsprosessen, i gjennomføringen av læringsarbeidet, og ikke minst også i vurderingen av læringsarbeidet. Jeg ser fram til de spennende prosjektene som da kommer i gang. 




Hvis vi tar den debatten som vi hadde for litt siden, omkampen om denne bevilgningen på 100 mill. kr, håper og tror jeg at en slik utlånsordning på mange måter vil bli dødsstøtet for den tradisjonelle læreboka. Jeg tror nok at den vil ha problem med å overleve, iallfall i dagens form og på dagens måte, ved en utlånsordning. Så selv om jeg i utgangspunktet ønsker stipend, ser jeg at en utlånsordning kan være et viktig virkemiddel for å ta knekken på dagens lærebok, så slik sett kan det virke bra. 




Jeg skulle ønske at vi klarte å gi et sterkt signal fra Stortinget ut til de som jobber med lærebøker, de som skriver lærebøker, de som gir ut lærebøker, om at den typen lærebøker vi har hatt i Norge, der læreboken dekker hele læreplanen fra a til å, ønsker vi ikke, og at vi ønsker at forlagene og forfatterne bruker mer tid og krefter på å utvikle nye typer lærebøker, tematiske lærebøker, andre læremiddel osv. Da er jeg sikker på at vi kunne komme et stykke videre med både demokratiseringen av det som skal skje i klasserommet og på verkstedet, og økt engasjement fra elevenes side.




 Jeg skal ikke dra dette ut noe særlig lenger, men etter å ha hørt på Elsa Skarbøvik får jeg en sterk følelse av at det er godt ikke å ha sittet i regjering, for da har en ikke så veldig mye å forsvare og fortelle om hvor bra det egentlig er, og hvor langt en har kommet – for det har vært brukt som argument hver gang i forhold til det jeg har tatt opp i dag. I den generelle utdanningsdebatten ble det også argumentert med at ting er i gang, vi slipper å gjøre noen vedtak, verden er egentlig god, stort sett. Vi er i gang med det som jeg ønsker. Det er bra, og det er jeg glad for. Jeg håper at vi får en utvikling slik som både statsråden og nå også representanten Skarbøvik orienterte oss om – hvor langt den forrige regjeringen var kommet.




Jeg er enig med dem som sier at tiden er inne til å fjerne godkjenningsordningen. Så jeg er for så vidt enig i det lovendringsforslaget som nå ligger i komiteen. Jeg tror ikke det vil endre dramatisk på det som jeg er opptatt av, nemlig den tradisjonelle læreboka, som er skrevet med utgangspunkt i en læreplan som departementet og andre har fastsatt. Jeg tror iallfall at det er ønskelig å avvikle ordningen, for den har overlevd seg selv.




Så håper jeg inderlig at det som er tatt opp, blir fulgt opp, og at vi får en utvikling der den tradisjonelle læreboka får mindre plass. Jeg vil gjerne ha lærebøker i skolen – for all del. Det er ikke dem jeg er på jakt etter. Men det jeg jakter på, er den tradisjonelle læreboka som gir skinn av å dekke hele læreplanen og dermed blir en sovepute for lærerne og ikke inviterer elevene til å delta i planleggingen av undervisningen eller opplæringen i klassen.




