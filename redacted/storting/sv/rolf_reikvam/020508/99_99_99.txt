 Jeg har et spørsmål til arbeids- og
administrasjonsministeren:

«De store entreprenørbedriftene
står bak prosjektet «Skole på arbeidsplassen».» – Her
er det en feil i spørsmålet. Den offisielle betegnelsen
er «Skole på byggeplass». Jeg ber om
at vi bruker den betegnelsen videre. – «Mange
har fått fagbrev innenfor ulike byggfag.
Tilbudet er primært rettet mot arbeidsledige, og opplegget
er et samarbeid mellom utdanning og
arbeidsmarkedsetaten. På grunn av reduserte bevilgninger
til arbeidsmarkedstiltak er tilbudet utsatt.

Vil statsråden ta initiativ
til å sikre et utdanningsopplegg som er i samsvar med Stortingets
vedtak om at det skal åpnes for ulike veier fram til fagbrev?»

 Jeg takker for svaret, men det var kanskje ikke
så veldig oppløftende. Det var en veldig sterk
understreking av at dette er et bra tilbud, at det er et godt tilbud,
det fungerer godt, vi får arbeidsledige – det er
jo stort sett det det har vært – fram til fagbrev
på en god måte. Og dessuten én
ting til når det gjelder dette spesielle opplegget som
har betegnelsen «Skole på byggeplass»:
Dette skjer innenfor et område hvor
vi mangler arbeidskraft, det er mangel på arbeidskraft
innenfor byggfag. Dermed hadde jeg for så vidt
forventet at statsråden ville ha signalisert klart og entydig
at når det gjelder dette området, byggfaga, skal
det gå et klart og tydelig signal ut fra Aetat om at dette
må vi prioritere av to grunner. For det første:
Det er behov for den type arbeidskraft, det er behov for
folk med den type fagbrev. Og dessuten: Dette er vellykket,
dette er noe som vi har hatt suksess med, derfor må vi
ta vare på det. Dessuten, som også statsråden
understreket, er dette i samsvar med det som Stortinget har sagt,
at vi ønsker tettere integrasjon mellom
arbeid og skole.

 Dette blir – jeg holdt på å si – verre
og verre. Men jeg må jo bare ta til etterretning
at det blir det. Hvis vi holder på lenge, kan det gå riktig
ille.

Det er viktig at det går ut et klart
og entydig signal om at dette er et prosjekt, en opplæring,
innenfor fagområder som vi ønsker å ta vare
på. Arbeidsmarkedsetaten har vært med på å utvikle
denne virksomheten sammen med disse bedriftene. Derfor burde det være
klart og entydig at så lenge det er behov for den type
arbeidskraft, den type personer med den type
fagbrev, og så lenge vi fortsatt har folk som er arbeidsledige,
og som ønsker å få den type
opplæring, må dette være arbeidsmarkedsetatens
oppgave – sammen med utdanningssektoren, for her jobber
de sammen. Utdanningssektoren i Østfold, i Vestfold og i Telemark
er sammen om dette prosjektet. De stiller lærere til disposisjon,
og de fungerer sammen. Derfor hadde jeg faktisk forventet at statsråden
hadde vært klar og entydig på at her mangler vi
arbeidskraft, her har vi et tilbud som fungerer, og at han skulle
gå ut og gi klare oppfordringer til sin etat om at dette
må vi ta vare på, dette må vi
utvikle videre innenfor disse fagområdene.
Og så kan vi utvikle det videre innenfor
andre fagområder også.

Jeg håper at jeg kan få en
litt mer positiv tilbakemelding.

