 Jeg vil stille følgende spørsmål til
utdannings- og forskningsministeren:

«Stortinget har vedtatt at ordningen
med landslinjer skal opprettholdes. Det er viktig at landslinjene
på samme måte som de fylkeskommunale
utdanningstilbudene tilpasses etterspørsel og samfunnets
behov for kompetanse. Det er bred politisk enighet om økt
satsing på realfagene.

Vil statsråden bruke landslinjene
til å øke tilbudet innenfor
prioriterte fagområder, f.eks. ved å øke
utdanningskapasiteten ved romteknologilinjen ved Andøy videregående
skole?»

 Jeg takker for svaret.

Jeg er enig med statsråden i at det
er viktig å stimulere til landsdekkende tilbud. Det er
en god ordning. Statsråden og jeg har tidligere vært
enige om at de landsdekkende tilbudene sannsynligvis er en bedre
ordning enn landslinjene. Men den saken er foreløpig tapt.
Uansett er det viktig at en stimulerer til akkurat det.

Dessuten vil jeg gi ros til fylkeskommunene,
for de er ganske flinke til å tilpasse tilbudet etter
behovet og snu seg ganske kjapt. Det kan en ikke
alltid si om de landsdekkende linjene, som er blitt rimelig stive,
rimelig permanente, og det har ikke vært god
nok fleksibilitet i tilbudet.

Så lenge vi har landslinjene, er det
viktig at statsråden går inn og tar et ansvar
for å påse at det er samsvar mellom
det vi tilbyr innenfor landslinjene, og den
etterspørselen som er der. Så det å gjøre
en del grep i forhold til disse tror jeg er viktig. Jeg oppfatter
vel også statsrådens svar dit hen at
hun vil ta fatt i dette. Tross alt bruker vi nærmere 150 mill. kr
på landslinjene. Kan statsråden bekrefte at hun
vil gå inn og vurdere tilbudet og tilpasse det etter
etterspørselen?

 Jeg takker for svaret.

Jeg har lyst til å gå videre
til den andre delen av mitt spørsmål,
nemlig det som gjelder Andøy videregående skole.
Dette er et tilbud som ligger nærmest opp til det vi kan
definere som en landslinje. De rekrutterer stort sett fra hele
landet. Dette tilbudet er veldig spesielt, og det er vel det eneste
tilbudet vi har i landet akkurat på dette området.
Vi vet at etterspørselen er stor. Det er oversøking. Tilbudet
dekker ikke behovet. Dessuten vet vi at dette
er et tilbud som går midt inn i det som er satsingsområdet
i forhold til realfagene.

Mitt konkrete spørsmål til
statsråden blir da: Vil statsråden fra og med
neste skoleår prøve å legge til rette
for at skolen kan øke opptakskapasiteten, helst ved omfordeling,
og vil hun, i verste fall, hvis så galt skulle
skje at vi ikke får til det, eventuelt
se om man kan finne ekstramidler? Det er jo snakk om relativt få plasser
og ikke dramatisk store kostnader. Det var et konkret
spørsmål i forhold til denne spesielle skolen
med dette spesielle tilbudet.

