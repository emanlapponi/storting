(ordfører for saken): 

Dette er en innstilling som det stort sett er bred politisk enighet om. Et mindretall, som består av Høyre og Fremskrittspartiet, mener at ansvaret for etter- og videreutdanning innenfor bygningsbevaring skal legges til fagskolenivået – et nivå som et flertall i Stortinget tidligere har vedtatt skal lovfestes. Jeg går ut fra at de vil redegjøre for og begrunne sin merknad. 




Flertallet mener at flere nivåer bør ha ansvar for utvikling av ulike tilbud. Det innebærer at både høgskoler, videregående skoler og eventuelt fagskoler skal utvikle ulike utdanningstilbud – grunnutdanningstilbud, etter- og videreutdanningstilbud og lærerutdanningstilbud.




Denne saken må ses i sammenheng med fagutdanningen innenfor små fag, verneverdige fag eller – kall det gjerne – kulturfag. Mange fag er i ferd med å forsvinne på grunn av dårlig rekruttering. I forbindelse med Innst. S. nr. 180 for 1999-2000 drøftet Stortinget måter å organisere arbeidet på som kan motvirke rekrutteringssvikten. Stortinget konkluderte bl.a. med at det bør legges til rette for at hele landet kan bli dekket av opplæringskontorer. Man erkjente at dette er partenes ansvar, men komiteen var klar her: det er statens rolle å legge til rette for å stimulere til samarbeid på tvers av fylkesgrensene. Jeg vil i den forbindelse minne om urmakerfaget – som er et lite fag, et verneverdig fag, et fag som er i ferd med å bli borte – på Kongsberg. Etter at Stortinget drøftet den saken, har fylkeskommunen tatt ansvar. De har tatt ansvaret for dette utdanningstilbudet, reddet det og etablerer det som en landsdekkende linje der de inngår forpliktende samarbeid. Dette er en god modell – den eneste modellen – for å ta vare på små fag. 




Det er derfor viktig at Stortinget og departementet er klare når det gjelder hvilke forventninger de har, og at tiltak blir iverksatt. Jeg forventer at departementet nå tar initiativ overfor fylkeskommunene for å få til et samarbeid om etablering av opplæringskontorer for å rekruttere til små og verneverdige fag – vi kan godt bruke betegnelsen «kulturfag».




Fag vil alltid være i utvikling, og for at et fag skal utvikle seg, fordres det to ting: at det finnes etter- og videreutdanningstilbud for dem som har fag- eller svennebrev, og at det finnes tilbud innenfor høyere utdanning. Den som får ansvar for et slikt utdanningstilbud, må også ha ansvar for å samle inn, systematisere og utvikle kunnskapen og være en viktig aktør i det faglige utviklingsarbeidet innenfor området. Det er også behov for utdanning av lærere innenfor fagfeltet, og dette er et ansvar for de høyere utdanningsinstitusjoner.




Kunnskapen om fagene er stort sett samlet hos enkeltpersoner. For dem som skal utvikle fagene videre, er det derfor avgjørende at de klarer å etablere et nettverk av de personene som sitter med kunnskapen, altså at de høyere utdanningsinstitusjonene – fagskoler eller hva det skal være – greier å etablere nødvendig nettverk og samle inn, systematisere, utvikle og bearbeide kunnskapen. Dette ansvaret – det vil jeg ønske å understreke – skal ligge hos ulike aktører.




Vi vet at det er i gang mye bra arbeid. Det flertallet i komiteen er opptatt av, er at ansvaret må bli lagt på ett eller flere nivåer, og at det også blir lagt på bestemte institusjoner. Komiteen ber departementet komme tilbake til Stortinget med et opplegg for hvorledes dette skal organiseres videre.




Dette er faktisk en så viktig sak at den bør prioriteres, slik at de miljøene som skal få ansvaret for dette, kan komme i gang med å systematisere arbeidet.




 Det er viktig å støtte og fremme kultur og kreativitet i skolehverdagen. Dersom Den kulturelle skolesekken også er ment som en del av den ordinære skolen, er det grunn til å stille spørsmål om innenfor hvilke fag og fagplaner vi skal finne plass. 




Vi vil minne om at det finnes mye kultur og mange kulturytringer utenfor Kulturdepartementet, og ikke minst utenfor Kirke-, utdannings- og forskningsdepartementet. Vi mottar stadig fortvilte hjertesukk fra lærere som ikke får utvikle egne læringsopplegg, som er bundet på hender og føtter av læreplaner som gir altfor lite rom for nettopp kreativitet. Elevorganisasjonene uttalte nylig at elever skremmes fra læreryrket fordi det oppfattes som kjedelig. Flere forsøk i skolen får avslag fra departementet fordi de ikke tar sikte på endringer i nasjonalt regelverk. 




Det er på tide med kreativitet i hele skolen. Faktum er at det finnes en masse kreativitet, men ofte får den ikke lov til å utfolde seg fordi læreplanene, de tradisjonelle fagplanene, fyller hele skoledagen.




Det er viktig å sikre at alle skolebarn, uansett hvor de bor i landet, skal få stimulans til å utvikle et aktivt og positivt forhold til et bredt repertoar av kulturytringer, og vi må gi skolene spillerom. La oss ikke finne på å meisle ut et felles nasjonalt kulturpensum. Jeg viser til rapporten «Kulturskolen – kunststykket i kommunenes satsing for et rikere lokalmiljø», der et av forslagene er å utforme en nasjonal læreplan for kulturskolene. Dersom dette betyr en læreplan i dagens form og med dagens detaljeringsgrad, frykter jeg for engasjementet hos lærerne. SV har for mye respekt for lærerstanden til å ønske en slik detaljstyring av innholdet. SV håper at statsråden vil åpne for lokale initiativ og lokalt definert innhold. Vi har nok av eksempler på at Regjeringen holder fast på et nasjonalt definert lærestoff og er svært tilbakeholden med å godkjenne ulike forsøk i skolen som nettopp har til hensikt å fremme kreativitet. Den kulturelle skolesekken er en sjanse, og vi må ikke prøve å utvikle nasjonale læreplaner på denne delen. 




Så er det også grunn til å minne om at det er sammenheng mellom kultur og at dette koster penger. Vi forutsetter at de gode intensjonene som er kommet til uttrykk her, blir fulgt opp i budsjettbehandlingen. Et kraftig løft for utdanningssektoren er nødvendig, og det ville være det beste tiltak for å stimulere Den kulturelle skolesekken.




