  Jeg vil gjerne stille følgende spørsmål
til kirke-, utdannings- og forskningsministeren:

«Juss-Buss, Juridisk Rådgivning
for Kvinner og andre jusshjelptiltak (Nord-Norge og Bergen) utfører
et viktig arbeid for å dekke et rettshjelpsbehov. Studentene
arbeider i gjennomsnitt i tre semestre og får en beskjeden
månedslønn. På grunn av den beskjedne
lønnen må de i tillegg finansiere arbeidet med
lån, noe som betyr at de ikke har noe å gå på i
forhold til Statens lånekasse for utdannings regel ved
forsinkelser i studiet.

Vil statsråden åpne for at
disse studentene kan få et ekstra stønadsår?»

 Jeg takker for svaret. Det var jo ikke særlig
oppløftende for de få dette egentlig gjelder. Det
dreier seg om en liten gruppe studenter som gjør en stor
innsats for at fri rettshjelp skal fungere. De fleste av disse studentene
klarer å fullføre studiene innenfor den normerte
studietiden. Men så kan det oppstå situasjoner, noen
ganske få sannsynligvis – det kan ikke være
mange studenter pr. år det er snakk om, jeg vil anta under
fem – hvor det kan bli problemer, fordi selve arbeidet
er så pass krevende at de ikke får jobbet skikkelig
nok med studiene. Da synes jeg at systemet burde være så smidig
at vi hadde rom for at de få som kom i den situasjonen
at de eksempelvis må kunne bruke et år ekstra
for å fullføre studiene, også for dette
siste året kan få støtte fra Lånekassen.
Jeg vil utfordre statsråden enda en gang på dette (presidenten
klubber), det er snakk om en liten justering. President! Det står
41 sekunder igjen …

  Jeg vil gjerne stille følgende spørsmål
til kirke-, utdannings- og forskningsministeren:

«I et oppslag i Aftenposten 28. november
1999 blir det vist til en lærebok som benyttes av en privatskole
i Bergen. Skolen driver etter den såkalla ACE-pedagogikken.
Skolen er godkjent med statstilskudd. Likestillingsombudet gir uttrykk
for at innholdet i boka strider mot likestillingsloven.
Læreboka utgjør en viktig del av en skoles pedagogiske
opplegg og må ligge til grunn ved godkjenning.

Vil statsråden trekke tilbake godkjenningen
så lenge en bruker en bok som strider mot norsk lov?»

  Jeg takker for svaret. Jeg føler at
det fikk karakter av litt ansvarsfraskrivelse, og det overrasker
meg. 

Vi har et likestillingsombud som ifølge
Aftenposten – jeg forholder meg til Aftenposten og går
ut fra at det som står der, er korrekt – er klar
med hensyn til at denne læreboka er i strid med loven.
Det er det utsagnet som er kommet fra Likestillingsombudet, og vedkommende
er satt til å forvalte dette lovverket. Og her har vi en
bok som blir brukt som lærebok – jeg forutsetter
at Likestillingsombudet er korrekt sitert, og at hun har vurdert
dette – og som åpenbart er i strid med norsk lov.
Det synes jeg statsråden er nødt til å gå inn
i og ta stilling til, og ikke dekke seg bak at han ikke har fått
noen henvendelser fra utdanningsdirektøren i Hordaland;
han må forholde seg til det som er kommet fram, nemlig
at denne boka strider mot norsk lov. En har da to muligheter, slik
som jeg ser det: En kan enten kreve at en ikke bruker den læreboka eller
si at så lenge skolen bruker den, kan ikke den skolen få statlig
støtte. For det må være et minstekrav
at disse privatskolene skal følge norsk lov.

  Jeg aksepterer at disse skolene skal kunne
bruke lærebøker som i utgangspunktet ikke er godkjent
på samme måten som lærebøker
brukt i det offentlige skoleverk. Jeg aksepterer det. 

Men hvis det i ettertid viser seg at en privat
skole som en del av sitt undervisningsmateriell tar i bruk lærebøker som åpenbart
strider mot norsk lov, kan vi ikke akseptere det, uansett om vi
har laget et system som i utgangspunktet ikke krever godkjenning.
Hvis vi i ettertid får vite at disse skolene bruker lærebøker
som strider mot norsk lov, kan vi ikke akseptere det. Jeg regner
det som ganske sikkert at denne forsamling – som ikke er
så veldig stor akkurat nå – vil si at
dette kan vi ikke akseptere. Jeg håper at også statsråden
er enig i dette. Og hvis det viser seg at det er korrekt det som
Aftenposten har gjengitt, at Likestillingsombudet mener dette og
står på dette, antar jeg at statsråden
vil gripe inn med sikte på å få stoppet denne
læreboka, eventuelt trekke tilbake statstilskuddet.

