 Jeg vil gjerne stille følgende spørsmål
til kirke-, utdannings- og forskningsministeren:

«Evalueringen av KRL-faget har påvist
at det er behov for omfattende etterutdanning av lærere.
Dette er uavhengig av andre organisatoriske og/eller innholdsmessige
endringer. Det er viktig at ulike miljøer tar ansvar og
får støtte til kurs. For å skape aksept
og bedre forståelse for faget er det viktig at minoritetsmiljøer
og andre organisasjoner får mulighet for å legge
til rette etterutdanningstilbud. 

Vil statsråden benytte ulike organisasjoner
i arbeidet med etterutdanning i faget?» 

 Jeg takker for svaret.

Vi får en stortingsmelding og skal
behandle hele faget, både det som har med fritaksrett å gjøre,
og det som går på organisering av innholdet osv. – strukturen,
progresjonen i faget og hvor vi skal legge de ulike emnene. Det
blir en sak for seg, og det blir en viktig sak.

Uavhengig av dette har disse rapportene også påvist
at det er behov for etterutdanning, og det er behov for å sette
i gang et omfattende arbeid for å heve kompetansen til lærerne.
Det blir tydeligvis gjort, og det er jeg glad for. Men når
vi skal satse på etterutdanning innenfor dette faget, tror
jeg det er viktig at vi har en praktisk tilnærming til
det og ikke bare en rent akademisk tilnærming. I den forbindelse
er jeg opptatt av at en benytter den kompetansen som finnes innenfor
ulike organisasjoner, minoritetsorganisasjoner osv., for vi vet
jo at det er minoritetselevene som har de største problemene
i forhold til faget.

Mitt spørsmål er: Vil statsråden
ta et initiativ for å benytte seg av den typen organisasjoner,
trekke inn den kompetansen, den faktiske tilnærmingen som
de har mulighet til?

Gunnar Breimo hadde
her overtatt presidentplassen.

  Jeg synes det er bra at det blir etablert
nettverk mellom ulike utdanningsinstitusjoner, høyskoler
og universitet, med sikte på å få til
en god etterutdanning. Og det arbeidet er tydeligvis i gang.

Jeg er også enig i at det er kommunene
som eier og driver skolene, som har hovedansvaret for etterutdanningen.
Men her er vi inne på et område hvor det også er ganske
mye statlige midler inne. Som statsråden påpekte i
sitt første svar, er dette prioritert når det
gjelder statlige midler. Det som er viktig for meg, er at disse
statlige midlene blir satt inn på en slik måte
at vi får en praktisk tilnærming til dette faget,
at de ulike organisasjoner som har kunnskap, som sitter med erfaring,
som er i stand til å bygge tillit og dermed også formidle
en kompetanse, blir tatt i bruk på en riktig og fornuftig
måte i forhold til etterutdanning i dette faget. 

Så jeg avslutter med en oppfordring
til statsråden om at han tar i bruk den kompetanse som
finnes innenfor de ulike organisasjonene, når det skal
gis etterutdanning i dette faget.

