  Etter å ha hørt svaret forstår man litt bedre
hvorfor det kan gå så galt som det åpenbart har gjort, for statsråden
snakket om informasjon, å gi informasjon fra departementet, fra
Utdanningsdirektoratet til brukerne, mens brukerne, i dette tilfellet
elevene og lærerorganisasjonene, er opptatt av dialog. Det er veldig
stor forskjell på informasjon og dialog.

Det jeg er opptatt av, er den dialogen som
skulle ha vært i forkant av utviklingen av prøvene, måten å gjennomføre
dem på og også det som elevene har reagert på, nemlig offentliggjøring.
Jeg er jo glad for at det har vært et møte i dag med lærerorganisasjonene,
som statsråden sier, og at det også vil bli et møte med elevene
senere i dag. Det høres bra ut. Men dette burde ha kommet i forkant
av disse prøvene, på et tidligere tidspunkt. Hvis man hadde gjort
det, tror jeg man kunne ha unngått mye av det bråket og de problemene
som har oppstått.

Men mitt spørsmål til statsråden er: Vil statsråden
ut fra den dialogen, ut fra de synspunktene som har kommet fram
gjennom media, vurdere å lage et opplegg i retning av det som SV
har foreslått, ikke teste hele populasjonen, men trekke ut et utvalg
og på den måten få en oversikt over hvorledes leseferdigheten, skriveferdigheten,
matematikkferdigheten er på nasjonalt nivå? Vi vil da få nøyaktig
samme informasjon som hvis vi tester hele populasjonen.

