Inge Lønning startet med å si at statsråden ikke tok interpellasjonen på alvor. Men etter å ha hørt på Inge Lønnings innlegg og hans argumentasjon lurer jeg litt på seriøsiteten også i det innlegget. Han startet med et veddemål om hvilke konklusjoner Høyesterett eventuelt vil komme til, hvis det blir en høyesterettsavgjørelse om lovligheten av instruksen.




Å gjøre forsøk på å avklare eierskapet til fondet er jo en gammel øvelse. Alle utredningene som har sett på forholdet stat–kirke – vi har hatt ganske mange siden 1970-tallet – har konkludert med at dette tar vi ikke stilling til. Dersom en prøver å nærme seg spørsmålet rent juridisk, som mange tydeligvis ønsker å gjøre, finnes det trolig bare ett svar, nemlig at fondet eies av staten, fordi Kirken ikke kan defineres som et juridisk rettssubjekt. Derfor blir spørsmålet om eierskapet til fondet stort sett en akademisk øvelse. Det har praktisk talt ingen politisk betydning så lenge statskirken fortsetter i sin nåværende form. Det blir først et aktuelt problem når vi skal skille stat og kirke, og det er noe jeg håper vi iallfall kan få avklart i denne stortingsperioden.




Hvis vi ser bort fra tomtefesteinstruksen, kan ikke jeg se – og de må ha ganske mye fantasi, de som kan – at det er noen endringer i denne regjeringens forvaltning av fondet, sammenlignet med det som er gjort tidligere. Hvis vi ser på regnskapet for fondet for 2006, tilfalt nesten 100 mill. kr finansfondet, og det har bygd opp finansfondet. Så jeg kan ikke se at det er noen som helst endring i den måten fondet er forvaltet på, sammenlignet med det som er gjort tidligere.




Vi hadde for en del år siden en debatt om et forslag om inflasjonssikring, som ble fremmet av Fremskrittspartiet, der en la inn en lovbestemmelse om at fondet skulle inflasjonssikres. Det er endret, men det har ikke betydd at fondet på noen som helst måte er tappet, eller at realverdien av fondet er redusert. Og avkastningene av fondet har stort sett blitt brukt til kirkelige formål – til bispedømmerådene, drift av kirkelig aktivitet og ulike kirkelige institusjoner. Så jeg kan rett og slett ikke se at det finnes noe som helst grunnlag for å si at situasjonen er annerledes nå enn under tidligere regjeringer.




Jeg er helt sikker på eierskapet til fondet må avklares gjennom en politisk beslutning når det kommer til spørsmålet om å skille stat og kirke. Jeg har gitt utrykk for tidligere – og mener fortsatt – at ved et skille mellom stat og kirke bør fondet stort sett tilfalle Kirken. Det begrunner jeg med at sammenlignet med mange andre trossamfunn har Den norske kirke ikke hatt muligheten til å samle seg skatter på jorden, iallfall ikke i stort omfang. Ved et eventuelt skille vil Kirken stå uten noen særlig finanskapital. Det ville være en god medgift i en slik situasjon at fondet kunne brukes til å smøre et slikt skille mellom stat og kirke, som jeg ser som politisk sterkt ønskelig at vi klarer å få til i løpet av denne stortingsperioden.




