 Rett til videregående opplæring for voksne var og er en viktig utdanningspolitisk reform. Det er en reform som SV og Arbeiderpartiet har stått sammen om, og som vi fikk flertall for for et halvt år siden, slik Sigvald Oppebøen Hansen beskrev.




I statsbudsjettet for neste år er det lagt inn kompensasjon for fylkeskommunen for ca. 2000 voksne elever. Det er det antallet flertallet i denne sal antar vil benytte seg av denne retten. Det store flertall i Stortinget har sagt at ved innføring av rett for voksne til videregående opplæring skal fylkeskommunen ha full kompensasjon, og det er lagt inn kompensasjon i den generelle rammen for 2000 studenter. Dermed vet vi litt om hvor mange vi antar kommer til å benytte seg av denne retten. Jeg frykter at vi har vært for beskjedne, og at vi burde ha lagt inn mer. Jeg viser også til SVs budsjettforslag, der vi antar at flere vil benytte seg av denne retten, og vi har lagt inn kompensasjon for det.




Skal vi greie å stimulere voksne til å bruke denne retten, er vi nødt til å legge forholdene til rette for dem. Vi skal være klar over at det er mange voksne som har aversjon mot utdanning og har et vanskelig forhold til dette. De har kanskje opplevd tapssituasjoner i forhold til skole og utdanning. Og hvis vi skal greie å trekke disse inn i skolen – og det ønsker vi – gi dem kompetanse, gi dem muligheten til å studere videre, er vi nødt til i alle fall å legge best mulig til rette for dem. Og vi er nødt til å legge til rette slik at de kan få dekket sine reelle utgifter – i dette tilfellet transportutgifter. Det tror jeg er absolutt nødvendig hvis de voksne skal kunne benytte seg av denne retten.




Det er urimelig at vi skiller mellom de som følger ordinære kurs, og de som eksempelvis velger et komprimert løp. Mange av disse voksne har jo en erfaring og en realkompetanse som tilsier at de vil kunne få avkorting for en del av utdanningen, og det er da naturlig at de går inn i komprimerte løp. Vi ønsker også å stimulere til at de skal få vurdert sin realkompetanse og få et tilrettelagt opplegg innenfor et komprimert løp.




Men i det øyeblikket de får det og ikke følger et vanlig løp, har de ikke rett til å få dekket sine skyssutgifter. For de fleste i denne salen må jo dette være åpenbart urimelig. Dette må vi gjøre noe med, og det er det som ligger i vårt forslag.




Jeg tar opp det forslaget, slik det framgår av innstillingen.




 Denne saken er i utgangspunktet et resultat av dårlig politisk håndverk fra statsrådens side. Egentlig hadde vi bare behov for å slå fast at den enkelte har rett til videregående opplæring, og at det finnes noen som har ansvar for å tilby denne opplæringen, dvs. gi retten til den enkelte voksne, og så pålegge fylkeskommunen en plikt til å tilby denne opplæringen. Det var helt unødvendig å ramse opp noen organisasjoner som kunne brukes på tilbudssiden, slik statsråden la opp til i proposisjonen. Det var jo klart at dette var manna fra himmelen for en del som var opptatt av private aktører i dette markedet. 




Vi som har jobbet litt på fylkeskommunalt nivå, vet jo at fylkeskommunene samarbeider med ulike aktører som tilbyr utdanning på videregående skolenivå, og det har de gjort ganske lenge. Så av den grunn var det helt unødvendig å nevne noe som helst i forslag til lovtekst, for dette hadde gått seg til på en naturlig måte med en rett og med en plikt, uten å gå videre inn på hvem som kan benyttes til dette.




Men ulykken var jo gjort. Et flertall i Stortinget fikk så sagt det de ønsket. Jeg føler at det som statsråden her har lagt opp til, er i samsvar med det som flertallet ønsket, og det har vel også Inge Lønning presisert. 




Men det er ett problemområde som etter min oppfatning er minst like interessant, og som også Inge Lønning og andre burde være opptatt av. Dersom en fylkeskommune som har plikt til å tilby utdanning, henviser en elev til en kommersiell videregående skole som ikke har eksamensrett, som ikke har rett til å sette standpunktkarakter, og sier at det er det tilbudet den har til dem, er da plikten oppfylt? Det syns jeg er et ganske interessant spørsmål. For dette medfører jo at denne eleven får en opplæringssituasjon hvor han må gjennom en del eksamener, ganske mange eksamener, som han ellers ikke ville ha måttet gjennom dersom han hadde vært ved en skole som har rett til å sette standpunktkarakter, og som dermed har eksamensrett. Det syns jeg er en interessant problemstilling sett ut fra etterspørrerens side. Inge Lønning og Høyre er jo mest opptatt av at man her skal forsvare og sikre disse tilbudene, disse private aktørene, disse private tilbyderne, mens vi egentlig burde være opptatt av den enkelte elevs, den enkelte students situasjon.




Men som sagt, slik statsråden nå legger opp til, virker det som at flertallet har fått det som de vil, og her skal private tilbydere, kommersielle tilbydere, sidestilles med andre viktige oppfølgere og de krav som stortingsflertallet har satt.




Kjell Engebretsen hadde her overtatt presidentplassen.




