 Det er to forhold i kredittmeldinga som vi i SV vil kommentere. Det eine er pengepolitikken, og det andre er IMF. Når det gjeld dei andre punkta, viser eg berre til saksordføraren sin omtale, som vi sluttar oss til.




Det er altså andre gongen at komiteen har arrangert høyring med sentralbanksjefen om pengepolitikken, noko som etter vårt syn er ein vellykka seanse som m.a. gir Stortinget moglegheit til å følgje utøvinga av pengepolitikken tettare.




Noregs Bank vart med rette kritisert for handteringa av pengepolitikken i 2002, med ei einsidig fokusering på inflasjon. I 2003 har handteringa av pengepolitikken vore meir fleksibel, i tråd med det mandatet legg til rette for. Trass i det var arbeidsløysa høg i heile 2003, og har halde fram med å vere høg i 2004. Det viser kor viktig det er at samspelet mellom pengepolitikk og finanspolitikk vert tettare, og kor viktig det er å få eit stabilt, lågare arbeidsløysetal.




Sentralbanksjefen snakka om at økonomien hadde hatt ei mjuk landing, men det er ikkje sikkert at alle vil føle at ho har vore like mjuk. Eksportindustrien, f.eks., har hatt store kostnader og høg arbeidsløyse, og norsk økonomi lir enno av etterdønningane av 2002.




For SV er det viktig å understreke at det er nødvendig for ein liten, open økonomi å balansere penge- og finanspolitikken riktig, samtidig som pengepolitikken må ta breiare omsyn enn berre inflasjon. Å vektleggje arbeidsløyse, valutakurs og produksjon er avgjerande for at avgjerdene vert best moglege. For ein liten nasjon med ein eigen valuta er det svært viktig at alle forhold trekkjer i same retning. Det betyr at storting, regjering, partane i arbeidslivet og sentralbanken må spele på lag.




Så til IMF. Vi er glade for at IMF får ein brei omtale i kredittmeldinga – det er godt for Stortinget, og det er godt for offentlegheita. Vi meiner òg det er på sin plass å rette kritikk mot IMF, slik vi gjer i vår merknad. Det er på ingen måte ein kritikk vi står åleine om. Tvert imot, det er ein internasjonal kritikk som mange miljø kjem med. Han rettar seg særleg mot at IMF har ein mal som dei trur passar alle land, utan omsyn til lokale forhold. Viktige element i IMF sine program er deregulering av finansmarknader, privatisering og eksportretting av lokalt næringsliv, nedbygging av vern av innanlands produksjon og kontraktiv finanspolitikk. Vi i SV meiner at meir openheit, debatt og kontroll med korleis vi opptrer i IMF, er nødvendig.




Noreg er i dag i hovudsak representert i IMF-samanheng av Noregs Bank. Vi meiner det vil vere naudsynt å politisere dette, slik ein gjer det i Verdsbanken, der ein har ein minister som norsk deltakar. IMF er i aller høgste grad ein politisk organisasjon, og tek politiske avgjerder under dekke av å vere økonomisk nøytral. Hovudansvaret for vår medverknad i IMF bør difor overførast frå Noregs Bank til Finansdepartementet eller Utanriksdepartementet.




Dette var vår kommentar til kredittmeldinga for 2003.




