 Eg vil gjerne få stille følgjande
spørsmål til samferdsleministeren:

««Trygt heim for ein 50-lapp» er
eit trafikktryggingstilbod retta mot ungdom i Sogn og
Fjordane. Ein går no aktivt ut og gir russen tilbod om å søkje
skyss etter «Trygt heim»-modellen, sjølv
om russearrangementa fell utanfor ordinære tider
og stader for den etablerte ordninga. Ein vil, etter søknad,
kunne få tilskott til leige av buss til/frå russetreff
i fylket.

Vil statsråden ta initiativ
overfor vegkontor og andre aktørar slik at russekulla
i resten av landet kan få tilsvarande tilbod?»

 Eg takkar statsråden for svaret. Det
var eit godt svar, og eg tek med meg rosen til Sogn og Fjordane
for det dei har gjort. Politikarane i Sogn og Fjordane har prioritert
dette i fleire år. Dei læt vel over det faglege
samarbeidet som ein har nettopp med
vegkontoret, som er grunnlaget for at ein har kunna jobbe med det.

Grunnen til at eg tek opp spørsmålet
i spørjetimen, er at samferdsleministeren etter
den tragiske russeulukka i fjor hadde kontakt både
med elevorganisasjonar, med russen, med Statens vegvesen og med
Trygg Trafikk, der ein var i gang med ei oppfølging. Det
var difor naturleg å stille spørsmål
no når det nærmar seg våren, om kva ein har
gjort. Eg er veldig nøgd med dei tiltaka som statsråden
ramsar opp, kanskje med unntak av at eg saknar tiltak som går
på å hindre at ungdom set seg i bilar.
Ein ting er sjølve russebilane, men det er òg
veldig mange privatbilar som vert fylte opp. Vil statsråden
jobbe vidare med å gi ungdommane eit alternativ til å setje
seg i privatbilar?

 Eg takkar igjen for svaret.

Det som er eit av problema ifølgje
politikarane i Sogn og Fjordane, er sjølvsagt det å prioritere
midlar til denne typen satsing, men ein får temmeleg mykje
ut av veldig små midlar.

For nokre dagar sidan fekk vi dette heftet
i posten: «Satsing på barn og ungdom – Regjeringens
mål og innsatsområder i statsbudsjettet 2003».
Dessverre er det her veldig lita satsing
spesielt på ungdom knytt til trafikktrygging.
Det er ei lita side om Trygg Trafikk og dette med
trygg skuleveg, og det er veldig bra. Men eg skulle ønskt
at statsråden i neste års tilsvarande melding
frå Regjeringa legg dette inn både i
budsjettet for neste år og i dei føringane ho
no har fortalt om her i stortingssalen, slik at vegkontora følgjer
det opp og lokale og regionale politikarar òg
får signal frå Regjeringa om at dette er ei satsing
som er veldig viktig i forhold til ungdommen vår. Regjeringa
skriv at «Sentrale myndigheter har viktige oppgaver som
pådrivere» – og det er pådrivarrolla
som eg i første omgang var ute etter at samferdsleministeren framstår
som veldig tydeleg på i dag, og håpar at ho vil følgje
det opp vidare.

