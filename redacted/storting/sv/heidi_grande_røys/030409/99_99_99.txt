 Eg vil gjerne få stille følgjande
spørsmål til helseministeren:

«Fleirtalet i Stortinget vedtok i
desember 2002 å gi skattefritak for arbeidsgivar si dekning
av behandlingsutgifter under sjukdom og behandlingsforsikring. Det
er grunn til å tru at dette vil føre
til ein auke i etableringa av private sjukehus.

Kor mange søknader om oppretting av
private sjukehus har statsråden fått sidan nyttår,
og ser statsråden nokon problem med slike etableringar
i høve målsetjinga om å oppretthalde
ein desentralisert struktur for spesialisthelsetenestene?»

 Eg takkar statsråden for svaret.

Som statsråden var inne
på, er det fleire årsaker til at ein no får
ei stor mengd søknader frå private sjukehus – og
ikkje berre det konkrete vedtaket før jul. Målet
er å få ned sjukehuskøane, og det er òg
eit mål å ha ein desentralisert sjukehusstruktur.

Helse Vest har nettopp uttalt seg
positivt om etableringa av to private klinikkar i Bergen. Og det
er verdt å merke seg at søknadene om etablering
av privatklinikkar er knytte til dei store byane våre.
Samtidig er styreleiaren oppteken av å peike på konsekvensane
for dei offentlege sjukehusa av ei slik privat etablering: tap av
høgt kvalifisert personell og tap av dei mest lønsame
pasientane. Slik er det ein fare for at Helse Vest sine
eigne sjukehus vert ståande igjen med dei mest ressurskrevjande
pasientane og dyre vikarstafettar – og etter
kvart eit endå større problem
med å få økonomien til å gå i
hop.

Er helseministeren samd
i at dei offentlege sjukehusa ikkje kan konkurrere på like
fot med dei private klinikkane, som t.d. slepp å ha akutt-teneste
og kostnader i samband med forsking og utdanning?

 Eg takkar igjen for svaret.

Vi i SV er opptekne av private, ideelle sjukehus
som eit godt supplement til dei offentlege.
Men vi ynskjer ikkje å forsvare ei utvikling
som den vi er redde for at vi ser no, der dei private sjukehusa
heller vert konkurrentar enn samarbeidspartnarar til det offentlege
sjukehusvesenet vårt. Ei slik utvikling trur vi vil vere
negativ for lokalsjukehusa våre, som ofte er
plasserte ute i distrikta.

Styreleiaren i Helse Vest skriv at det er vesentleg
nettopp det som statsråden no var inne
på til sist, at det aktualiserer spørsmålet
om ikkje denne arbeidsdelinga mellom det private
og det offentlege må verte gitt ei meir prinsipiell vurdering
av helseministeren knytt til desse søknadene.
Det ho òg skriv – og eg er klår over
at direktoratet har sagt det same – er at det,
dersom ein skal godkjenne desse klinikkane, er vesentleg at dei
private institusjonane òg kan delta i desse forskings-
og utdanningsoppgåvene. Vil helseministeren
leggje inn eit krav om slik deltaking ved ei eventuell
godkjenning av dei private klinikkane?

