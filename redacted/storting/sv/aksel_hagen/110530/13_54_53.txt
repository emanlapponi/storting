 Fagskoleutdanningen er en viktig og svært mangfoldig sektor – det fikk vi ikke minst fram i forrige debatt. Det er både private og offentlige tilbydere, med tilbud fra et halvt år og opptil to år, det er 90 institusjoner og over 1 300 godkjente fagskoletilbud, kunne statsråden fortelle oss i forrige debatt. 




Poenget er at dette ikke er et alternativ til høgre utdanning – det 

er

 høgre utdanning, med de likheter som ligger i det. Men det er også noen viktige ulikheter, som til nå i kanskje litt for stor grad har ført til en rangering mellom det mer akademiske løpet og dette løpet som vi hyller i debattene i dag. Denne ulikheten går på at noe skal være forskningsbasert – jeg er veldig glad for at vi i Norge satser på det – men samtidig skal fagskoleutdanning være yrkesbasert og yrkesrettet. Det er nettopp dette som er så viktig: Vi vil få dette til å stå fram som et løp som er mer likeverdig med det mer tradisjonelt akademiske. 




Et av de mange omdiskuterte temaene knyttet til fagskoleutdanning i dag er finansiering. Presidenten refererte innledningsvis eksisterende situasjon på en god måte, og det er lett å være enige om at dette er en krevende finansieringssituasjon å være i, både for fagskolene sjøl, og for dem som på ulike måter kommer med penger inn i den type utdanning, for å si det på den måten. 




Når jeg i sin tid varmt gikk inn for å overføre fagskolene til regionene, var det ikke minst fordi det var regioner vi pratet om, og ikke fylkeskommuner. Jeg hadde, og har fortsatt, tiltro til at i et så langstrakt og variert og mangfoldig land som Norge trengs det regional skreddersøm på de fleste politikkområder – ikke minst når det gjelder næringspolitikk og verdiskaping, og ikke minst når det gjelder regional utvikling. Derfor vil også Norge alltid ha et regionalt nivå. Vi ser det allerede i dag. Statlig sektor er jo regionalisert gjennom 25–30 ulike varianter. Da er poenget til slike som meg, og poenget til SV, at det er viktig at det regionale nivået er direkte folkevalgt styrt. Og når det regionale nivået skal ta seg av næringsutvikling og verdiskaping, er jo tankegangen at nettopp fagskolene bør kobles til det samme folkevalgte regionale nivået, ut fra poenget: Er det noe som ikke minst skal være tett knyttet til næringsliv, tett knyttet til verdiskaping, tett knyttet til arbeidsliv – inkludert det arbeidslivet vi finner innenfor offentlig sektor – så er det fagskolene våre. Det er det samspillet mellom arbeidslivet og fagskolene som skal være positivt for arbeidslivet og for fagskolene. 




Jeg har tidligere sagt i debatter her, og det ble understreket av flere i forrige debatt – bl.a. av statsråden sjøl – at nå er det viktig at fylkeskommunene kjenner sin besøkelsestid. Situasjonen til fylkeskommunene er særlig krevende nå, ved at det nettopp ikke ble store, sterke, kraftige regioner, men at det ble den eksisterende fylkeskommunale strukturen. Det er viktig at de kjenner sin besøkelsestid, for det er et stort ansvar som fylkeskommunene her har fått i fanget, og som de – som jeg tidligere har sagt – enstemmig har takket ja til. Det kan godt hende at det her er noen innkjøringsproblemer – for all del – men det er helt klart at de utad, bl.a. gjennom et par uttalelser fra fylkesordførere og fylkesrådsledere, har vist at dette ser de fram til virkelig å bli aktive og gode på. 




Utgangspunktet i dag, nemlig fylkeskommunaliseringen av fagskolen og at det gir en del utfordringer, har delvis blitt skrevet ut i de spørsmålene som er adressert til statsråden. Men jeg vil ta fram og presisere noe mer et par–tre slike utfordringer som det er veldig viktig at vi nå alle klarer å inkludere i den framtidige løsningen på dette området. 




Det ene er mobilitetsutfordringen. Den ble heldigvis klart understreket av kommunalkomiteen i sin tid, da kommunalkomiteen behandlet Forvaltningsreformen. Det henger sammen med dette at fagskolene ikke bare har et lokalt og regionalt mandat. De har også et nasjonalt mandat. Det er noe av det krevende her. Det er noe av det krevende her, ikke sant, at fagskolene nå har fått ansvaret for en utdanning som også skal fylle et nasjonalt kompetansebehov. Da er det viktig at vi får på plass et framtidig finansieringssystem som sikrer studentene frie valgmuligheter i utdanningstilbud over fylkesgrensen. 




Vi vet jo, når vi er ute og besøker fagskoler og fylkeskommuner, at de ikke sitter og gleder seg til eventuelt å begynne å håndtere et gjestestudentregime, for å si det på den måten. Så her må det antageligvis noe mer intelligente løsninger til. 




En annen type utfordring er jo at det er en veldig asymmetri i dag – altså: Noen fylker har mange fagskoler, og andre fylker har helt minimalt med fagskole. De to fylkene som jeg er gladest i her i Norge, henholdsvis Oppland og Hedmark – uten å rangere det ene fylket framfor det andre – er nettopp to fylker som på mange måter representerer ytterkantene når det gjelder fagskoler. For å nevne det er jeg i dag glad for at disse to fylkeskommunene har bestemt seg for sammen å etablere Innlandets Fagskole, for det er jo en måte sjøl å møte noe av denne utfordringen på, nettopp knyttet til at vi ikke nå må få et nytt finansieringsregime som ikke tar opp i seg ulikheter, og dermed på en utilbørlig måte straffer dem som allerede er store og gode på fagskoler. 




En tredje utfordring, som vel allerede er nevnt, er dette med at ulike fagskoletilbud koster ulikt. Så det er en kostnadsskilleutfordring her. 




Og så det fjerde og siste, som jeg på mange måter kanskje synes er det mest spennende og det viktigste, er det som er knyttet til dette med utviklingsutfordringen. Hvis dette er en utdanning som skal utvikle seg videre – og det tror jeg både statsråd, regjering og kirke-, utdannings- og forskningskomiteen er helt enig om – er det viktig at vi får et finansieringssystem som ikke vanskeliggjør god utvikling og vekst, men nettopp på et eller annet vis muliggjør det, og kanskje også stimulerer til det. 




Derfor er jeg glad for, slik oppsummert, at vi har fylkesordførere og fylkesrådsledere som med ujamne mellomrom bekrefter at dette ønsker de å ta over og utvikle på en god måte. Jeg er veldig glad for at vi har en statsråd og ei regjering som arbeider med saken. Det har vi jo fått dokumentert i tidligere debatter her. Og så synes jeg det er fint at vi enda en gang har en debatt i denne salen for nettopp å vise – som jeg har sagt i et tidligere innlegg – at her er det en kirke-, utdannings- og forskningskomité som samlet ønsker fagskolene alt vel. Vi ønsker på denne måten å bidra i det nødvendige utviklingsarbeidet som står framfor oss. 




