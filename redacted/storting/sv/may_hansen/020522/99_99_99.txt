 Jeg vil stille følgende spørsmål
til miljøvernministeren:

«Departementets forstudie om containerhavn
i Oslofjorden lanserer tre lokale containerhavnløsninger.
Kambo/Jeløya i Moss kommune er viktige friluftsområder
for store deler av befolkningen på Østlandet.

Mener statsråden det er
akseptabelt at man ut fra et overordnet miljøperspektiv
omlaster gods som skal til Oslo, fra kjøl til bil
6 mil fra Oslo?»

 Jeg takker for svaret.

Et av forslagene til plassering av containerhavn
er Jeløya ved Moss. Dette er en øy med
store landskapsvernområder og unike naturressurser. Rikspolitiske
retningslinjer er fulgt opp av lokalpolitikerne. Hytteeierne har ikke
fått bygge på så mye som 10 m2. Det er ikke
infrastruktur på øya, og jeg vil sammenligne forslaget
med å legge en containerhavn i Nordmarka, selv om jeg innrømmer
at atkomsten med båt er bedre på Jeløya.

Kambo og de andre foreslåtte
områdene er også verdifulle natur- og
friluftsområder, som miljøvernministeren var inne
på. Har ikke departementene i utgangspunktet her
samarbeidet om valgene? Og har man ikke
i utgangspunktet vurdert miljøkonsekvensene for de foreslåtte plasseringene?
Det virker som om man bare har sett et grøntareal
på kartet og funnet ut at det er plass til containere,
og så legger man det der.

 Jeg takker igjen for svaret.

Det er en stor grasrotbevegelse mot plassering
av ny containerhavn i Oslofjorden. Det gjelder på begge
sider av fjorden – det vet miljøvernministeren.

I Moss bystyre har man
hatt tre enstemmige vedtak mot plassering av en containerhavn på Kambo.
Jeløya er ikke vurdert, så det
kom jo som et sjokk på oss at det var foreslått.

Det miljøvernministeren ikke
svarer på, og som jeg syns er det viktigste
spørsmålet her, er om man faktisk kan forsvare
fra et miljøperspektiv å omlaste gods seks mil
fra Oslo, fra kjøl til bil, på et veinett som
er så belastet. Det miljøperspektivet var jeg
ute etter at miljøvernministeren kunne svare
meg på.

