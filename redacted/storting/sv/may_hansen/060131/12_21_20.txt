 Interpellanten løfter fram et politikkområde som var viktig for SV i forrige periode, og som selvfølgelig er like viktig for SV i regjering.




En stadig større del av befolkningen er aleneboende. Særlig i de store byene, som enkelte andre har vært inne på før, er det mange enpersonshusholdninger. I Oslo bor over en fjerdedel av befolkningen alene. Det er særlig mange aleneboende i aldersgruppen 20–29 år og blant dem over 70 år. Det som er alvorlig, er at unge aleneboende er overrepresentert blant de permanent fattige.




Aleneboende har merutgifter på en rekke områder i forhold til husholdninger med to inntekter. Statens institutt for forbruksforskning, SIFO, konkluderte i 2004 med at aleneboende har en merkostnad på over 4 000 kr i måneden i gjennomsnittlige utgifter i forhold til topersonshusholdningene. Særlig kan det være vanskelig for eninntektshusholdningene å komme inn på boligmarkedet. En del typer avgifter som ikke betales etter faktisk forbruk, gir også aleneboende større utgifter enn personer i topersonshusholdninger, som flere andre også har vært inne på i debatten.




Gruppen aleneboende er en svært uensartet gruppe, og en rekke andre forhold enn boform vil være avgjørende for den økonomiske situasjonen for mennesker i denne gruppen. Boform er likevel et viktig spørsmål i fordelingspolitikken. Det er derfor av betydning å få økt innsikt i hvordan politiske tiltak på ulike områder slår ut for de mange som bor alene. Særlig boligpolitikken, innretningen på offentlige velferdstjenester, arbeidsmarkedspolitikk, studiefinansiering og pensjonsordninger vil være viktige områder.




De siste åra er det ikke foretatt utredninger i offentlig regi som fokuserer spesielt på aleneboendes levekår. SV fremmet derfor i forrige stortingsperiode et forslag om at det skulle legges fram en stortingsmelding om aleneboendes levekår hvor de ulike politiske tiltak rettet inn mot denne gruppen skulle vurderes. Vi framhevet også i forslaget at det var naturlig at en slik melding så nærmere på aleneforsørgernes situasjon, siden disse vil møte mange av de samme utfordringene og problemstillingene som mennesker som bor alene. SVs forslag i Dokument nr. 8:88 for 2003-2004 ble fremmet 17. juni 2004 og lød som følger:







«Stortinget ber Regjeringen legge fram en Stortingsmelding om aleneboende og aleneforsørgeres levekår, og mulige tiltak for å bedre disse.»




Kristelig Folkeparti, Høyre og den da sittende regjering var imot dette forslaget i forrige periode. Det var flertall for å lage denne meldingen i forrige periode, men det støttet altså ikke regjeringa.




Det er viktig å se på hva komiteen sa i innstillingen da vi behandlet dette forslaget. Den viser til budsjettinnstillingen, der en enstemmig komite sa:







«Komiteen vil imidlertid fortsatt be departementet følge utviklingen i levekårene for enslige forsørgere og vurdere behovet for ytterligere målrettede tiltak.»




Og så sier komiteen videre:







«Aleneboende er en uensartet gruppe. Komiteen vil peke på at mange enslige er ressurssterke som ikke møter særskilte utfordringer i hverdagen. For en så uensartet gruppe er det naturlig å legge en strategi der de vanlige instansene skal sørge for at aleneboendes interesser blir ivaretatt på lik linje med den øvrige befolkning.




Komiteen er kjent med at Regjeringen arbeider med en utredning vedrørende aleneboendes levekår, og legger til grunn at Stortinget på egnet måte blir gjort kjent med hvilke tiltak som er viktige for å påvirke samfunnets holdninger til enslige, og om det bør stilles konkrete krav til gjennomgang av politikken på enkeltområder. Komiteen understreker at en slik gjennomgang må legge vekt på at det skal være økonomisk mulig å leve i en eninntektshusholdning, og ber om at departementet bl.a. ser på forhold som kommunale avgifter ut fra forbruk, Husbankens fleksibilitet i bostøttesystemet og handels- og servicenæringens tilbud av varer og tjenester til priser som samsvarer med enpersonshusholdningenes forbruk og behov.»




Dersom det er ønskelig å treffe tiltak for aleneboende og aleneforsørgere, må det være avgjørende å få økt innsikt i hvordan situasjonen faktisk er. SV og jeg er glad for at Regjeringa i den politiske plattformen fra Soria Moria sier at det skal legges fram en sak om aleneboende, og for at statsråden kommer med de positive signalene som hun gjør her i dag.




