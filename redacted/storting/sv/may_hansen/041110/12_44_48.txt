  På grunn av dårlig kommuneøkonomi
rundt omkring i Norge skjer det hver eneste dag at ufaglærte,
sykepleiestudenter og hjelpepleiere må gi ut medisiner.
Det er nettopp blitt gjort en stor undersøkelse i alle
kommunene i Østfold, hvor alle de kommunene som har svart,
det var ti kommuner, tror jeg, sier at dette skjer hver dag. Det
skjer i alle disse gruppene.

Det ble sendt et brev til Høgskolen
i Nord-Trøndelag, som svar på et lignende spørsmål
som jeg nå stiller ministeren, og der svarer Sosial- og
helsedirektoratet at sykepleiestudenter har ingen selvstendig myndighet
til å håndtere legemidler. Praktisk opplæring
i legemiddelhåndtering skal derfor foregå ved
at autorisert sykepleier er til stede og kontrollerer. I dag er
det mange sykepleiestudenter i dette landet som ikke har sykepleiere
ved siden av seg, og som må utføre disse oppgavene.
Jeg spør igjen: Hva vil statsråden konkret gjøre
med dette?

