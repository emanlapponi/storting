 Jeg vil gjerne få stille et spørsmål til
barne- og familieministeren:

«Ved behandling av St.meld. nr. 40
for 2001-2002 fikk SV flertall for et forslag i Stortinget om en
utredning om situasjonen for seksuelt misbrukte
barn og deres familier i Norge med særlig
fokus på rettspraksis, behandlingstilbud, oppfølging
og kompetanse.

Hva har statsråden iverksatt
for å ivareta dette forslaget?»

 Takk for svaret.

Det pågår nå et
arbeid i Nordisk Råd, hvor det sitter en gruppe som ser
på barn og unges oppvekstvilkår
i Baltikum, i Nordvest-Russland, på Grønland og
i de nordiske landene. Undertegnede sitter i den gruppen. Det vi
ser i alle landene, er at problemet
med seksuelt misbrukte barn er enormt. Trafficking er et stort problem
over landegrensene. Det har nettopp vært gjort
en stor undersøkelse i Sverige hvor man har kartlagt
hvor mange barn som er utsatt for seksuelle overgrep. Jeg tror det
er nødvendig at vi i Norge nå får
en undersøkelse på bordet. Har statsråden noen
tanker rundt det?

 Jeg takker for svaret.

Jeg vil gjerne stille et spørsmål
til i forbindelse med noe av det statsråden var inne
på, nemlig mørketall. Komiteen
har sagt ganske mye om dette området, og vi har vært
helt enstemmige på det. Det vi også har
sagt, er at det er viktig å øke kompetansen og
kvaliteten på behandling av seksuelt misbrukte barn. Det
er i dag store mørketall, og utallige barn blir sviktet
av voksne som ikke kan eller vil se. Det er
helt nødvendig å bruke ressurser på dette
i barnehager, skoler, barnevern, helsestasjoner, helsevesen og psykiatri.
I noen av de andre nordiske landene finnes det
barnehus, f.eks. på Island, jeg vet ikke om statsråden
er kjent med det. Vi er nødt til å sette inn en
formidabel innsats for disse barna. De er noen av de svakeste
og mest utsatte barna vi har i dette landet.

Kan statsråden si noe om hvorvidt
hun har tenkt i de samme baner som man har gjort i andre
nordiske land?

