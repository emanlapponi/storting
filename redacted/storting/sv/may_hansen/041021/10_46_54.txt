 Interpellasjonen fra representanten Ulf Erik Knudsen fokuserer ensidig på at effektiv bruk av IKT er en forutsetning for et konkurransedyktig næringsliv og en rasjonell bruk av offentlige midler. Gjennomgående gir interpellasjonen inntrykk av en holdning som går ut på at IKT-løsninger kun er formålstjenlige for å effektivisere og for å redusere kostnadene og størrelsen på offentlig sektor.




SV har et noe annet utgangspunkt: IKT-løsninger er nødvendige, og de skal være tilgjengelige for alle. Det handler om å gi et best mulig tilbud til innbyggerne våre. IKT skal være tilgjengelig på skoler. SV vil at hver elev skal ha sin PC. PC-er skal også være tilgjengelig på servicetorg, servicesentre og biblioteker. Offentlig tilgjengelighet er viktig for at de som ikke har en datamaskin hjemme, skal ha mulighet til å kunne bruke dette nødvendige hjelpemidlet. Det er viktig at alle brukergrupper har mulighet og tilgang til bruk av IKT.




Regjeringas utilstrekkelige satsing på bredbånd rammer distriktene. Vi kan ikke digitalisere flere og flere tjenester og ikke ha en infrastruktur slik at tjenestene kan tas i bruk. SV har i sine tidligere budsjettforslag gått inn for å styrke innsatsen ved å bevilge mer penger til f.eks. Høycom. Dette vil vi også gjøre i år.




Det er viktig med en samfunnsøkonomisk helhetlig tenkning rundt utviklingen av IKT-løsninger i Norge. Alle offentlige IT-tjenester skal være tilgjengelige for flest mulig brukere, og løsningene må være basert på åpne kildekoder. I rapporten blir alltid « .no» dratt fram som et eksempel på en offentlig portal som har bidratt positivt. Men dette er tjenester som ikke er tilgjengelige for alle, og dette er vi i SV skeptiske til.




Vi vil også at det skal være høy kvalitet på tjenestene, og det må bli større fokus på sikkerhetsrisikoen ved å innføre digitale tjenester. Lik tilgang, lik hastighet og rimelig pris er en forutsetning.




Jeg er enig med interpellanten i at utviklingen av de offentlige elektroniske tjenestene er for dårlig i Norge, noe SV har påpekt flere ganger, og vi har foreslått økte midler til dette feltet. Men vi er mer bekymret for dårlig tilgjengelighet for innbyggerne, manglende infrastruktur og sikkerhetsrisikoen enn for at IKT er en forutsetning for rasjonell drift av offentlig sektor.




