 Karantenebestemmelser ved overgang til annen stilling utenfor staten ble innført for embets- og tjenestemenn i staten med virkning fra 15. februar 2005. Stortinget ønsket ikke den gang at karantenebestemmelsene også skulle gjelde for politisk ledelse i departementene. Det ble vurdert slik at taushetsplikten og ansvaret den enkelte har for å unngå situasjoner hvor det ble reist spørsmål ved deres integritet, ville være tilstrekkelig for å ivareta tilsvarende hensyn ved overgang til politiske stillinger.




Samfunnsutviklingen har nå aktualisert problemstillingen. Norge er et land der de samme aktørene ofte går igjen i viktige posisjoner i samfunnet. Å innføre et karanteneregelverk til bruk ved overgang fra politisk stilling i departementene til andre samfunnsaktører vil gi et positivt signal og være med på å styrke allmennhetens tillit til forvaltningen og det politiske systemet.




Karantenereglene løser ikke alle utfordringene, men vil allikevel være et viktig bidrag til ryddigere forhold. SV er av den oppfatning at problemene ved overgang til ny stilling hos andre samfunnsaktører vil bli mindre når det går lengre tid fra man går av til man går over i en ny stilling og informasjonen man kan ta med seg, blir mindre relevant. Vi støtter derfor Regjeringas forslag om at det blir innført karanteneregler også ved overgang fra en politisk stilling i departementene til andre samfunnsaktører. Vi viser til retningslinjer for karantene som gjelder for embets- og tjenestemenn, og gir vår tilslutning til at de i størst mulig grad blir lagt til grunn også ved overgang fra politiske stillinger i departementet til stillinger utenfor statsforvaltningen.




Det er viktig å se på hvordan det rekrutteres medarbeidere inn i de politiske stillingene, og at det er gode rutiner i forhold til rekrutteringen. Vi er enig med departementet i at det ikke skal være et forbud mot at statsråder, statssekretærer og politiske rådgivere får permisjon fra f.eks. nærings- eller arbeidstakerorganisasjoner eller -virksomheter, og vil understreke behovet for at det i slike tilfeller må foretas en vurdering av eventuelle habilitetsproblemer i forhold til stillingen, og at det blir gjort kjent at vedkommende har permisjon fra en slik organisasjon.




Vi er stort sett enige i det saksordføreren har sagt i denne saken, både når det gjelder lønnsvilkår og andre ting, men vi vil påpeke at i særlige tilfeller kan det være riktig at karantenetiden for politisk ledelse og embets- og tjenestemenn i staten er lengre enn inntil seks måneder. Vi foreslår da at det uavhengige utvalget som nedsettes, vurderer fra sak til sak hvor lang karantenetiden og saksforbudet skal være. SV fremmer derfor følgende forslag:







«Stortinget ber Regjeringen endre reglene slik at karantenetiden for politisk ledelse og embets- og tjenestemenn kan gå utover 6 måneder hvis utvalgets vurdering er at karantenetiden bør forlenges.»




Jeg tar opp vårt forslag.




