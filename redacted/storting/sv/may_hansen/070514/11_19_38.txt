 Knut Hamsun ble født som Knud Pedersen i Vågå i Gudbrandsdalen 4. august 1859. Tre år etter flyttet familien til Hamarøy i Nordland. Hamarøy ble Hamsuns barndomsrike. Her vokste han opp, og her følte han seg hjemme. Hamsun forlot Nordland som 20-åring, men vendte tilbake til Hamarøy som etablert forfatter og bodde en tid på gården Skogheim, sammen med sin kone Marie og barna. Landskapet og miljøet i Nordland ble kilden til en lang rekke fortellinger.




Hans litterære gjennombrudd kom i 1890, med Sult – en bok som mange regner som en av de viktigste bøkene i norsk og europeisk litteraturhistorie. Og i 1920 fikk Hamsun nobelprisen i litteratur for Markens Grøde, en skapelsesmyte og en sivilisasjonskritikk som da den kom, ble lest som et fredens evangelium.




Hamsuns sympati med okkupasjonsmakten under krigen har gjort at Hamsun lenge har vært et nasjonalt og kulturelt traume. Hamsuns aktualitet ligger derfor ikke bare i hans storhet som kunstner, men også i det han tilbyr offentligheten av en vedvarende debatt om forholdet mellom fiksjon og samfunn, om kunstens og kunstnernes rolle.




Hamsun leses i dag som en av de mesterligste forfatterne fra slutten av 1800-tallet. Hans vare kjærlighetsskildringer, hans vitalitet og ironi, satiriske sivilisasjonskritikk, humoristiske folkelivsskildringer og ordkunst har skaffet ham lesere verden over.




SV har jobbet lenge med og er kjempeglad for at Hamsun-senteret nå blir en realitet, og at Nordland fylkesting har vedtatt å starte byggearbeidene med Hamsun-senteret med sikte på ferdigstillelse til det viktige 150-årsjubileet for Knut Hamsuns fødsel i 2009. SV er også meget glad for at et slikt viktig senter legges til Nordland, som er helt i tråd med Regjeringens kultursatsing over hele landet, og et fokus på kultursatsingen i nord spesielt.




Knut Hamsun er en av våre største litterære kunstnere, som fortjener å få et eget senter. Hamsun-senteret på Hamarøy har stått på Kultur- og kirkedepartementets liste over viktige, nasjonale kulturbygg, og Stortinget har ved flere anledninger påpekt viktigheten av at finansieringen faller på plass mellom stat, fylke og kommune, slik at planene og framdriften kan opprettholdes. SV er svært glad for at statsråden gir så positive signaler her i dag.




SV mener i motsetning til Fremskrittspartiet at det er av avgjørende betydning at offentlige myndigheter har ansvar for å opprettholde og videreutvikle kunst- og kulturinstitusjoner for å sikre et mangfoldig kunst- og kulturliv. I utviklingen av det norske samfunnet må kulturpolitikken få større oppmerksomhet og integreres i en helhetlig samfunnsplanlegging for å imøtekomme den stadig sterkere veksten av etterspørsel etter kunst- og kulturtilbud av høy kvalitet.




Hamsun-senteret på Hamarøy vil representere og tilfredsstille disse behovene og bli en viktig møteplass der publikum kan ha opplevelser og tilegne seg kunnskap og forståelse for sammenhenger i tilværelsen lokalt, nasjonalt og ikke minst internasjonalt.




SV ser fram til markeringen av 150-årsjubileet for en av våre internasjonalt mest kjente kunstnere. Vi vil at det skal bli en mangfoldig og vellykket feiring, som også interpellanten har vært inne på. Vi ønsker at hele landet skal tas i bruk, og vi gleder oss!




