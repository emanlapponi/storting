 Jeg tillater meg å stille følgende spørsmål
til arbeids- og administrasjonsministeren:

«Daghøyskolen i Sarpsborg
fungerer meget bra for mange arbeidsledige. Mange får tilbake troen
på seg selv og kommer tilbake til et aktivt arbeidsliv.
Daghøyskolen er ikke godkjent som kompetansebyggende,
og godkjennes derfor ikke av Aetat som yrkesrettet attføring.
Jeg har fått henvendelse fra flere som går på Daghøyskolen,
men som må slutte. Dette er uheldig og utelukker mange
som har mulighet til å få økt livskvalitet
og komme tilbake i jobb.

Hva kan gjøres for at denne type
tiltak blir godkjent?»

 Hva man vurderer som hensiktsmessig, og hva
man legger i det som gir formell yrkeskompetanse, er kanskje ulikt
fra et Aetat-kontor til et annet.

Det som skjer på Daghøyskolen
i Sarpsborg, er at elever, unge mennesker, som ikke
har greid å fullføre et skoleløp, som ikke
har greid å gå på skolen, hver dag greier å møte
opp, få økt sin livskvalitet. Det i seg selv mener
jeg er kompetanse – det å kunne greie å gå på jobb hver
dag, gå til skole hver dag, få kompetanse. Dette
vurderes ulikt, som også statsråden
var inne på, fra det ene kontoret til det andre.
Det virker ganske vilkårlig hvem som får
godkjent denne ordningen og ikke. Hva vil statsråden gjøre
for at praksisen blir mer lik? Og hva mener statsråden
er realkompetanse?

 Jeg er veldig enig med statsråden når
han sier «enkeltbrukernes behov» og «individuell vurdering».
Det er også klart at utgangspunktet må være hva
man selv ønsker, og hva man selv evner.

Jeg skal ta et helt konkret eksempel:
Det datakortet som statsråden selv var inne på,
får man på Daghøyskolen i Sarpsborg.
Det koster ingenting. Aetat henviser brukere til IT-Akademiet isteden,
hvor det samme datakortet koster over 70 000 kr,
til tross for at brukerne selv ønsker å gå på Daghøyskolen.
Mener statsråden at dette er god samfunnsøkonomi?
Mener ikke statsråden at individets rett også skal
gjelde her?

