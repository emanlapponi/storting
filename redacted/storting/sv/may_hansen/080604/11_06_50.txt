 Interpellanten peker på familievernkontorenes mange oppgaver og deres nedprioritering av forebyggende arbeid. Kirkens Familievern markerer sitt 50-årsjubileum i disse dager, og det tilsvarende tilbudet i Helsedirektoratets regi ble åpnet et år etter det kirkelige. 




Behovet for tjenestene som familievernkontorene tilbyr, var etterspurt allerede på 1950-tallet. Familievernet driver med behandling, rådgivning, mekling og med utadrettet forebyggende familiearbeid. Etter at samboere med barn ble pålagt mekling etter samlivsbrudd, har familievernet fått økt pågang. Det har flere steder ført til at det blir lengre køer, og at det forebyggende arbeidet blir nedprioritert til fordel for mekling ved samlivsbrudd. 




Samlivskriser, brudd og konflikter er en del av manges hverdag, og mange trenger hjelp fra familievernet. Årlig dreier det seg om over 13 000 oppdrag på de 62 kontorene rundt omkring i landet. Det at så mange benytter seg av tjenesten, minner oss på at det er et stort behov for rådgivning og generelt forebyggende arbeid. Forebyggende familiearbeid kan gjøre at færre barn opplever samlivsbrudd og styrker muligheten for et godt foreldresamarbeid i etterkant av et brudd. Derfor bør familievernet drive mer forebyggende arbeid, ikke bare mekling. 




Det forebyggende arbeidet i familien er nødvendig og viktig fordi det kan hindre samlivsbrudd. Mange familier har god hjelp av det tilbudet kontorene gir, og mange får hjelp og råd som gjør det mulig å fortsette samlivet. Det kan være til det beste for mange, men det kan også være slik at man kan få veiledning og hjelp ved samlivsbrudd. Vi vet at barn som opplever samlivsbrudd, greier seg mye bedre når foreldrene klarer å samarbeide. 




Det er viktig at de voksne tar hensyn til barnas ønsker og barnas beste. Konfliktfylte samlivsbrudd rammer barn i stor grad, men det finnes nok av etater i kommunene som jobber med forebyggende arbeid i familier. De fleste familier har hatt problemer over lang tid når de tar kontakt med familievernkontoret. Det er i stor grad i førstelinjetjenesten det forebyggende arbeidet gjøres.




Jeg har lyst til å påpeke den tiltroen jeg har til helsestasjonen og det viktige arbeidet den gjør på dette området. Helsestasjonen er unik fordi den har så stor tillit i befolkningen. De aller fleste foreldre oppsøker helsestasjonen, og man har et fantastisk utgangspunkt for å drive godt forebyggende arbeid som når store befolkningsgrupper. Det at det tilbys svangerskapskontroll i helsestasjonen, gjør at en treffer familien allerede før fødselen, noe som igjen gjør at en har god kunnskap om og kjennskap til den enkelte familie og hvilket utgangspunkt den har for samliv og det å leve med barn. 




Helsestasjonen har det beste utgangspunktet for å spille en vesentlig rolle i det forebyggende arbeidet i kommunen. Helsestasjonen driver foreldreveiledning og samlivskurs, fødselsforberedende kurs og foreldrekurs. Flere helsestasjoner har også startet egne pappagrupper fordi de har sett behov for dette. Kompetansebygging og fagutvikling innen helsestasjon, skolehelsestasjon og helsestasjon for ungdom er helt nødvendig for å møte de store utfordringene som er der ute. Familier og barn og unge står overfor nye utfordringer som de trenger hjelp til: vold, rus, seksuelle overgrep. Og flere og flere barn får diagnoser som stigmatiserer dem tidlig. 




Det er store utfordringer for familier og deres samliv, og for dem som jobber i førstelinjetjenesten - nye utfordringer og nye problemstillinger som krever økt kompetanse. Jeg mener det er viktig at det forebyggende arbeidet som gjøres på helsestasjonen og i førstelinjetjenesten rundt omkring i landet, styrkes. Det er kommunens oppgave. Helsestasjoner flere steder i landet har nå utvidet tilbudet, slik at barnevernet, psykiatrien og familietiltakene er samlet på helsestasjonen, under ett tak. Det gir et helhetlig tilbud til familien. De har ett sted å forholde seg til, og der får de den hjelpen de trenger. 




Det er nødvendig med tidlig innsats for å hindre samlivsbrudd der man fortsatt ønsker å leve sammen, men jeg vil understreke av noen av samlivsbruddene er helt nødvendige både for voksne og barn. Jeg er helt enig med statsråden når hun sier at det er likestilling som er viktig for et godt samliv. Skilsmissestatistikken i dette landet var på topp i 2004 og 2005. Den sank i 2006 med ny regjering. Den synker fortsatt. Denne regjeringas likestillingspolitikk og familiepolitikk er målrettet og god, som på flere andre områder.




