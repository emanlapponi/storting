 SV fremmet ved Siri Hall Arnøy og meg både i 2004 og 2005 et privat lovforslag om en kjønnsnøytral ekteskapslov, som nå har fått navnet «felles ekteskapslov». Jeg er stolt av og glad for å ha fått være med på å fremme dette forslaget. Det er det forslaget jeg er mest stolt av å ha vært med på i min stortingsperiode, og SV er meget glad for at Regjeringen nå vil fremme forslag om felles ekteskapslov.




Forslaget innebærer også at homofile gis rett til å bli vurdert som adoptivforeldre, lesbiske par gis rett til assistert befruktning, og barn født i lesbiske forhold gis rett til to juridiske foreldre fra fødselen av.




Det foreslås videre at kirke-, tros- og livssynsamfunn gis rett, men ikke plikt, til å vie homofile.




Et åpent og liberalt samfunn skal legge til rette for at folk kan velge den samlivsformen de ønsker - det være seg homofilt ekteskap eller heterofilt samboerskap. Gode samliv er et mål, og det er myndighetenes oppgave å tilrettelegge for stabile parrelasjoner.




Ekteskapet er en god ramme rundt et samliv og familier med barn, ikke minst juridisk. SV er glad for at Regjeringa vil sikre homofile og lesbiskes rettigheter, støtte homofile og lesbiske i å leve åpent og aktivt motarbeide den diskrimineringa de utsettes for. Felles ekteskapslov er derfor en meget god og nødvendig endring, og den er nedfelt i Soria Moria-erklæringa.




Så til interpellanten. Regjeringa anså det som lite hensiktsmessig å foreta en bred lovutredning, og det har statsråden redegjort for. Interpellanten er opptatt av konsekvensutredninger, men jeg har ingen tro på at noen utredning hadde fått verken representantene fra Kristelig Folkeparti eller SVs representanter til å innta et annet standpunkt.




Felles ekteskapslov er et verdispørsmål. Det handler om menneskerettigheter, likestilling og diskriminering. Det handler om å respektere at to mennesker som elsker hverandre, får leve sammen i åpenhet og trygghet, uavhengig av kjønn. Det viktigste er at det handler om at deres barn i stor grad får de samme rettighetene som andre barn i dette landet, og lever i juridisk trygghet.




Når interpellanten er inne på assistert befruktning, er det jo kjempeviktig i forhold til den argumentasjonen han bruker, at vi får denne lovretten i Norge. Jeg er enig i det FNs barnekonvensjon sier, at et barn skal kjenne sitt genetiske opphav. Og det er jo akkurat det barn får rett til i Norge, fordi vi har et lovverk som sikrer barn muligheten til å vite hvem som er deres opphav - vi har et lovverk som sier at man skal ha kjent donor.




Jeg vil bruke resten av innlegget mitt til å komme inn på Kirken. Jeg mener at tida er overmoden for at Kirken skal strekke fram en inkluderende hånd til homofile som ønsker en kirkelig vigsel. Mange i Kirken ønsker å vie homofile, og det er de grunnleggende verdiene Kirken står for, som er det overordnede prinsippet for disse prestene og biskopene. De vil vie homofile i Kirken, begrunnet i nestekjærlighet, menneskeverd, menneskerettigheter og likeverd. Den tradisjonelle innstillinga Kirken har, opprettholder en diskriminering av mennesker basert på seksuell legning.




Det er viktig å poengtere fra Regjeringas side, og også fra SVs side, at det ikke er meninga å skulle tvinge prester til å vie homofile dersom det ikke er forenlig med deres overbevisning. De skal ha reservasjonsrett, slik andre yrkesgrupper har i denne typen spørsmål.




I det forslaget som foreligger fra Regjeringas side, åpnes det også for at både kirke- og trossamfunn får rett, men ikke plikt, til å vie lesbiske og homofile. Det innebærer at det er opp til Den norske kirke å endre liturgien slik at prester som ønsker det, kan få vie to av samme kjønn. Jeg håper nå at den norske statskirken snart kommer på banen.




