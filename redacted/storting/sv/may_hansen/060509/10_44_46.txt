 Da vi behandlet denne saken i forrige stortingsperiode, støttet SV stort sett opp under saksordførers merknader som forelå i innstillinga. Det var bred enighet i hele daværende familie- og kulturkomite, unntatt Fremskrittspartiet, om å gjøre Stavanger til den europeiske kulturhovedstaden i 2008. Saksordfører den gang, Olemic Thommessen, sa at det var viktig at dette store prosjektet blir et nasjonalt anliggende og et felles løft. SV støttet dette og påpekte under debatten viktigheten av at det både ble tilført friske midler, at denne satsinga ikke gikk på bekostning av andre kulturtiltak nasjonalt eller lokalt, og at det heller ikke skulle ramme andre velferdstiltak i kommunen og fylket.




Det er viktig å trekke med seg i det videre arbeidet fram mot 2008 de erfaringene som ble gjort da Bergen var europeisk kulturby i 2006. Det er ikke bare Stavanger by det dreier seg om, men hele Stavanger-regionen, som har lange og rike kunst- og kulturtradisjoner, for ikke å snakke om at regionen er et viktig internasjonalt møtested. Her er det mye å bygge på av fellesskap på tvers av mange kulturelle uttrykk, både nasjonalt og internasjonalt. Regionen har gjennom mange år utviklet et stort kulturelt og kunstnerisk produksjonsmiljø, som vil tilføre mange spennende opplevelser når den tid kommer i 2008.




Det å satse på Stavanger som en europeisk kulturhovedstad, er et kulturelt og økonomisk prosjekt som må gjøres i fellesskap – det er kjempeviktig – der kreftene drar sammen. Stavanger og kommunene rundt, fylkeskommunen, næringsliv og organisasjoner må bidra i tillegg til statsstøtten, som selvfølgelig er et godt og stort bidrag. Jeg er også glad for at kulturministeren så klart gir de signaler han gir i dag, om at dette skal følges opp, og om at dette er viktig for Regjeringa. Det er vi selvfølgelig helt enig i.




SV er glad for at dette storstilte kulturprosjektet blir en realitet, og det blir nå ekstremt spennende å følge prosjektet videre i forhold til det kulturelle innholdet som skal tilbys til befolkningen, til hele Norge og internasjonalt.




Dette er jo en stor investering for regionen for framtida, og også for det kulturelle samarbeidet som skal utvikles gjennom at dette blir et nasjonalt prosjekt der gode krefter skal jobbe i et fellesskap for å sette Stavanger på kartet, ikke minst internasjonalt, nå ikke bare som oljeby, men som Norges kulturhovedstad.




