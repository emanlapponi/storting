 Jeg vil stille følgende spørsmål
til barne- og familieministeren:

«Det er registrert
nedgang i innvilgede barnevernstiltak etter
meldinger i flere fylker. Innvilgede tiltak varierer fra fylke til
fylke. Det er variasjoner på opptil 20 pst. Mor/barn-institusjoner
hevder at fylkene trekker seg ut fra samarbeid, begrunnet med dårligere økonomi.
Innvilget behandlingstid er også redusert kraftig,
noe som gir dårligere resultater.

Hva vil statsråden gjøre
for å kartlegge hvordan dårlig kommunal og fylkeskommunal økonomi
påvirker tilbudet om behandling i mor/barn-institusjoner?»

 Jeg takker for svaret.

Jeg har besøkt mor/barn-institusjoner – vi
kan komme tilbake til hvilke det er – som klart har merket
en nedgang både i innvilget behandlingstid og
i antall henvendelser. Det er begrunnet med økonomi.

Det har kommet en rapport fra Riksrevisjonen
i dag, hvor det kommer fram at undersøkelser viser at det
er store variasjoner i hvor mye penger de ulike kommuner og fylkeskommuner
bruker på barnevernet, og at det er problemer
i samarbeidet mellom kommuner og fylkeskommuner,
spesielt når det gjelder spørsmål
knyttet til ansvarsfordeling mellom nivåene.

Det er helt riktig at det er flere barn som
får tiltak gjennom barnevernet. Det er en tragisk utvikling.
Vi får mange flere meldinger enn før. Men den
barne- og ungdomsvernsmeldinga som vi nettopp har behandlet
i dette stortinget, viser at prosentvis går antall innvilgede
tiltak ned i elleve fylkeskommuner. Det er ganske snodig
når meldingene bare blir flere og flere. Hva
vil statsråden gjør for å kartlegge dette?

 Takk for svaret.

Jeg må igjen presisere at vi får
inn henvendelser fra kommuner og fylker – noe SV også tok
opp i debatten om barne- og ungdomsvernet – om at man faktisk ikke innvilger
tiltak, fordi det er slutt på pengene. Det er økonomien
som styrer tiltakene i barnevernet. Denne rapporten fra Riksrevisjonen sier
det helt klart, på mange ulike måter.

Det jeg spør statsråden om,
er: Hvordan vil statsråden følge opp dette? Og:
Hvordan vil hun kartlegge at det ikke er økonomien
som styrer tiltakene, men faktisk det behovet disse barna har, som
er de svakeste barna vi har i vårt samfunn?

