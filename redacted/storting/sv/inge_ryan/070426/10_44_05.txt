 Tidligere statsminister Gro Harlem Brundtland sa noe slikt som at alt henger sammen med alt. Jeg tror at det synspunktet i hvert fall gjelder innenfor dette området, for dette med rusproblemer er en utrolig komplisert sak, og alt henger sammen med alt.




Representanten Hareide nevnte nettopp dette med forebyggende arbeid, og hvordan vi klarer å få ungdom i tidlig alder til å få vaner som fører til at de ikke senere i livet blir rusmiddelavhengige. Det handler om at vi er villige til å bruke ressurser innenfor skoleverket og innenfor ungdomstilbud, som fører til at det finnes både holdningsskapende arbeid, men også en del tilbud, slik at ungdommer som lett kan falle inn i dårlige miljøer – der rus er en del av hverdagen – faktisk velger en annen vei. Det er sannsynligvis det viktigste vi må gjøre for å hindre at vi i framtida skal få mange med rusproblemer. Vi må starte med dem som i dag er fra ti år og oppover. Det betyr en satsing på skole og en satsing på ungdomstilbud.




Vi vet at forebyggende arbeid er langt mer lønnsomt enn reparerende. Professor Peter F. Hjort i Tromsø har sagt at det er femti ganger så lønnsomt å satse på forebyggende helsearbeid som på reparerende. Jeg kan ikke si at det er femti ganger så lønnsomt, men at det må være mange ganger så lønnsomt å satse på det forebyggende. Derfor tror jeg at det er her vi må sette inn en vesentlig del av arbeidet.




Men uansett sosial bakgrunn, uansett hvor i landet man kommer fra, vet vi at det er svært mange i dag som sliter med store rusmiddelproblemer. Jeg har sjøl jobbet i mange år på et arbeidskontor og vet hva rusmiddelproblemer fører med seg av personlige tragedier og store problemer i hele familien når en av forsørgerne er såpass rusa at de ikke kan arbeide. Det fører til vold i hjemmet, det fører til problemer med å betale regningene, og det smitter over på hele familien. Derfor er det ingen tvil om at man må jobbe enda mer for å finne ulike behandlingstilbud for dem som har kommet i en slik situasjon. Når man skal satse på behandlingstilbud, tror vi i SV at det er én ting som er helt grunnleggende, og det er at vi må ha en del felles goder på plass, slik at folk blir inkludert i et felles miljø sjøl om de har problemer med rus, slik at de ikke blir plassert i spesielle miljøer, men får ta del i de felles godene, som mange andre får ta del i.




Sjølsagt må vi ha en del spesialbehandling av rusmiddelmisbrukere. Det har vi en del eksempler på at vi har lyktes med i Norge, men her er det helt sikkert mye å hente også framover.




SV har stor tillit til at helseministeren tar denne saken på alvor. Vi vet at Regjeringa fokuserer sterkt både på psykiatrien, på rusomsorgen og på en kombinasjon av disse. Vi ser derfor fram mot det videre arbeidet som helseministeren skal gjøre, fordi dette er et av de største samfunnsproblemene vi har. Derfor er det så bra at interpellanten tar opp dette spørsmålet. Dette kan vi ikke diskutere for ofte i Stortinget, for det er et av våre største samfunnsproblemer, som vi hele tida må fokusere på, ikke bare på det forebyggende arbeidet, men også på hjelp til dem som har kommet opp i en situasjon som de ikke håndterer.




Til slutt vil jeg si at dette også handler om menneskesyn. Det er veldig viktig at man ikke ser på rusmiddelmisbrukere som noen som vi stiller oss på siden av. Rusmiddelmisbrukere er noe som vi må leve med i alle miljøer, og det er veldig viktig at vi inkluderer dem i våre sosiale nettverk og i de fellesskapsordningene som finnes i det norske samfunnet.




