 Jeg tillater meg å stille følgende spørsmål
til landbruksministeren:

«Det er for tida stor etterspørsel etter økologisk
produserte matvarer i Norge. Gårdbrukere som produserer økologisk
melk, får betalt 60 øre mer pr. liter enn det som
betales for ordinær melk. Dette gjelder imidlertid ikke
for gårdbrukere i Nord-Norge, Namdalen, Sogn og Fjordane
og Hordaland.

Hva vil statsråden gjøre
for at alle gårdbrukere som ønsker
det, kan få levert økologisk melk som skal benyttes
i økologiske matvarer?»

 Jeg er glad for at statsråden fortsatt er
opptatt av at vi skal nå målet om 10 pst. økologisk matproduksjon.
Jeg er også veldig glad for at vi nå får tall
som viser at etterspørselen etter økologiske
matvarer er større enn noen gang. Man klarer
faktisk ikke å ha nok økologiske matvarer
i hyllene. Og da blir det et paradoks at bønder som produserer økologisk
melk, som faktisk tror på dette, må blande denne
med ordinær melk.

I min egen region, som er Namdalen, har vi
et meieri som produserer økologisk ost, kvitost,
og der er det slik at bønder som hører til i nærheten
av det meieriet, som heter Kolvereid meieri, ikke får
lov til å levere melka dit. De må altså levere
melka til et annet meieri som produserer ost på gammeldags
måte, på konvensjonell måte.

Jeg håper statsråden kan
ta initiativ til at den type eksempler,
som sikkert ikke er enestående, på en måte ikke gjentar
seg for ofte, for det blir jo meningsløst for bønder som
tror på økologisk produksjon, å se at
melka faktisk ikke blir benyttet til det den var tenkt
til. Mitt spørsmål blir om statsråden – i
lag med næringa – kan tenke seg å ta
initiativ til å få endret
på dette.

 Takk for svaret.

Jeg la merke til at statsråd Sponheim
ble veldig engasjert da han begynte å snakke om mulighetene
for å utvide jobbinga med økologisk melkeproduksjon.
Det syntes jeg var et godt tegn. Jeg tror at i hvert fall SV kan love
at det er et område vi i tida framover
kan tenke oss at vi bruker mer penger på, både
det å stimulere til økologisk produksjon
og – ikke minst – det å drive
med utviklingsarbeid.

Jeg er svært glad for det engasjementet
statsråden viser, og håper at både
det kroppslige og verbale engasjement er et ekte uttrykk
for det han mener.

