 Ja, det blir mange spørsmål
til samferdselsministeren! Jeg har følgende spørsmål:

«Posten skal i henhold til konsesjonsvilkårene
distribuere post til umiddelbar nærhet av der folk bor,
minst tre ganger i uken, unntatt når «særlige
geografiske forhold tilsier noe annet». I dag tolkes dette
som mindre enn tre husstander pr. km vei. I konsesjonsreglene
står det imidlertid ingenting om at lang vei eller
spredt bebyggelse i seg selv er grunn nok til unntak.

Hva vil statsråden gjøre
for å stramme inn Postens liberale tolkning av konsesjonsvilkårene,
som bl.a. frustrerer innbyggerne i Flornes?»

 Noen av oss syns det er liberalt. Bare
i Nord-Trøndelag er 70 husstander rammet av dette. Jeg
vil sitere Pauline og Bård Kringen i Flornes, som jeg refererte
til tidligere, som driver med svinekjøttproduksjon, skogbruk,
jakt- og fiskeutleie og konsulent- og forlagsvirksomhet. De skriver
følgende:

«Vårt
største problem for fortsatt drift
er Posten. For to år siden sluttet Posten med postdistribusjon
til vår adresse, samtidig som vi mistet Landpostbudtjenesten.
Post må hentes vel to km unna, pakker to mil unna
og innlevering av tidsskrifter som vi utgir, tre mil unna.»

Syns ikke statsråden at
den type rammebetingelser er krevende hvis man skal prøve å få til
næringsvirksomhet i Distrikts-Norge?

 Jeg tror samferdselsministeren har helt rett
i at de aller, aller fleste er fornøyd med Posten. Det
tror jeg nok er korrekt. Men det er også noen
som har bosatt seg slik at de ikke er fornøyd,
og mitt spørsmål til statsråden helt
til slutt er: Er det aktuelt å endre konsesjonsloven, eller
kanskje det er mer rett å si konsesjonsreglene, at man
strammer inn regelverket slik at det
blir enda tydeligere hva man ønsker? Det vil
si at uansett hvor man bor i landet, skal man få posten
brakt hjem til seg innenfor de reglene som gjelder.

