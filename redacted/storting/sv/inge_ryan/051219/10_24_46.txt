 Jeg hadde ikke tenkt å ta ordet i denne saken, for SV står jo bak de flertallsmerknadene som ligger i innstillinga. Men etter at jeg hørte representantene Solheim og Foss, vil jeg dvele litt ved begrepet «forsømmelse».




Da jeg satt og hørte på de to innleggene, fikk jeg inntrykk av at man mente at kommunene har forsømt seg. Den som har jobbet med kommunepolitikk i mange år, vet at det er en nær sammenheng mellom hva man har å rutte med av inntekter, og hva man har muligheter til, også når det gjelder vedlikehold av bygg. Jeg tror de fleste kommunepolitikere – for ikke å si alle – gjerne kunne tenke seg å bruke mer penger på å vedlikeholde bygningsmassen, også skolebygningene. Men når valget står mellom å skjære ned på undervisning og å skjære ned på tilbud til sykehjemspasienter osv., har man med en anstrengt kommuneøkonomi, lett for å la vedlikehold av byggene komme i andre rekke. Det har jeg full forståelse for. Jeg har sjøl vært med på å gjøre den type prioriteringer. Man vil heller at det skal være et anstendig tilbud på sykehjemmet, enn ruste opp skolebygningen.




Jeg håper vi med den nye regjeringen får en såpass god kommuneøkonomi – og det ligger veldig godt an etter det første budsjettet – at man nå får råd til begge deler, både de nødvendige omsorgssoppgavene og oppgavene i forhold til skoleelevene, og at man også finner rom for å ta vare på skolebyggene.




