 Jeg vil gjerne stille arbeids- og administrasjonsministeren
følgende spørsmål:

«Staten oppnevner hvert år
en rekke utvalg, styrer og råd. Mange av utvalgene er viktige
premissleverandører for beslutninger som senere blir tatt
i regjering, storting og andre organer. Det er derfor viktig med
en bred og representativ sammensetning når utvalg mv. skal
oppnevnes. Både hensynet til geografi, kjønn,
alder og yrkesbakgrunn må vektlegges nøye.

Har Regjeringen retningslinjer som ivaretar
nevnte hensyn i forbindelse med oppnevnelsen av statlige utvalg,
styrer og råd mv.?»

 Jeg er veldig godt fornøyd
med svaret. Jeg syns at statsråden ser poenget og sjøl
poengterer de skjevhetene som ligger her.

Den siste rapporten som jeg har hatt tilgjengelig,
er fra 1999 og er utgitt av statsrådens departement.
Jeg vil bare nevne et par tall, for ikke å gå i
dybden: Ca. 49 pst. kommer fra Oslo og Akershus,
mens, f.eks., 1 pst. kommer fra Sogn og Fjordane og 1 pst.
fra Aust-Agder. Dette er etter min mening ganske
graverende tall, i forhold til hvem som får lov til å få den type
oppgaver.

Statsråden var inne på at
kvinneandelen var bra. Når det derimot gjelder ledere,
står det her at det var 23 pst. kvinnelige ledere av utvalgene,
mens 77 pst. var mannlige. Så jeg syns nok at vi akkurat
der har en jobb å gjøre dersom disse tallene fortsatt
har vært gjeldende de senere årene.

Mitt spørsmål til statsråden
blir egentlig: Kunne man tenke seg å legge fram forslag
til retningslinjer, utover det at man har intensjoner – altså konkrete
retningslinjer som skal følges i forbindelse med denne type
arbeid? Det andre er: Har statsråden fundert
over problemet med at vi ofte har
en ganske skjev fordeling også i forhold
til dette med yrkesbakgrunn, at universitetsmiljøet og
forskningsmiljøet ofte er overrepresentert i
forhold til annen type yrkesmiljø?

 Jeg skal kort bare avslutte. Som
sagt ser jeg at statsråden tar dette på alvor,
men jeg vil nøye følge utviklinga videre
de neste årene og se om dette bedrer seg i tråd
med det som statsråden var inne på.

Jeg takker for svaret, og er glad for at dette
blir tatt på alvor i Regjeringa.

