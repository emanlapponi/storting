 Jeg vil takke saksordføreren for en god gjennomgang. Jeg er enig med saksordføreren i at EOS-utvalget har vært en suksess. Vi har nå hatt det i over ti år. SV var i sin tid pådriver for å få det opprettet, etter Lund-kommisjonen, og formålet var at Stortinget måtte ha bedre kontroll med de hemmelige tjenestene. Gjennom dette utvalget har vi altså fått til det, og når vi reiser rundt på besøk i andre land, i hvert fall i de nordiske, blir vi stadig vekk spurt om hvordan vi har organisert dette arbeidet – man kikker altså til Norge når det gjelder den måten vi velger å kontrollere de hemmelige tjenestene på, gjennom vårt eget parlament.




Jeg tillater meg i denne sammenheng å rette en spesiell takk til Stein Ørnhøi, som var en av initiativtakerne til å få utvalget opprettet i sin tid, og som også har vært medlem av utvalget i mer enn et tiår. Han gir seg nå. Jeg vil bare si at jeg syns han har gjort en glimrende jobb for å sørge for at utvalget har gjort jobben sin, og stadig tatt tak i nye utfordringer, slik at vi i dag har et utvalg, slik som saksordføreren sier, som fungerer svært godt.




Innstillinga fra komiteen viser at vi stort sett er enige om det meste. Blant annet er SV svært glad for at man påpeker at dersom det kommer nye metoder inn, skal også utvalget bli informert om det, slik at det ikke oppstår nye situasjoner som kan bli krevende med hensyn til rettssikkerheten m.m.




Men det er et problem som bekymrer oss, som det framgår av den merknaden som SV står alene om i innstillinga. Det handler om utlevering av materiell om enkeltpersoner, eller opplysninger om enkeltpersoner, til andre lands etterretningstjenester. Her sier EOS-utvalget at det er vanskelig å få til rutiner som kan kontrollere hvordan disse opplysningene blir brukt. Jeg og SV håper at man jobber videre med hvordan man kan sikre seg at disse opplysningene ikke blir misbrukt, for når man gir ut opplysninger om enkeltpersoner til andre lands etterretningstjenester, er det viktig at de ikke blir brukt på en måte som de ikke er tenkt brukt til. Det vil med andre ord true rettssikkerheten dersom man ikke har en kontroll med hvordan de blir brukt. Så vi håper at man i det videre arbeid jobber for at den typen opplysninger også blir kontrollert på en tilfredsstillende måte.




