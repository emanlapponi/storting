 Jeg har lyst til å stille fiskeriministeren
følgende spørsmål:

«Mange kystsamfunn har stilt betydelige
naturressurser til disposisjon for å få utviklet
oppdrettsnæringa. En hovedårsak
til dette er at en vil skape arbeidsplasser og næringsutvikling
langs kysten. Imidlertid opplever stadig flere kystsamfunn at arbeidsplassene
forsvinner, mens arealene fortsatt disponeres.
Ett eksempel på dette er Abelvær
i Nord-Trøndelag.

Vil statsråden vurdere å innføre
konsesjonsregler som sikrer kystsamfunna som avgir naturressurser,
arbeidsplasser og skatteinntekter?»

 Jeg takker fiskeriminister Svein Ludvigsen
for svaret.

Jeg vil bare si at jeg er enig i
mye av det han sa. Jeg er enig i at vi må konkurrere i
et internasjonalt marked. Jeg er enig i det at vi skal ha lønnsomme
arbeidsplasser også langs kysten. Men jeg syns
det er et kjempeproblem når enkelte samfunn, hvor den viktigste
ressursen er kystlinjen, havets utmark, og hvor de har sagt at her
satser vi fordi vi ønsker å skape virksomhet
i vår egen kommune, opplever at på grunn av diverse
salg og restruktureringer vil alle de arbeidsplassene
som er helt vesentlige for at man skal kunne bo der, bli borte.
Man har da båndlagt store deler av de arealene
som det var mulig å skape næring på.

Jeg syns et godt eksempel
er Lovund, som jeg har hatt gleden av å besøke
flere ganger, hvor man har hatt et lokalt eierskap som har blomstret.
Langt ute i havet har et samfunn blomstret fordi man sjøl
har klart å ta hånd om de lokale ressursene og
arbeidsplassene på øya. Man kan nesten ikke
komme lenger ut i Distrikts-Norge enn Lovund. Mens når
det f.eks. gjelder Leka i mitt eget fylke, har man mistet
eierskapet over ressursene. Eierne har nesten ikke lagt
igjen noen former for arbeidsplasser, og øya
sliter voldsomt. Jeg beklager at fiskeriministeren ikke
er villig til å prøve å føre
noe tilbake.

 Jeg bare registrerer at fiskeriministeren
og Regjeringa er uenige med SV i denne saken i forhold til om vi
skal legge noen flere føringer for hvorledes
selskapene skal få lov å fungere, og det er en ærlig sak.
Det er et og et halvt år til valg, og da får vi
kanskje et regjeringsskifte, og det blir nye folk i regjeringen.
Derfor blir dette en sak som vi i hvert fall er interessert
i å forfølge videre, for vi syns det er feil rett
og slett at enkelte kystsamfunn har nesten null igjen for at man
har avgitt så store ressurser. Jeg sier ikke
at man skal legge betydelige pålegg på dem som
har fått konsesjoner, men de må kunne ha noe sidesyn
når de trekker seg ut av et område, at man legger
noe igjen enten i form av penger eller arbeidsplasser,
slik at disse samfunnene kan bygge på noe videre.

