 Jeg ønsker å stille
følgende spørsmål til barne- og familieminister
Dåvøy:

«SVs inntrykk er at svært
mange er fornøyd med det arbeidet Forbrukerrådet
gjør. Etter 1. juli i år ble
det foretatt en omorganisering av Forbrukerrådet, der styret
får større myndighet. Administrasjonen
legger 19. november fram et forslag for styret der det foreslås å redusere
antall kontor fra 19 til 10. Dette vil bety en betydelig
svekkelse mht. nærhet og lokalkunnskap.

Mener statsråden at en ev.
halvering av dagens forbrukerkontor er bra for innbyggerne og den
samlede regionalpolitikken?»

 I mitt eget fylke, Nord-Trøndelag, tok
jeg en liten sjekkerunde i forbindelse med spørretimespørsmålet.
Det er et lite fylke, med 130 000 innbyggere.
Kontoret der har 5 000 henvendelser pr. år, av
dem skjer 1 000 ved direkte oppmøte på kontoret.
Likeens får også 20–30 skoleklasser
informasjon om forbrukerpolitikk fra dette kontoret. Jeg mener
at det viser at nærhet, det at man har kontorene lokalisert
mange steder i landet, er viktig, når man vet at 1 000
henvendelser faktisk skjer ved oppmøte på kontoret
og også i forhold til det jeg har nevnt om skoleklasser.

Deler statsråden det synet at det
har en viss betydning å ha kontorene spredd utover, at ikke alle
syns det er greit å ta kontakt pr. telefon? Og likedan,
er det ikke viktig at man har kunnskaper om lokale forhold
når man skal svare på en del spørsmål?
Vi vet jo at man f.eks. i Nord-Trøndelag har langt mer
detaljert kunnskap om ulike lokale forhold enn om man
ringer eller henvender seg til Oslo, til et landsdekkende
kontor, der det vil være vanskeligere å ha
den type oversikt.

 Jeg er glad for at statsråden ønsker fleksible
løsninger for forbrukerkontorene, bl.a. med de offentlige
servicekontorene. Jeg er helt enig. Det som imidlertid bekymrer
meg, er at det er et ganske stort tempo når det
gjelder den omorganisering som skjer i forhold til at man nå bygger
ned en struktur som er velfungerende. Jeg har et spørsmål
til statsråden: Er hun villig til å følge nøye
med, slik at hun ikke gjør en del forhastede
ting nå? Statsråden er tross alt den øverst
ansvarlige for forbrukerpolitikk i landet, og jeg håper
og vil be om at man følger nøye med,
slik at man ikke finner fram til en del forhastede løsninger.
Vi i SV er i hvert fall villig til å bruke noe
mer penger i lag med Regjeringa dersom det er det som er problemet
for å få gode løsninger og
en desentralisert struktur. Vil statsråden følge nøye
med i denne saken, slik at det ikke skjer noe forhastet
som vil være uheldig for forbrukerne og for landet som
helhet?

