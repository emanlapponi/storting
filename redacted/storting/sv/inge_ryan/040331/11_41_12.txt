 Jeg setter pris på at statsråden
er opptatt av at vi skal få løsninger som gjør
at det blir enklere å produsere lokalt. Men jeg tror at
landbrukssamvirket på en måte er en
stor bøyg her, for man har ikke vist vilje til å være
med på denne type jobbing tidligere.

Men la meg kort gå over til den andre
delen av spørsmålet mitt, og det gjelder kjekjøtt.
Det er jo et kjøtt som dessverre ikke
er utnyttet i det hele tatt i dag. Det har vært
gjort forsøk for en del år tilbake, og vi fikk
da prosjektet «Fjellsprett», der man skulle prøve å selge
kjekjøtt. Det ble et veldig halvhjertet forsøk,
og i dag er kjekjøtt på en måte
helt sporadisk benyttet i Norge.

Ser statsråden mulighetene for at
man kan sette inn en offensiv for at dette sunne, magre kjøttet
i større grad kommer inn i markedet, og at kjeungene får
vokse opp, fôres opp og slaktes på samme måte
som andre dyr?

