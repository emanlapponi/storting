 Mitt spørsmål til statsråden
er følgende:

«Fra våren av vil Statoil
overføre transporten av propangass fra jernbane til vei
gjennom Nord-Trøndelag og deler av Nordland. Store deler
av denne veistrekninga er svært ulykkesutsatt, og det har
i de siste årene vært en rekke ulykker med vogntog
her. Dersom det skulle skje ulykker med vogntog som frakter propan,
vil konsekvensene kunne bli dramatiske.

Vil statsråden ta initiativ
til at frakten av propangass videreføres på jernbanen
i stedet for at den overføres til vei?»

 Jeg var ikke helt fornøyd
med svaret. Det skyldes at jeg kjører denne strekninga
ukentlig. Jeg har sjøl kommet først oppi en dødsulykke etter
trailere, og jeg ser stadig vekk trailere som ligger enten på siden eller
med hjulene i været på denne strekninga.

Brannsjefen i en av de berørte kommunene sier
at det vil bli en katastrofe dersom en trailer som frakter propangass,
kolliderer med en annen bil. Sjøl om dette området er
spredtbygd, kjører man altså gjennom områder
der det er bosetting, og det er sagt at innenfor
en radius av 1 km vil alt liv antakelig forsvinne dersom
en sånn ulykke skulle skje.

Derfor håper jeg at statsråden
i enda sterkere grad tar initiativ
overfor NSB, således at NSB faktisk får fortgang i
arbeidet med å få denne gassen over på jernbane.
Mitt spørsmål blir om statsråden kan
tenke seg å prioritere opp arbeidet med å påvirke
NSB til å få fortgang i de planene som hun skisserte.

 Jeg er godt fornøyd med
at man har det i fokus. Jeg syns det er veldig prisverdig at statsråden er
opptatt av trafikksikkerhet i dette tilfellet.

Generelt vil jeg si at det er viktig å få mer
av godstransporten over på Nordlandsbanen i stedet for
at man skal kjøre trailere på svært dårlige
veier som ikke er beregnet for den type transport.
Veiene kan nok være bra for privatbiler, men de svære
vogntogene er egentlig ikke veiene beregnet for. Derfor
har vi en enormt høy ulykkesfrekvens på den strekninga
det her er snakk om. Men fokus på trafikksikkerhet setter
jeg pris på.

Men når det gjelder propangass, har
vi en dimensjon i tillegg: Det er ikke bare
sjølve ulykken som kan bli katastrofal, men dersom det
skjer i nærheten av bebyggelse, kan det få dimensjoner
langt utover det. Så jeg oppfordrer igjen statsråden
til å ha en dialog med NSB for å få fortgang
i arbeidet med å få gassen over på jernbane.

