 Statsråd Norman sa at han ønsket å gjenreise Aetat. Det var et godt utsagn, og jeg kan godt tenke meg, både ut fra tidligere erfaring og ut fra nåværende erfaring, å gi statsråden noen gode råd på veien i arbeidet med å gjenreise Aetat.




Mitt første råd til statsråden er at man må ha forutsigbare rammer i Aetat. De siste årene har de ansatte vært opptatt av kontinuerlig å diskutere hvor store ressurser man har til enhver tid. Det er ikke snakk om en årlig foreteelse, men flere ganger i året er det som gjelder nedbemanning og den såkalte stillingsfordelingsmodellen, et stort tema blant de ansatte. Det tar altfor mye av Aetats ressurser å bruke tid på å diskutere arbeidskontorene imellom hvor mange stillinger man skal ha osv., og man tar oppmerksomheten bort fra det man skal holde på med. Så min anbefaling nr. 1 er forutsigbare rammer, slik som for øvrig næringslivet ber om. Det synes jeg også Aetat skal få – i hvert fall over et visst tidsrom så man ikke trenger å ha denne diskusjonen kontinuerlig.




Mitt andre råd er fleksibilitet. Vi har i dag et altfor rigid regelverk som man blir pålagt fra Arbeidsdirektoratet og ned til de ulike arbeidskontorene. Landet vårt har ulike forhold, og det krever ulike måter å løse de ulike oppgavene på. Jeg bruker å si det slik at vettet er jevnt fordelt i dette landet. Og jeg tror det er like mye vett på arbeidskontorene rundt omkring som det er i direktoratene og i departementene. Ja, kanskje er det enkelte ganger mer vett når man kommer lenger ut! Med det mener jeg å si at det er ikke slik at et rigid regelverk bestandig er det beste. Noen ganger må man for å få folk i arbeid gå til fleksible løsninger i samarbeid med andre, noe som faktisk er i strid med regelverket, men som tjener både den enkelte arbeidssøkeren og ikke minst samfunnet fordi man får til løsninger. Det må ikke være sånn at en person må gå x antall måneder ledig for å få en opplæring for å komme seg ut i jobb. Det er hensiktsmessig at den som blir ledig, går i opplæring allerede etter fem dager fordi det er en sjanse som byr seg, og fordi det er fornuftig. Man må ha mulighet til den type løsninger.




Mitt tredje råd gjelder dette med måling. Vi vet at arbeidskontorene hele tiden skal måles. Men måling gir ikke bestandig det rette bildet. Karin Andersen var inne på det samme: Det er en vesentlig forskjell når man skal regne ut hvor mange man får ut i arbeid – om man får ut en i arbeid én dag for å måke av et tak på en garasje et sted kontra det at man får en som har slitt i mange år, ut i fast arbeid. Arbeidet med å få enkelte ut i jobb kan faktisk være mange ukesverk, mens for andre kan en ordne det på noen få minutter. Derfor må man ikke være for opptatt av måling, men se mer på helheten.




