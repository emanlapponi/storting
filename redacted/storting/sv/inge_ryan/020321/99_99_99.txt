 De siste tyve årene har ca. halvparten av Norges kommuner hatt tilbakegang i folketallet. Grunnen til at det skjer, er svært sammensatt. Én viktig årsak er at det er mangel på arbeidsplasser, som gjør at folk som har lyst til å bo i enkelte distriktskommuner, er nødt til å flytte fordi de ønsker å ha et arbeid, både fordi det er meningsfylt, og fordi man trenger inntekten.




Så er spørsmålet: Har Stortinget noe ansvar for å hjelpe til slik at de som har lyst til å bo i enkelte distriktsområder, kan få seg jobb? SVs svar på det er et klart ja.




Tidligere var det langt enklere å få kapital til nyinvesteringer i Distrikts-Norge. Da Distriktenes Utbyggingsfond hadde sin glanstid, var det mange etableringer som ble til ved betydelig kapitaltilgang fra det offentlige til distriktskommunene. Så fikk man et nytt system med SND, der man både strammet inn mengden kapital som gikk ut til distriktene, og også sjølve regelverket.




Vi i SV ønsker ikke at man skal ha et system der man øser ut kapital til ufornuftige prosjekter, men vi opplever i dag at det faktisk er mange gode prosjekter som strander, fordi de ikke har tilgang på kapital verken fra det offentlige eller fra det private. Vi vet at i mange av disse distriktskommunene er ikke banker og private investorer spesielt interessert i å investere, fordi man ikke ser mulighet for en betydelig avkastning av kapitalen. Derfor mener vi at staten her har et særskilt ansvar for å få hjulene til å begynne å rulle, slik at vi igjen kan skape arbeidsplasser som kan dempe fraflyttingen fra en del kommuner.




Vi vet at i dag har staten en rekke ordninger. SND har vært det viktigste virkemiddelet, det kommer også et nytt investeringsfond fra staten, og vi har SND Invest. Men det er ikke tilstrekkelig for de kommunene det her er snakk om.




Vi ønsker å få etablert et fond som faktisk tar tak i de utfordringene som næringssvake områder har, som stiller noe mindre krav til avkastning av kapitalen, og som nærmest er skreddersydd for utfordringene som ligger i næringssvake områder.




Hva skal vi så bruke den kapitalen som vi eventuelt får i et slikt fond, til? Vi ser for oss to områder:




For det første er det viktig å få i gang en del innovative tiltak, dvs. at man får i gang prosesser, forprosjekt og forstudier som på en måte skal se på mulighetene for å få i gang en ny type næringsaktivitet.




For det andre er det spørsmål om å gi konkrete tilskudd til ulike bedrifter, og faktisk noe mer tilskudd enn det som er vanlig i SND-systemet. Hvorfor det? Jo, fordi det er såpass vanskelig å få opp privat kapital at det er nødvendig at staten tar et særskilt ansvar for akkurat det.




Mange vil mene at SVs og Senterpartiets forslag ikke er rett ut fra et såkalt rettferdighetshensyn, altså at man må behandle alle deler av landet likt og ikke ha noen særskilt behandling av enkelte områder. Jeg mener at all politikk handler om forskjellsbehandling. Det er en betydelig forskjellsbehandling når vi i Norge bruker ekstra penger f.eks. til å subsidiere kulturtilbud i hovedstaden. Jeg sier ikke at det er feil. Jeg sier at det er rett at vi har både opera, flotte teatre o.l. Det er noe man ikke har mulighet til å bruke penger på i Distrikts-Norge. Derimot er det å bruke noe mer penger på næringsutvikling i distriktene en forfordeling som jeg tror nasjonen Norge er tjent med.




Så til forslaget, som Silja Ekeland fra Høyre anmodet om ble oversendt til Regjeringa. Det kan vi støtte ut fra at vi da håper at denne saken faktisk vil leve videre, og at Regjeringa tenker seg godt om og støtter forslaget i neste runde.




