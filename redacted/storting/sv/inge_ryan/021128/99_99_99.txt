 Stortinget er i dag invitert til å gjøre vedtak om at ESA skal få fullmakt til å kontrollere og granske bedrifter som mottar statsstøtte.




Er dette en stor sak for Stortinget? Nei, isolert sett er dette en ganske liten sak for Stortinget. Det er ingen dramatikk som ligger i denne saken. Men når jeg tar ordet, er det fordi jeg er opptatt av at vi får sak etter sak til Stortinget der vi avgir suverenitet til et overnasjonalt organ. Hvis Stortinget hadde fått framlagt alle disse sakene samlet, på én gang, tror jeg det ville vært langt flere folk i salen, langt større aktivitet og flere synspunkter på om vi nå er på rett vei, når vi på så mange områder avgir suverenitet til et annet organ som vi ikke styrer over sjøl.




Derfor vil jeg advare mot at vi tar lettvint på denne type saker. Vi må se helheten i det, og om vi som nasjon er tjent med at vi på område etter område skal gi fra oss myndighet i viktige saker som betyr mye for oss. Vi fremmer ikke noe forslag, men jeg viser til den betenkning som vi har framført i merknads form sammen med Senterpartiet. Vi peker på at dette er en utvikling som bekymrer oss fordi vi bit for bit blir mer usjølstendige på en del viktige områder i samfunnet.




