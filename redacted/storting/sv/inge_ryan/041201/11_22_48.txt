 Jeg setter pris på at statsråden
vil følge opp Stortingets vedtak, men jeg hadde håpet
at han ville ta et initiativ selv.

Vi ser gang på gang at ting som har
skjedd tidligere i historien, og som kommer opp til ny behandling,
kan få et annet resultat. Vi har eksempler
på justismord, vi har eksempler på ulike
ulykker som mange år etterpå har blitt gransket
på nytt, og hvor man da har kommet fram til et annet resultat.
Vi vet at for tida er f.eks. Mehamnulykka igjen i fokus,
og der kan man komme fram til andre konklusjoner enn en
såkalt granskingskommisjon kom fram til.

Derfor er min oppfordring til statsråden
at han på bakgrunn av de nye opplysningene som har kommet,
går skikkelig inn i saken, går inn i de dokumentene,
som jeg kan gi statsråden tilgang til, hvis han ikke
har dem sjøl. Her ser en faktisk at den norske
stat gjennom overvåkingspolitiet har hatt dykkerne i fokus
og har prøvd å hindre at såkalte
brysomme personer har kommet i jobb slik at de har kunnet sette
en meget alvorlig sak for staten i fokus.

