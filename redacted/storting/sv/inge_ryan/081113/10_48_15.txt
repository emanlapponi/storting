 Jeg syns det er en veldig viktig debatt representanten Erna Solberg drar opp, av to grunner. For det første får vi diskutert litt ideologi i stortingssalen, for det er ingen tvil om at vi nå får se forskjellen mellom høyresida, som ønsker å bygge ned offentlig sektor og privatisere det norske samfunnet, og oss på den andre sida, som ønsker en sterk offentlig sektor. Vi mener at en sterk offentlig sektor er en av de store kvalitetene i det norske samfunnet, som gjør at vi gang på gang blir kåret til om ikke verdens beste så i hvert fall verdens nest beste land å bo i på de ulike målingene som blir gjort. Det er nettopp fordi en sterk offentlig sektor handler om stabilitet, som statsministeren var inne på. Nettopp i disse tider får vi støtte fra uventet hold ved at også land som tidligere ikke har vært så opptatt av dette, nå ønsker en sterkere offentlig sektor. For det andre handler det om det fellesskapet som alle kan benytte seg av. Altså: Det er et område der det er plass til alle. At vi har en sterk offentlig sektor som favner hele den norske befolkningen, er antakelig den største kvaliteten vi har i det norske samfunnet. Derfor er den ideologiske debatten om vi vil ha en sterk offentlig sektor, eller om vi vil bygge den ned og privatisere, en veldig viktig debatt. Jeg er veldig glad for at statsministeren var såpass tydelig på at han og Regjeringa ønsker å videreutvikle den offentlige sektoren og ikke bygge den ned. 




Høyresida mener jo – Viktor Norman var eksponenten for det – at markedet skulle inn og ordne opp i offentlig sektor. Markedet kan være bra til sitt bruk, men det er ikke det samme å drive med salg av pølser som det er å tilby barnevernstjenester. Markedet er ikke nødvendigvis egnet når det gjelder barnevern. Markedet er egnet når 7‑Eleven og Narvesen driver med salg av pølser, men ikke på de områdene som er viktige i det norske samfunnet, og som gjelder tjenester vi tilbyr i den offentlige sektor. 




Jeg har vært ordfører i en liten kommune, Namsskogan. Der fantes det ikke noe marked med tanke på ulike tilbud. Der var folk helt avhengig av en solid kommune som tilbød tjenester. Marked var ikke noe tema der. Slik er det i store deler av Norge. Det er mulig at det kan finnes et marked i Oslo som kan fungere på noen av de områdene. Men i store deler av landet finnes ikke det markedet. Så man må på en måte forholde seg til at man er en nasjon, og ikke snakke om den byen der nasjonalforsamlingen tilfeldigvis befinner seg. 




Så vil jeg snakke om lønnsomhetsbegrepet. Hva er lønnsomt? Jeg tror at vi har en altfor snever tilnærming til lønnsomhetsbegrepet. Hvis vi går inn i en vanlig norsk kommune, kan vi definere skolen som ulønnsom, Posten som ulønnsom, sykehjemmet som ulønnsomt. Det meste i en kommune er ulønnsomt. Men det er klart at kommunen som helhet er lønnsom. En slik bit‑for‑bit‑tenking må vi som politikere ta et oppgjør med, for da blir store deler av Norge til slutt ulønnsomt. At vi har en offentlig sektor, er overhodet ikke ulønnsomt. Det er en meget lønnsom virksomhet som er med på å holde det norske velferdssamfunnet sammen på en god måte. Jeg mener det er organisert veldig bra i dag. 




Det betyr ikke at det ikke er behov for modernisering. Men modernisering handler ikke om å rive. Jeg mener høyresida i Norge er altfor opptatt av å rive, ikke av å modernisere. Hvis jeg skal modernisere huset mitt eller hytta mi, er ikke riving det første jeg tenker på. Da tar man de bitene i huset som ikke er bra, og så skifter man dem ut. Det er min måte å modernisere på. Det er nettopp det denne regjeringa gjør. Man går inn i områder som ikke fungerer, eksempelvis sykehus, som statsministeren var inne på, og Nav‑reformen. Jeg har sjøl jobbet på et arbeidskontor i en del år. Et av de problemene vi så der, var nettopp at sosialkontoret fungerte bra, trygdekontoret fungerte bra, arbeidskontoret fungerte bra, men det fantes ingen samhandling, og brukerne falt ofte mellom to stoler. Derfor er man nødt til å få til en reform hvor man sørger for at dette smelter sammen, slik at innbyggerne møter én dør og får en både raskere og bedre behandling når de har utfordringer som disse etatene kan løse. Det er vi i gang med, men det er veldig krevende. Det å få tre slike virksomheter til å smelte sammen til én, er krevende. Det jobbes intenst med det, og jeg tror at det er noe av det vi kommer til å lykkes med. På det området virker det heldigvis som om det også er et klart flertall i Stortinget for å få det til. Det er bra! 




Som sagt, til slutt: Denne regjeringa driver kontinuerlig med modernisering av offentlig sektor, men vi driver ikke med riving. Og det er forskjellen på høyresida og disse tre partiene. 




