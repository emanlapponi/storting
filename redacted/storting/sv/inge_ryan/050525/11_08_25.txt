  Takk for svaret.

Aller først vil jeg bare
understreke at SV og jeg sjøl er glad for at man kommer
opp med en ny velferdsetat. Jeg syns den tenkinga som statsråden
står for, er rett. Det som overrasker meg, er at vi ser
at trygdekontorene, som fins i alle kommuner, de siste
to–tre årene har mistet veldig mange oppgaver.

Jeg var i forrige uke og besøkte
et par kommuner der de det siste året hadde halvert antall
ansatte på trygdekontoret. Hvis jeg hadde sittet i statsrådens
stol, hadde jeg heller ønsket å bygge
opp kompetanse rundt trygdekontorene når de også skal
få inn Aetats funksjoner. Vi vet jo at man i dag har Aetat bare
i noen få kommuner, i de store kommunene, mens
man ikke har det i de små kommunene. Jeg syns
det da ville ha vært naturlig å si at nå er
det et og et halvt år til vi skal få det nye velferdskontoret
opp å gå, og at vi må fylle på med
mer kompetanse blant de ansatte på de trygdekontorene vi
har, bl.a. med Aetats kompetanse og med annen kompetanse. Men det
vi ser, er at man bygger ned. Det gjør oss i SV urolige.

