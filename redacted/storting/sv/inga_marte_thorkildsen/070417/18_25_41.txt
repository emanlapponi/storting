Jeg har lyst til å starte med å berømme representanten Sjøli for å reise denne interpellasjonen. Jeg vokste sjøl opp i en familie der astma preget hverdagen, og vi var både bekymret og engstelige ganske mange ganger når astmaanfallene kom. Jeg tror i hvert fall jeg forstår litt av hva disse familiene lever med til hverdags. Jeg vil også gjerne slutte meg til Sonja Irene Sjølis ros av Norges Astma- og Allergiforbund, NAAF, som gjør en kjempejobb for veldig mange.




I år er det Norges Astma- og Allergiforbunds barneastmaår. Et av hovedkravene til organisasjonen i den forbindelse er at det må etableres en nasjonal strategi for astma. Derfor er det flott at Regjeringa nå skal legge fram en slik strategi, en nasjonal strategi for forebygging og behandling av astma, allergi og inneklimasjukdommer for perioden 2007–2011. Strategien er en videreføring av tidligere handlingsplaner for forebygging av astma, allergi og inneklimasjukdommer. Målet er å vise kommuner og andre aktører hva de kan gjøre lokalt for å forebygge og behandle astma, allergi og inneklimasjukdommer, som statsråden har sagt. Det er bra og nødvendig at Norges Astma- og Allergiforbund også er involvert i arbeidet med strategien.




Jeg vil, som statsråden, understreke behovet for videre forskning på dette feltet, slik at vi kan avklare årsaksfaktorene og få til målrettet forebygging. I tillegg er det viktig med tiltak for å stille riktig diagnose tidligst mulig, slik at behandlingen kan komme raskt i gang. Jeg vil også si at vi ikke kan vente på forskningsresultatene før vi gjør mer. Ifølge NAAF vet vi nå tilstrekkelig til å kunne slå fast at dårlig inneklima og luftforurensning spiller en betydelig rolle, selv om årsakssammenhengene er kompliserte. Dette støttes av blant andre seksjonsoverlege Karin Lødrup Carlsen ved Ullevål universitetssykehus.




Miljøproblemer og forurensning er viktige årsaker til astmaproblemer, noe også bl.a. representanten Holten Hjemdal var inne på. Vår regjering er aktiv og skal bli enda mer aktiv når det gjelder dette feltet. Vi vil innføre obligatorisk dieselfilter fra og med neste år, og vi er opptatt av å stimulere til økt kollektivtrafikk og mindre bilkjøring, ikke minst med piggdekk. Som ambassadør for «Sykle til Jobben»-aksjonen i 2006 og i 2007 og som entusiastisk syklist vil jeg understreke behovet for flere og bedre gang- og sykkelveier og for bedre tilrettelegging for sykling i byene, ikke minst her i Oslo. En arealplanlegging som tilrettelegger for mindre bilkjøring og gjerne mer fysisk aktivitet, er veldig viktig, også for å forebygge astmaplager og andre helseskader.




Plan- og bygningsloven skal nå revideres, og her bør det tas inn flere krav som sikrer godt forebyggende og helsefremmende arbeid. Vi må også gjøre mer for et godt inneklima, særlig i barnehager og skoler. Det er flott at representanten Sonja Irene Sjøli understreker akkurat dette. Krav til materialer, utearealer, ventilasjon osv., er viktig.




I en artikkel i Aftenposten nylig kunne vi lese at mangel på kunnskap om inneklima er det største problemet når det gjelder dette området. Norges Astma- og Allergiforbund uttalte at mangel på kunnskap i kommunene oftest er årsaken til inneklimaproblemer i offentlige bygg. Mange kjenner ikke «arbeidsmiljøloven» for barn eller forskriften for miljørettet helsevern i skole og barnehage, ifølge forbundet. Aftenposten skriver at barn og unge blir taperne i anbudsrunder i det offentlige, fordi stat og kommune velger de billigste løsningene på nye bygg. Inneklimaet blir ifølge flere eksperter ofret for å bygge raskt og billig. Resultatet blir dårlig inneklima og uholdbare tilstander i skoler og barnehager, noe som er svært ugunstig for mennesker med astma- og allergiplager, kunne vi lese. Statens bygningstekniske etat mener imidlertid at det er mangel på kunnskap som er hovedproblemet. NAAF sier det er vanskelig å få forståelse for inneklimaet, og hevder at tidspresset i byggenæringen er et problem, men at det mest av alt skorter på kunnskap.




Dette er alvorlig, og jeg regner med at statsråden vil se på hvordan vi kan sikre både at kunnskapen blir bedre og at forebyggende arbeid blir opprioritert. Som medlem av Stortingets barnerettsgruppe er jeg opptatt av at barn og unges rettigheter skal sikres, og at deres behov skal ivaretas på en like god måte som voksnes. Vi ser dessverre at barn og unges rettigheter ikke alltid ivaretas på en betryggende måte, og at barn og unges særlige behov kanskje lettere blir oversett fordi de ikke har den samme muligheten til å bli hørt, og heller ikke har stemmerett, for den saks skyld. Det er uakseptabelt når det er slik, og vi må sikre at dette ikke fortsetter. Da må vi se på informasjonen, på lovverk og regelverk.




Dessverre er det ofte slik at kortsiktige behov og ønsker om raske resultater og såkalt effektive løsninger går på bekostning av langsiktighet og forebygging. Det bør vi ta et krafttak for å få en slutt på. Vi kan unngå både mye menneskelig lidelse og store utgifter ved å sørge for at forebygging alltid skal veie tyngst. Da må vi noen ganger også akseptere at kortsiktige eller mindre viktige ønsker og behov må nedprioriteres.




Helt til slutt vil jeg gjerne formidle NAAFs oppfordring i forbindelse med Barneastmaåret 2007: «Lufta er for alle – Skru av motoren når bilen står stille!»




