 Jeg syns representanten Bøhler reiser en interessant debatt, sikkert bl.a. på bakgrunn av helse- og omsorgskomiteens besøk til Apotekforeningen tidligere i år. Apotekene er, som statsråden har påpekt, en viktig del av den norske helsetjenesten. De skal være faghandel for legemidler og formidle farmasøytisk kompetanse, sikre forsvarlig utlevering av legemidler og medvirke til riktig legemiddelbruk. Apotekloven gir en plikt til å veilede kundene om riktig bruk av legemidler, og personalet må gi kunden alle nødvendige opplysninger for sikker bruk, svare på spørsmål og om nødvendig vise hvordan et legemiddel brukes. Det er derfor viktig at de ansatte reflekterer innbyggerne i området når de skal veilede kundene. Språkkunnskaper er f.eks. en viktig kvalifikasjon i mange områder av landet.




Alt dette er sentrale og viktige funksjoner som SV har vært opptatt av, bl.a. i forbindelse med diskusjonen om å tillate salg av visse reseptfrie legemidler utenfor apotek, som vi var svært kritiske til. Informasjonsplikten og kontrollen med salget var viktige argumenter for oss. Vi kommer til å ha en kritisk holdning også i fortsettelsen, og jeg vil be departementet vurdere opplysninger som vi fikk fra Apotekforeningen tidligere i år, om at Giftinfo.sentralen rapporterer om dobling av feilmedisinering på grunn av paracetamol. Det ble i dette møtet også hevdet at reseptfrie legemidler er i enorm vekst, og at 35 pst. av salget av paracetamol skjer utenfor apotek.




Når legemidler tas ut av apotek, unntas de også for veiledningsplikt, noe som får konsekvenser også for salg 

i

 apotek, fikk vi vite. Dette er en bekymring vi har fra SVs side, og jeg syns det er grunn til å følge med på utviklinga på dette området.




Jeg vil også trekke fram spørsmålet om import av legemidler, og særlig reseptbelagte legemidler via Internett. Her er vi veldig bekymret, og jeg er glad for at departementet har en aktiv holdning til akkurat dette spørsmålet. SV mener at det er grunn til å ta dette veldig alvorlig, og vi er skeptiske til at et importforbud f.eks. vil kunne være i strid med EØS-avtalen fordi det vil virke konkurransevridende. I så fall mener jeg det er grunn til å spørre om ikke resept i seg sjøl er et konkurransehinder.




Da komiteen besøkte Apotekforeningen, fikk vi presentert mange gode argumenter for å ta apotekene mer i bruk. Vi fikk vite at ni av ti nordmenn bor i kommuner som har apotek, og at vi her snakker om 6 000 helsepersonell som er tilgjengelig gratis og uten timebestilling. Apotekforeningen var opptatt av å benytte apotekene mer aktivt, naturlig nok, overfor store sykdomsgrupper som astma, KOLS, høyt kolesterol og diabetes – i tillegg til LAR-pasienter, som altså er rusmiddelavhengige i legemiddelassistert rehabilitering.




Når det gjelder diabetes, er samarbeidet mellom apotekene og Diabetesforbundet tett og, tror jeg, godt. Mye annet arbeid foregår på prosjektbasis rundt om i apotekene, og det skal bli spennende å se resultatene av evalueringene. Særlig blir det interessant å høre erfaringene fra de såkalte legemiddelsamtalene. Forsøk i Danmark skal ha vist at hver investerte krone gav tre kroner spart, fordi legemiddelutgiftene sank, og færre måtte oppsøke lege eller legges inn på sykehus. Også i Skåne i Sverige skal de ha hatt svært gode resultater.




Jeg vil rose statsråden for en balansert holdning til det temaet vi nå diskuterer. Det er interessant å diskutere om apotekene skal ivareta flere funksjoner, men det er samtidig viktig å ha med seg en kritisk holdning inn i diskusjonen. Som statsråden sier, kan f.eks. en mulig problemstilling være hvorvidt helsetjenester i apotek vil gi incentiver til å fremme salg av legemidler og andre apotekvarer, og om apotekansatte har relevant kompetanse til å tolke prøveresultater i alle situasjoner og gi korrekte råd til pasientene om riktig oppfølging. Jeg syns også det er positivt at statsråden sier at hun løpende vil vurdere om det er behov for utdypende retningslinjer for å sikre at apotek ikke utvikler seg for langt i retning av «landhandel», eller i retning av helsesenter.




Representanten Jan Bøhler er opptatt av manglende tilgjengelighet til apotek til enkelte tider og enkelte steder i landet. Det er et viktig fokus som vi også har tatt opp gjentatte ganger fra SVs side tidligere. Vi har bl.a. tatt til orde for en øvre begrensning, altså et konsesjonstak, for etablering av apotek i sentrale strøk. Min forgjenger i komiteen, Olav Gunnar Ballo, begrunnet dette med å vise til at dersom man får en stor grad av etablering av apotek i sentrale strøk, og man altså er avhengig av fagpersonell ved de ulike apotekene, vil man lett kunne få en situasjon der man forverrer muligheten for å rekruttere fagpersonell til mindre kommuner.




Apotekene har fått mye kritikk i mediene den siste tida. Jeg er enig med representanten Bøhler i at det er viktig å gå grundig til verks i denne saken, bl.a. når det gjelder spørsmål om eierskap. Det er alvorlig når FarmasiForbundet uttaler i mediene at de ikke er overrasket over prisjuks, og at de «er kjent med at systemet med vertikal integrasjon, hvor grossistene eier apotekene, innbyr til kreative avtaler».




