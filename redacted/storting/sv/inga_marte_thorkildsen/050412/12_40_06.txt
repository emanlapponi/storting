 : Først har jeg lyst til å takke interpellanten for at han tar opp et veldig viktig tema. Vi har vært i debatt på radioen, bl.a., i flere omganger om akkurat dette tidligere. Det som var vår bekymring da, var nettopp om man skulle etablere egne avdelinger, veldig sentralisert, som ville føre til at barna ikke ville ha kontakt med sitt nærmiljø, og at rehabiliteringsprosessen sånn sett ville bli forringet. Jeg er veldig glad for at det nå er slått tilbake, og at man ikke har tenkt å gjøre det på denne måten. Jeg syns det er bra at vi gjennom konstruktive diskusjoner og motforestillinger kan komme fram til noe som blir bedre enn hvis man ikke hadde fått de motforestillingene.




Så vil jeg også gi ros til statsråd Dørum, som jeg mener har tatt initiativ i flere runder når det gjelder akkurat barne- og ungdomskriminalitet, med bl.a. handlingsplaner. Jeg vet at departementet jobber med en handlingsplan nå, som vi fra SVs side er veldig spent på. Men dette er et fryktelig viktig felt, og det er klart at vi må ha flere tanker i hodet på en gang. Det ene er hvordan man skal forhindre at barn i det hele tatt begår kriminelle handlinger. Da er det bl.a. viktig å skaffe seg kunnskap om dem som har begått kriminelle handlinger. Det kan man f.eks. gjøre ved å kikke lite grann på Fafo-rapporten, som sier at 30 pst. av dem som sitter inne, var i kontakt med barnevernevernet før de fylte 16 år, og like mange har hatt familiemedlemmer i fengsel. Så dette er noe som det er knyttet en viss sosial arv til.




Når det gjelder bruken av konfliktråd, mener jeg den må økes. Der er vi på linje med Regjeringa. Samtidig ønsker SV og Arbeiderpartiet å gå et skritt lenger og sier at vi ønsker en tvungen overføring av saker til konfliktråd, med unntak av sedelighetssaker. Der har Høyre en sak de eventuelt kan kjøre oss på hvis de har lyst til det, for det vil innebære at i noen voldssaker vil det vurderes av konfliktrådene om det vil være fornuftig å kjøre en runde i konfliktråd, vel å merke dersom det er frivillig fra begge partenes side – begge partene må altså samtykke i det. Jeg har sjøl sett på nært hold at det kan være fornuftig også i ganske alvorlige saker, fordi folk blir ansvarliggjort på en helt annen måte enn hvis de blir plassert i fengsel. De blir faktisk nødt til å stå ansikt til ansikt med dem de har gjort noe fryktelig alvorlig mot, og det kan ha en bedre effekt enn hvis de bare blir plassert i et fengsel, noe som for noen ikke vil oppfattes som en ansvarliggjøring.




Vi hadde 48 barn eller mindreårige i fengsel i fjor. Barneombudet er veldig bekymret for dette. Torturkomiteen kommer til Norge for å se på dette. Da må vi også forholde oss til hvordan vi skal håndtere det når de sitter der. Her mener jeg at Regjeringa ikke har tatt skikkelig innover seg de skadevirkningene f.eks. fullstendig isolasjon har når det gjelder barn, og at man heller ikke har ansatt nok folk med tilstrekkelig barnefaglig kompetanse i fengslene. Og jeg mener også at Stifinner’n junior burde få et mer romslig budsjett.




