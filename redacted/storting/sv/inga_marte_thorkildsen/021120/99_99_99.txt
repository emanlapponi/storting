 Jeg tillater meg å stille følgende
spørsmål til finansministeren:

«Vestfold-kommunen Re sitt investeringsfirma Nordea
Finans har nå, etter påtrykk
fra kommunen, solgt ut sine aksjer i det franske
oljefirmaet TotalFinaElf. Dette skjer etter avsløringer
om at firmaet er under etterforskning
for barnearbeid og tvangsarbeid i Burma. Oljefondet har investert
2,2 mrd. kr i dette selskapet, i tillegg til at selskapet har engasjementer
på norsk sokkel.

Vil Regjeringen la avsløringene få følger
for Norges forhold til TotalFinaElf?»

 Jeg takker for svaret.

Det jeg da lurer på, er: Vil Regjeringa
eventuelt ta noen skritt før dette
utvalget starter jobben sin? For Regjeringa er jo også uavhengig
av dette og kan ta skritt på egen hånd. Og når
vi har en statsminister som er såpass engasjert i Burma,
og det viser seg at tvangsarbeidet og barnearbeidet som dette spesifikke
firmaet har benyttet seg av, nettopp har foregått
i Burma, lurer jeg på om det kunne tenkes at statsministeren
vil komme høyt på banen før
dette utvalget begynner å jobbe.

 Jeg regner i så fall med at hvis det
viser seg ut fra den etterforskningen som nå foregår
i Frankrike, at TotalFinaElf har benyttet seg både av tvangsarbeid
og barnearbeid, noe bl.a. ILO, som er FNs eget organ, har avdekket,
vil Regjeringa gå direkte inn og si: Vi aksepterer ikke
at det norske oljefondet investeres i dette firmaet, fordi
vi mener at det norske folk skal slippe å bli
stilt indirekte ansvarlig for overgrep mot barn
og mot arbeidere i andre land.

