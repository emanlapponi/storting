 Jeg trenger ikke å bruke så veldig mye tid. Men jeg har lyst til å gi ros en gang til til næringsministeren for at han har tatt den ballen så raskt, og at han viser en så offensiv holdning som han her gjør. Jeg tror det er viktig at flere statsråder og også flere politikere her enn de som vanligvis tar denne diskusjonen, kan involveres, for dette handler om et bredt spekter av virkemidler og er et problem som berører hele samfunnet, ikke minst det området som går på handel og på globalisering. Amerikanske myndigheter utgir jo også årlig en rapport om trafficking av mennesker, og de hevder at de regimene som er dårligst når det gjelder å forsøke å begrense menneskehandel, er Belize, Burma, Cuba, Iran, Laos, Nord-Korea, Saudi-Arabia, Sudan, Syria, Usbekistan, Venezuela og Zimbabwe. En del av de landene har jo vi mye samkvem med, så det er viktig at dette tas opp også i handelssammenheng, og at vi linker kampen mot korrupsjon sammen med kampen mot menneskehandel.




Det er jo også sånn at både Arbeiderpartiets og SVs landsmøter har vært veldig tydelige på at det trengs et bredt spekter av virkemidler mot dette, og at retningslinjer er noe av det man kan bruke, men som også næringsministeren sa: Det holder ikke å bare ha retningslinjer. De må også følges opp, og det må gjøres et arbeid for å bevisstgjøre bedriftene om at de fins, og hva det betyr at de fins. Jeg syns det er veldig bra at næringsministeren også vil ta på seg en rolle i forbindelse med det.




Så vil jeg til slutt si at det er startet en ny kampanje knyttet til nettstedet nulltoleranse.no, som heter Oslo-initiativet mot trafficking – eller på engelsk: The Oslo Initiativ Against Human Trafficking, for de skal også rette seg mot bedrifter utenlands – hvor de vil lage en oversikt over bedrifter som innfører nulltoleranseregler, og i tillegg tilbyr seg å komme på besøk og holde foredrag om dette temaet. Jeg syns at de skal ha ros for at de har vært pådrivere for å få dette opp på dagsordenen.




