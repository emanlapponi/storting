 «Hustad leir, Forskolen
for sivile vernepliktige, er vedtatt nedlagt uten den på forhånd
varslede evaluering av skolen, og uten at de
berørte i det hele tatt ble konferert. Forskolen
har bygd opp en unik kompetanse som nå vil forsvinne, og de
vernepliktige mister et tilbud som er viktigere enn noensinne, nemlig
hvordan man kan løse konflikter ved hjelp av
ikke-voldelige midler.

Hvordan vil statsråden forklare et
slikt vedtak, og hvordan vil man sikre en kvalitativt bedre
opplæring i framtida?»

 Jeg har veldig stor forståelse for
frustrasjonen til de ansatte ved Hustad leir over at de føler
at de ikke er blitt tatt med i denne prosessen. Jeg syns
det hadde vært mer ryddig om dette ikke hadde
vært fremmet som et budsjettforslag, og at vi hadde hatt
muligheten til å ha en debatt om denne skolens framtid.
Jeg syns på en måte at det er trist
at man ikke på forhånd kan varsle noen
om et så dramatisk forslag, som da også dessverre
ble vedtatt. Jeg skulle ønske at statsråden
ville tenke seg om en gang til og foreta en evaluering og
så komme tilbake til dette i revidert nasjonalbudsjett.

 De sivile vernepliktige er vel ikke
de som opp gjennom åra har fått mest penger, og
jeg syns det er synd at man bruker økonomiske argumenter
for å legge ned forskolen, for det er det jeg oppfatter
som det mest tungtveiende argumentet som blir brukt fra departementets
side.

I VG i går stod det at 75 000
elever utsettes for mobbing i den norske skolen. En veldig
viktig del av arbeidet ved forskolen og VOKT-linja har vært å forberede unge menn
som er der av ikkevoldsoverbevisningsgrunner, og som kan gjøre
et viktig arbeid i skolene for å forebygge mobbing.

I tillegg mener jeg det er spesielt
relevant i disse dager å jobbe på et ikkevoldelig
plan og drive konfliktløsning på et ikkevoldelig
plan. Jeg er spent på hva som kommer av alternative undervisningsopplegg
for denne gruppa. Jeg håper at departementet kan ivareta
den kompetansen som nå er bygd opp, og få til
et skikkelig opplegg i skolen hva gjelder antimobbingtiltak og ikkevoldelige
tiltak.

