 SV mener det er for tidlig å konkludere nå om hvordan denne reformen fungerer. Signalene vi mottar i justiskomiteen, er ofte motstridende og vanskelige å forholde seg til. Dette er naturlig, men problemet er at det ofte er ekstremt stor uenighet om hva som egentlig er virkeligheten.




SV mener det er grunn til å minne om mindretallets advarsel fra Innst. S. nr. 241 for 2000-2001 om politireformen. Der sier mindretallet at det er ikke







«sammenslåing av politidistrikter som tilstrekkelig og lettest gir mer politifolk i gata. Skal et slikt formål oppnås, også ut fra det tall Regjeringen har anslått, er det et annet virkemiddel som er nødvendig og overordnet; nemlig at slik tjeneste blir en attraktiv karrierevei med status og gode lønnsvilkår».




For øvrig gikk vi i mindretallet også inn for åtte flere politidistrikter enn det flertallet gjorde.




Representanten Gjul sier at Politiets Fellesforbund er sterkt kritisk til reformen. Dette er ikke nødvendigvis riktig. Politiets Fellesforbund sentralt og de fleste jeg har snakket med av lokale tillitsvalgte, advarer mot å konkludere nå. De ønsker ikke å stille politireformen i miskreditt allerede, gjennom å legge skylden for alle feil på reformen.




SV vil generelt advare mot en overdreven tro på omorganisering og reform som oppskrift på å lykkes i dette arbeidet. En nylig avgitt forskningsrapport, bl.a., viser at omorganisering kan skape vantrivsel og føre til sykmeldinger, noe Arbeiderpartiet offentlig tok på seg et stort ansvar for i Dagsavisen i mars. Vi skal derfor være forsiktige med for store omveltninger, særlig tett opp i hverandre. SV mener også at det var uklokt at rapporten fra Fürst og Høverstad kom midt under gjennomføringen av reformen. Dette skapte unødvendig usikkerhet.




SV ser fram til evalueringa av politireformen og den kommende diskusjonen om den. Der får vi forhåpentligvis noen flere svar på hva som nå blir viktig framover. Fra SVs side kommer vi uansett fortsatt til å legge vekt på at politiet skal være tilgjengelig, det skal være serviceorientert, det skal være høyt kvalifisert, og det skal være representativt. Det skal også legges vekt på trivsel og lydhørhet i politiets egne organisasjoner. Rogalandsforskning har vist at vi har et stykke vei å gå i så måte, særlig når det gjelder medarbeidersamtaler.




SV kommer videre til å vektlegge at politiet skal ha god kunnskap om lokalsamfunnene de lever i, at de skal samarbeide med og ansvarliggjøre omgivelsene. Kriminalitetsforebygging burde gjennomsyre all tenkning i kommunene, f.eks. når det gjelder arealplanlegging.




For SV er det også viktig at alle politidistrikter skal ha heltidsansatte familievoldskoordinatorer. Det betinger sannsynligvis at vi må bevilge noe mer penger. Vi ønsker også at man i større grad skal spre gode erfaringer, f.eks. når det gjelder desentraliserte økokrimenheter. For oss er det viktig at politiet samarbeider godt internasjonalt, særlig når det gjelder organisert kriminalitet og terrortrusselen.




Til slutt vil jeg understreke at kriminalitet ikke kan bekjempes av politiet alene. Det er politiet sjølsagt klar over. Derfor vil jeg berømme Politiets Fellesforbund for deres nye handlingsplan, hvor bl.a. rehabilitering av rusmiddelavhengige er en viktig del.




