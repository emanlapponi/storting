 Jeg har dette spørsmålet
til utdannings- og forskningsministeren:

«Ifølge Kulturskolerådet
er det i mange kommuner nå blitt vesentlig dyrere å ha
barn i kulturskolen. Konsekvensen kan bli at noen foreldre ikke
vil få råd til å sende sine
barn til kulturskolen. Det er grunn til å tro at dette vil
ramme barn med minoritetsbakgrunn. En utvikling med dyrere plasser
og fortsatt lange køer undergraver ideen
om at kulturskolen skal være et tilbud til alle, også minoritetsbarn.
Det vil bety ulik tilgang til kulturell kompetanse.

Hva vil statsråden gjøre
for å hindre en slik mulig utvikling?»

 Jeg takker statsråden for svaret.

Jeg registrerer at hun gjentar noe av svarene
til Trond Giske fra forrige spørretime. Jeg vil bare
si at i 1993 var den gjennomsnittlige betalinga under 1 000 kr,
så siden da har det vært en vesentlig prisstigning.
Det kan være mye som tyder på at betalinga
allerede nå er for høy, og at mange er bekymret
for at enda flere ikke vil ha råd når taket
heves. Og jeg vil også gjøre statsråden
oppmerksom på at kommunene kan melde om at tonen nå er
nedlegging heller enn å øke kapasiteten.

Jeg innser at noe av problemet
her er at staten ikke har tatt sin del av ansvaret før
tilskuddet ble lagt inn i ramma. Det vil si at timetilskuddet har
stått i ro i veldig mange år, mens kommunene og
foreldrene har tatt sin del av spleiselaget.

Jeg vil da spørre statsråden:
Hva vil hun gjøre for at staten skal kunne ta sin del av
ansvaret, og ikke bare skyve alt over på kommuner
og foreldre?

 Jeg takker igjen for svaret.

Jeg har lyst til å rette oppmerksomheten
mot minoritetsbarna, for de tilhører familier som er blant
de fattigste. Det kan det godt være slik at både
statsråden og jeg har råd til å sende
barn og barnebarn til kulturskolene, men de fattigste vil definitivt ikke
ha råd. Det viser seg også i forskjell
i tilbud i bydeler i Bergen der det er rike foreldre,
kontra der det er fattige foreldre.

Men igjen til minoritetsbarna. Det er et faktum
at vi finner få minoritetsbarn i kulturskolene i dag. Det
kan være mange grunner til det – pris
kan være én. Det er videre et faktum
at bare få kulturskoler har tilbud som treffer
minoritetsbarn. Forklaringen kan være at vi alle sammen
har behov for å begynne med det kjente, altså med
de kulturuttrykkene vi kjenner, og så gå videre.

Jeg vil utfordre statsråden
på om hun ser behovet for utviklingsprosjekter som kan
stimulere til de flerkulturelle møtene.

