 Jeg har følgende spørsmål
til barne- og familieministeren:

«Regjeringa har stadfestet at kontantstøtte
og sosialhjelp skal kunne regnes opp mot hverandre, og at det er opp
til den enkelte kommune å bestemme dette. Fra Vennesla
kommer nå melding om at man ser en mulighet for å bli
kvitt enslige forsørgere som sosialhjelpsmottakere ved
at de mottar kontantstøtte. 

Mener statsråden at det er et rettferdig
prinsipp at kontantstøttemottakere som også har
behov for sosialhjelp, skal kunne forskjellsbehandles ut fra hvilken
kommune de er bosatt i?»

  Jeg tolket statsrådens svar dit hen
at det faktisk skal gå både vinter og vår – i
hvert fall vår – før det kommer klare
retningslinjer for utbetaling av sosialhjelp. 

Vi er faktisk opptatt av at også denne
kontantstøttereformen, som vi i utgangspunktet var mot,
når den er gjennomført, skal komme de fattigste
til gode. Det er et faktum at de veletablerte og de som har god
råd, får 3 000 kr ekstra i måneden
dersom de velger kontantstøtte, mens de som trenger økonomisk
sosialhjelp for å bedre levevilkårene, avhengig
av hvilken kommune de bor i, kan stå i fare for å bli
trukket for kontantstøtta – penger som faktisk,
det innrømmer vi, kunne ha gitt dem et pusterom
som kunne ha kommet barna til gode. Altså: De fattigste
blir loppet, som det stod i en Bergens-avis.

Da blir mitt spørsmål: Inntil
stortingsmeldinga foreligger, vil statsråden sitte rolig
og se på at forskjellene barnefamiliene imellom øker,
alt avhengig av hvilken kommune de bor i, og mener statsråden
at det samsvarer med de sterke signalene som Regjeringa har gitt,
om at den vil gå til kamp mot Forskjells-Norge? Vil statsråden virkelig
vente til våren?

  Det er riktig at ordføreren i Bergen kom
med et viktig innspill etter ganske sterkt press fra Aksjon mot
sosial nød og en del politiske partier.

Vi i SV vil være med og presse på for
at Regjeringa skal utarbeide retningslinjer for minstenormer, minstestandarder,
når det gjelder sosialhjelp, slik at barnefamiliene faktisk
skal få en verdig hverdag. Men vi mener at man ikke kan
vente på at retningslinjene for utbetaling av kontantstøtte
skal komme, for det er et faktum at Regjeringa har sendt ut retningslinjer
når det gjelder barnetrygda, og da vil også kontantstøtta
kunne komme på den samme vegen. Derfor vil jeg virkelig
utfordre statsråden til snarest mulig å sende
ut retningslinjer, eller hjelpe til slik at det blir sendt ut retningslinjer,
når det gjelder kontantstøtte og sosialhjelp.





                

