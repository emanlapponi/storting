 Også jeg vil takke representanten Sahl for at han nå har reist dette viktige temaet, og som Erna Solberg sa: Det var til rett tid. For det er et av de viktigste temaene i vår tid. I realiteten er det et spørsmål om liv og død, fordi atomvåpenet har en så forskrekkelig karakter som det har. 




Massemobilisering mot atomvåpen har ført til resultater tidligere, men så vet vi at kampen mot atomvåpen til tider har vært ført av svært få. Disse har til gjengjeld holdt kunnskapen og beredskapen oppe. Jeg vil benytte anledningen til å takke Nei til Atomvåpen og andre organisasjoner som har vært tydelige i sitt budskap, nemlig at kampen mot atomvåpen er minst like viktig som den var på 1980-tallet, da den store massemobiliseringen skjedde. 




Denne visjonen hadde også tidligere leder av IAEA, Hans Blix, da jeg hørte ham på en nordisk museumskonferanse i går. Da sa han at han drømmer om å ta med seg sine barnebarn og barnebarns barn til et framtidig museum med utstillinger som viser hvordan verden ble kvitt atomvåpnene. Poenget er ikke museet, men at han så tydelig i alle sammenhenger framhever betydningen av den lange kampen for en atomvåpenfri verden. 




En av dem som har fôret oss med kunnskap, er kjernefysikeren Morten Bremer Mærli. Han skriver i en artikkel i Dagbladet at dagens samlede kjernevåpenarsenal ville det tatt fire og en halv dag å detonere dersom en Hiroshima-bombe ble detonert hvert sekund. En ubehagelig sannhet, virkelig! 




Men som flere har sagt, er det altså lys i tunnelen, dersom det nå jobbes målbevisst fra flere land, bl.a. Norge. Det er grunn til håp når Obama og Medvedev kan se ut til å starte diskusjonen om reduksjon av antall strategiske raketter. 




Når NATO ser ut til å starte arbeidet med et nytt strategisk konsept, er det viktig å få diskusjonene ut i det offentlige rom. Som Mærli peker på i artikkelen sin, har overordnede diskusjoner om atomvåpen lenge foregått i lukkede NATO-rom. Nå kan en jo spørre seg hvor mange diskusjoner som har foregått, men i den grad de har foregått, har de altså foregått i lukkede rom. Det var heller ikke mye diskusjon da NATO forandret konseptet sitt i 1999. Men å få ut diskusjonene i det offentlige rom må til dersom en skal håpe at innsatsen mot spredning og bruk av atomvåpen skal føre til noe resultat. 




Utenriksministeren har gjort rede for de initiativene som Norge, bl.a. sammen med Tyskland, har tatt i NATO. Norge har vært en tydelig stemme også mot rakettskjoldet – en annen stemme enn med regjeringa Bondevik. Vi er klar på vår motstand mot rakettskjoldet, både fordi det kan føre til opprustning i seg sjøl, og fordi det er en vanvittig bruk av ressurser i en verden som har så mange utfordringer på andre felt. Dette vil flere NGO-ere være tydelige på under NATO-møtet som skal foregå nå. 




Det trengs altså debatt rundt og mobilisering mot NATOs atomvåpenstrategi, førstebruksdoktrinen og den vanvittige tanken at atomvåpen kan føre til sikkerhet. Så å si alle stater som har skaffet seg atomvåpen, har pekt på eksisterende arsenaler som grunnlag for sikkerhet. Nye stater som forsøker å skaffe seg atomvåpen, svarer på én trussel med en ny trussel. 




Kommisjonen for masseødeleggelsesvåpen, som Hans Blix ledet, pekte på at dynamikken er skremmende. Så lenge noen stater har kjernevåpen, vil andre alltid ønske å ha det. Derfor er det viktig å arbeide for å endre førstebruksdoktrinen. Det er viktig å vitalisere arbeidet med ikke-spredningsavtalen og nye nedrustningsinitiativ. Og det er viktig at arbeidet med en konvensjon som forbyr bruk av atomvåpen, blir satt i gang. I dette arbeidet blir det også viktig å bringe inn diskusjonen om tilbaketrekking av de taktiske våpnene som USA har plassert i Europa, slik også utenriksministeren var inne på. 




Dette vil sikkert være et langt og hardt arbeid. Det er ikke sikkert at Hans Blix får ta med seg barnebarna sine på det museet med utstillingen som viser hvordan verden avviklet kjernevåpen. Men det er ikke noe alternativ til denne jobben. Noen må gå foran. Det gjør Norge, og det skal Norge fortsette med å gjøre. 




