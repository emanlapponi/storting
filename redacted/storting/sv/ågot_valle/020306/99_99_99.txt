 Jeg har dette spørsmålet
til justisministeren:

«Ifølge Bergens Tidende er
soningstilbudet til kvinner i Bergen fengsel rasert. De får ikke
mulighet til åpen soning eller til kurs som kan
kvalifisere dem til et liv etter soning. Kvinner og menn
som er dømt for samme forbrytelse, får ulike soningsforhold
uten at det har en individuell begrunnelse. Kvinner mister den progresjonen
i soninga som de har krav på. Dette er grov diskriminering av
kvinner.

Hva vil statsråden foreta seg for å gi
kvinnelige innsatte verdige soningsforhold?»

 Jeg takker for svaret.

Det er slik at det er få kvinner i
fengsel. Da må man være ekstra
varsom så de ikke blir en salderingspost. Jeg synes
det er bra at det jobbes med alternativer for kvinner i Bergen.
Men den situasjonsbeskrivelse som statsråden kom med, rimer
altså ikke med den situasjonsbeskrivelsen som
kvinner sjøl kommer med, og som ansatte også har
kommet med. Derfor vil jeg utfordre statsråden
til å ta seg en tur til Bergen landsfengsel og snakke med
dem, og ta dette opp med kvinnene.

Statsråden nevnte rusproblematikk,
og det er det utrolig viktig å se på.
Dette dreier seg om kvinner som har en helt annen bakgrunn
enn menn har. Ofte dreier det seg om seksuelle
overgrep. Derfor er det viktig at de får sine særegne
tilbud.

Jeg vil utfordre statsråden
til å se på og sørge for at kvinner i
fengsel får den hjelp de trenger også på dette området,
og at det settes i gang forskning på rusproblematikkområdet
som ikke bare er på menns premisser.

 Jeg takker for dette svaret også.

Jeg deler det syn med statsråden at
det er grunn til å være imponert over
det arbeidet som mange ansatte i Bergen landsfengsel gjør.
Jeg har også vært der. Men kvinner har
en helt annen bakgrunn enn menn har, derfor er det grunn til å se
på det.

Alle får kurs, sa statsråden.
Det kan være riktig. Men problemet
er jo at veldig få kvinner får kurs og program som
kvalifiserer dem for en jobb utenfor murene. JURK sier
at det etter 20 års mas ikke er blitt
noe bedre f.eks. i Bredtveit fengsel. Så dette
er altså et generelt problem – ikke bare
i Bergen fengsel. JURK kan også rapportere om
en rekke problemstillinger når det gjelder kvinner i fengsel,
når det gjelder f.eks. at de har skikkelige forhold når
de skal få besøk av barn osv., osv. Vil statsråden
gå gjennom soningsforholdene for kvinner spesielt, og sørge
for at det blir jobbet systematisk med dette?

