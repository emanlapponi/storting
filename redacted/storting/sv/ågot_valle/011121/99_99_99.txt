 Jeg har følgende spørsmål
til samferdselsministeren:

«Hordaland vegkontor og Bergen kommune ønsker å bygge
en ny parsell med fire felt langs søndre
innfartsåre. Byggingen pågår etter
planer som er 22 år. Med unntak av Fjøsangerkrysset
nekter vegkontoret å miljørevidere planene.
Bergen kommune avslår å bruke bestemmelser om
konsekvensutredning
av planene. Forurensningsproblemene på strekningen er store
i dag, og nye felt skal gi 60 pst. økt trafikk innen
2015.

Hvordan vil statsråden forhindre at
ny motorveg inn mot Bergen blir bygget i strid med Grunnloven § 110
b?»

  Jeg takker for svaret.

Jeg tror det er én ting som både
statsråden og SV er helt enig i, og det er at svaret på trafikkproblemene
i Bergen framover må være
bybane. Problemet er at vi har en asfaltallianse
som setter veg først – så også her.

To ganger har Hordaland vegkontor tatt seg
til rette og foretatt utvidelser til fire felt på denne
strekningen uten at parts- og demokratirettigheter er blitt ivaretatt
i planprosessen. Og på et spørsmål fra
meg kritiserte daværende statsråd Odd Einar Dørum
dette sterkt og lovte å passe på Hordaland vegkontor.
Nå står vi altså overfor en tredje
utvidelse, til fire felt, der de som får føle
konsekvensene, har så lite rettigheter som overhodet
mulig. Jeg er altså ikke enig i at Grunnloven
blir fulgt i dette, for Grunnloven skal sikre retten til
miljøinformasjon, slik at folk skal kunne delta i beslutningsprosessene
og handle ut fra det, for å sikre miljø og
helse. (Presidenten klubber.)

De som nå får føle
denne utvidinga på kroppen, har altså ikke
fått muligheter til å delta i beslutningsprosessene – jeg
hører at presidenten klubber, og jeg skal grunngi det etter
statsrådens svar.

  Jeg takker igjen for svaret.

Jeg mener at folk ikke
har fått lov til å delta i denne beslutningsprosessen – når
denne utvidinga skal foregå. Jeg vil minne om at fem velforeninger
har henvendt seg til diverse myndigheter for å få muligheten
til å delta i beslutningsprosessene. Jeg minner også om
at fylkesmannens miljøvernavdeling har bedt om miljørevidering av
denne utvidinga.

Argumentet som brukes for ikke å konsekvensutgreie utbygginga
nå, er at det dreier seg om en ferdigstillelse, slik også samferdselsministeren
har sagt. Jeg vil da spørre: Tror statsråden at
dette argumentet hadde vært brukt dersom det hadde dreid
seg om utvidelse av en fabrikk som spyr ut gift?

Jeg er helt enig i at det er viktig å se
helhet her. Nå vil økt trafikk på denne
vegstrekningen føre til kork på neste område,
som er Danmarksplass. Det er ingen planer om å utvide Danmarksplass.
Jeg vil oppfordre statsråden til å trekke
tilbake planene og se dem i sammenheng med Bergensprogrammet, slik
at man kan få den helheten som statsråden nettopp
talte så varmt for.

