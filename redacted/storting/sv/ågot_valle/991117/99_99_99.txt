  Jeg har dette spørsmålet
til barne- og familieministeren:

«Ifølge barnevernsloven § 5-7
skal fylkesmannen føre tilsyn med offentlige og private
barnevernsinstitusjoner. Av 18 fylkesmannsembeter var det 16 som
brøt regelverket i 1998. I en artikkel i Aftenposten 29.
oktober 1999 blir det avdekket til dels alvorlige overgrep mot barn
i barnevernsinstitusjoner.

Hva vil statsråden gjøre
for å sikre at fylkesmannsembetene får gjennomført
det lovpålagte tilsynet av barnevernsinstitusjoner?»

  Jeg takker for svaret. I svaret sitt gjorde
statsråden greie for en rekke av de tiltakene som nå prøves
ut, bl.a. nye metoder som helt sikkert vil redusere behovet for
institusjonsplasser på sikt. Jeg vil advare mot at man
putter alle baller i 

ei 

bøtte
og tror at disse nye metodene skal løse alle problemer.
Her er vi også senere nødt til å ha et
bredt sett av tilbud til barn og unge. 

Men statsråden bekrefter også at
fylkesmennene ikke har nok ressurser til å foreta de lovpålagte
tilsynsoppgavene, og det blir veldig alvorlig. Mange av disse barna
og ungdommene som kommer inn på institusjoner, har alvorlige
traumer og stressreaksjoner, og når de da blir møtt med
overgrep, får de på en måte bekreftet
at de ikke betyr noe, eller at disse voksne ikke er til å stole
på. Derfor vil jeg en gang til utfordre statsråden
og si: Ser hun ikke at det ved siden av alle disse tiltakene trengs
ekstra ressurser, slik at fylkesmennene kan utføre de lovpålagte
oppgavene? Jeg vil fortelle statsråden at SV har lagt inn
2,5 mill. kr ekstra for at en skal kunne gjøre disse oppgavene.

