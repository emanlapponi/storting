 

(komiteens leder): 

Man kunne kanskje si at det var et lite avvik i fjor. Da avleverte komiteen en delt budsjettinnstilling – det er ikke det normale. I år er vi tilbake til det normale igjen. Det vil si at komiteen har levert fra seg en enstemmig budsjettinnstilling.




Budsjettinnstillinga omfatter Stortinget og de institusjonene som er underlagt Stortinget. Det gjelder Riksrevisjonen, Stortingets ombudsmann for forvaltningen og Stortingets kontrollutvalg for etterretnings-, overvåkings- og sikkerhetstjeneste. På vegne av komiteen vil jeg uttrykke tilfredshet med den jobben som gjøres, både av disse og av Stortingets administrasjon.




Det er foreslått en budsjettreduksjon på 78,5 mill. kr – 6,25 pst. – i forhold til saldert budsjett for rammeområde 14. Hele reduksjonen må foretas i Stortingets budsjett. Stortingets budsjett reduseres med 101 mill. kr – 11 pst. – i forhold til årets budsjettramme. Årsaken til det er ene og alene at byggeaktivitetene kulminerer i 2004 og avtar i 2005.




Mange har hatt utfordringer i arbeidsdagen sin på grunn av byggeaktivitetene som har foregått siden 2003. Mange har til og med måttet tåle mye støy. Som følge av den omfattende byggeaktiviteten har Stortinget fått komitehus og bedre arbeidsforhold for stortingsrepresentantene. Neste år får vi på plass opplevelsessenteret under Wessels plass. Komiteen ser fram til at det tas i bruk, og har store forventninger om at det skal føre til et større demokratisk engasjement blant ungdom.




Stortingets driftsutgifter vil øke på noen områder. Det skyldes ekstraomkostninger i forbindelse med leie og drift av nye lokaler, stortingsvalg, sikkerhetstiltak og – ikke minst – hundreårsfeiringa neste år av unionsoppløsningen. Komiteen understreker for øvrig at Presidentskapet hele tiden må fokusere på økonomistyring. Det er ikke satt av penger til spesielle driftsutgifter i 2005.




I to år har Mehamn-kommisjonen vært i arbeid. Etter henvendelse fra granskingskommisjonen har Presidentskapet forlenget fristen for avgivelse til 1. mars 2005. Utgiftene til drift neste år tas fra ubrukte midler i år.




Riksrevisjonen er Stortingets viktigste instrument for at Stortinget skal kunne utøve sin kontrollfunksjon. Jeg vil understreke betydningen av at Riksrevisjonen får det handlingsrommet som trengs for å kunne gjøre denne viktige jobben. Stortinget har dette året behandlet lov og instruks for Riksrevisjonen og har derfor lagt noe til rette.




Komiteen uttaler at det er svært viktig at Riksrevisjonen får de ressursene som er nødvendige for en effektiv og grundig kontroll. Riksrevisjonens virksomhet krever høyt kvalifiserte medarbeidere, og komiteen ser det derfor som positivt at dette er vektlagt i budsjettforslaget for 2005.




Stortinget har nettopp behandlet årsmeldingen for virksomheten ved Sivilombudsmannens kontor. Det skulle derfor ikke være noen grunn til å gå dypere inn på driften der. Komiteen ser positivt på at budsjettforslaget innebærer at kontoret får to nye stillinger neste år. Dette skulle gi rom for flere og mer utadrettede tiltak, noe som er i tråd med ombudsmannens ønske. Komiteen vil likevel si fra om at sjøl om Sivilombudsmannen får økte ressurser neste år, bør det legges opp til en opptrappingsplan av ombudsmannens sekretariat, slik at saksbehandlingstida kan bli kortere. Ombudsmannen er folkets advokat, som skal bidra til at menneskerettighetene respekteres, og som skal føre kontroll med at forvaltningen ikke begår urett mot den enkelte borger – viktige oppgaver som Stortinget må sørge for at man har ressurser til å utføre.




Så til EOS-utvalget. Etter 11. september har informasjonsutveksling og samarbeid mellom de forskjellige landenes EOS-tjenester økt. Det samme har kontraterrorarbeidet i de hjemlige tjenestene. Dette krever økt kompetanse og økte ressurser hos dem som skal kontrollere tjenestene. Kontroll blir stadig viktigere ut fra et rettighetsperspektiv og et demokratiperspektiv. I fjor bad EOS-utvalget om en ny stilling for å møte utfordringene. Ved dette budsjettet innarbeides midler til en ny stilling som juridisk fagperson.




For øvrig viser jeg til merknadene fra komiteen og anbefaler komiteens innstilling.




