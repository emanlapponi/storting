 For oss i SV er det viktig å slå fast, i likhet med det interpellanten har vært innom, at det å få flere kvinnelige ledere inn i offentlig sektor er et spørsmål både om likestilling, likeverd og rettferdighet og om fordeling av makt og muligheter. Men det er også spørsmål om å ta i bruk de ressursene som kvinner har; det er kort og godt for dumt å kaste vrak på kvinneressursene i ledelse av offentlig sektor. Og dette er igjen et viktig signal til privat sektor, for på likestillingsområdet, ved fordeling av makt og ressurser, har offentlig sektor på mange områder gått foran og gitt viktige signal.




Statsråden har gjort rede for prosjekt og planer, og det er bra. Det er bare det at departement og statlig sektor i årevis har hatt handlingsplaner og prosjekter med måltall. Til tross for det har det gått for sakte, og her er vi utålmodige. Da er det helt rett, som statsråden sier, at en må gå inn og se kritisk på rekrutteringsprosessene. Og jeg vil føye til: En må se kritisk på den enkelte tilsettinga, en må se til at likestillingsperspektivet er så overordnet som festtalene sier at det skal være. Statsråden må sørge for at tilsettingsprosedyrene ikke ekskluderer kvinner. Da er det viktig å se på hva slags kvalifikasjoner det blir spurt etter og hvem som velger ut. Når en spør om lederkompetanse, må en også innse at den lederkompetansen dobbeltarbeidende kvinner har ved å administrere hverdagslivet, gjerne til en hel familie, i tillegg til det de gjør på jobben, kan være relevant kompetanse ved siden av formell lederkompetanse. 




Så er det også sånn at utvelgelse ofte foretas av konsulenter, der menn velger ut fra sine egne, mannlige nettverk. Da er det viktig at staten ser kritisk på bruken av denne typen konsulenter, og ikke minst er det viktig å se på om kvoteringsregler faktisk blir brukt. Undersøkelser viser at det er stor iver etter å få inn menn i kvinnedominerte yrker, mens kvotering av kvinner til yrker der kvinner er underrepresentert, blir lite brukt.




Representanten Molvær Grimstad var innom at det er et stykke igjen til at kvinner og menn deler lønnet og ulønnet arbeid. Det har betydning for kvinners muligheter til å ta i bruk sine ressurser som ledere og gjøre karriere. Kvinner jobber mye deltid, og derfor er kampen for et menneskeverdig arbeidsliv og kampen om arbeidstida også et viktig moment her, sånn at kvinner kan få ta i bruk – og samfunnet kan få ta i bruk – de kompetansene som de har.




