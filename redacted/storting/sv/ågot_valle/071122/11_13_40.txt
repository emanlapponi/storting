Som det går fram av innstillinga, vil SVs stortingsgruppe stemme mot den foreslåtte lønnsøkninga, eller økning av godtgjørelse, som det jo egentlig heter offisielt.




Både stortingsrepresentanter og regjeringsmedlemmer hører til de ti prosentene som har høyest lønnsinntekt. Vi mener at det å ha en all right lønn skal gjenspeile at vi er folkevalgte, og at de fleste av oss gjør en god jobb. Vi er også ombudspersoner, og vi mener at vi ligger på et lønnsnivå som lar seg forsvare, og som er godt nok, også ut fra rekrutteringsbehov, som i hvert fall har vært et argument tidligere.




Jeg ser av bergensavisene at bergenspolitikerne bruker en økning av stortingslønna som argument for økt lønn til ordførere og andre heltidspolitikere. Forslaget om økt stortingslønn er dermed med på å øke lønnsgaloppen for andre folkevalgte. Så kan en si at bergenspolitikere og andre politikere har et sjølstendig ansvar. Ja, det er helt riktig, men det har også vi. Dette er grunnlaget for at vi vil stemme imot forslaget i dag.




For oss i SV er det et mål å redusere forskjellene i samfunnet. Et bidrag til reduserte forskjeller er et lønnsoppgjør som gir mest til dem som har minst. Det kan gjøres ved å gi et likt kronetillegg. Likt prosenttillegg gir faktisk flere kroner til høytlønte enn til lavtlønte, og øker dermed forskjellene. Det er bakgrunnen for forslaget vårt for å gi lønnskommisjonen klarere retningslinjer – retningslinjer som sikrer at reguleringa blir i samsvar med gjennomsnittlig lønnsøkning i kroner.




Så er det viktig, det som stortingspresidenten sa, at det alminnelige er å måle gjennomsnittlig i forhold til prosenttillegget. Det er helt riktig, men det er ikke noe argument for at ikke vi kan gå foran og snu denne utviklinga, og dermed være med på å redusere forskjellene i samfunnet.




Så har jeg lyst til å kommentere pensjonsordninger, for det har vært en gjenganger fra vår side. Vi har vært en pådriver for å få pensjonsordningene til stortingsrepresentanter og regjeringsmedlemmer i samsvar med vanlige pensjonsregler. Det er mange grunner til å si at dagens pensjonsordninger står i ganske sterk kontrast til det vanlige lønnsmottakere har, bl.a. at de er regulert i forhold til den til enhver tid gjeldende stortingslønna.




For oss er det viktig at de ordningene vi har, oppfattes som rimelige blant folk. Og det er jo blant folk politikere skal ha tillit. Nå er vi ganske tilfredse med at det er satt i gang et arbeid for å få til endringer. For oss er det helt avgjørende at den premissen, at våre pensjonsordninger er i samsvar med vanlige pensjonsordninger, ligger til grunn.




Jeg tar opp det forslaget som vi også har tatt opp i Presidentskapets innstilling.




