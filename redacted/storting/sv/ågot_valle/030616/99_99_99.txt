 Jeg vil også takke utvalgslederen for en veldig ryddig gjennomgang og for en ryddig ledelse av denne gruppa. På de fleste områdene er vi også enig i de grepene som blir tatt.




Jeg vil si at det er utrolig viktig at våre ordninger oppfattes som ryddige og legitime, at vi som folkevalgte og tillitsvalgte ikke skal ha andre ordninger enn det folk flest har. Vi skal ikke være lavtlønte, og det er vi da heller ikke. Våre ordninger skal gjøre det mulig å rekruttere bredt, men det skal også gjenspeile at vi er folkevalgte – vi er ombudsfolk. Derfor skal vi ikke ha ordninger som fjerner oss fra folk. Politikken skal først og fremst rekruttere ut fra engasjement og ikke ut fra lukrative ordninger. Derfor er vi fornøyd med at Brørby-utvalget har gått gjennom ordningene – det er vel den tredje gjennomgangen. Det var nødvendig å gjøre det, til tross for at det bare er noen år siden det ble gjort sist.




Vi er fornøyd med at denne gjennomgangen har resultert i en del viktige innstramninger. Vi er særlig godt fornøyd med de innstramningene og presiseringene som er gjort i forhold til ventegodtgjørelse og førtidspensjon, sjølsagt fordi vårt medlem i pensjonsstyret tok opp dette på et tidlig tidspunkt. Men jeg vil også gi ros til pensjonsstyret for å ha foretatt denne gjennomgangen og gjort de innstramningene og den ryddejobben som de har gjort.




Vi er, som sagt, enig i de fleste grepene. Derfor vil jeg konsentrere meg om å si noe om det vi er uenig i, og der vi har andre forslag.




Vi er uenig i at dagens diettgodtgjørelse skal fortsette. Det ble gjort en del opprydninger i 1996, men vi mener at det hadde vært ønskelig å ha gått gjennom dem på nytt og sett på om det ikke hadde vært rimelig å rydde enda mer opp i dem.




Hvorfor vil vi så avskaffe diettordningen? For det første fordi vi mener at ulike tilskudd i størst mulig grad skal inkluderes i den ordinære godtgjørelsen, slik at det blir tydelig hva som er representantenes reelle inntekt. For det andre fordi vi skal ha ordninger som det andre har. Mange av oss er pendlere, og det er rimelig at vi får kompensert for dobbel husholdning på en eller annen måte. Men andre pendlere får kompensert for det gjennom pendlerfradraget i forbindelse med skatten. En slik ordning som vi foreslår, ville dessuten være lett å administrere. Lik godtgjørelse ville bli utbetalt til alle representantene, og en ville slippe alle avveininger eller gråsoner om hvem som skal ha høy eller lav diettsats.




Når det så er sagt, har flertallet foreslått å gå inn for en del innstramninger. De innstramningene støtter vi når de foretas innenfor dagens ordning.




Videre er vi uenig i synet på at Lønnskommisjonen i praksis skal ha siste ord i forbindelse med fastsetting av representantenes godtgjørelse, og at Stortinget bare skal strø på litt sand. Vi var uenig i at kommisjonen ble opprettet i 1996, og det er vi fremdeles uenig i. Vi mener at Stortinget skal kunne ha muligheten til å ha andre meninger enn det kommisjonen har. Jeg sier «skal kunne ha muligheten til», for det skal heller ikke etter vår mening være noen automatikk i det. Det skal ikke være noen ren ryggmargsrefleks, men det kan altså være nødvendig at en f.eks. i noen år med krav til nullvekst for de store lønnstakergruppene skal kunne ha muligheten til å si noe annet enn Lønnskommisjonen.




Presidentskapet foreslår at vi skal foreta en utredning når det gjelder å gi ekstra godtgjørelse til komiteledere og parlamentariske ledere. Vi ser at det kan være argumenter for å gi denne ekstragodtgjørelsen ut fra ansvar og arbeidsmengde. Derfor støtter vi en utredning, men pr. i dag ser vi ikke gode nok grunner til å gå inn for en ekstragodtgjørelse verken til komiteledere eller til parlamentariske ledere. Når det gjelder parlamentariske ledere, støtter jeg helt og fullt det synet som Fremskrittspartiets representant har gjort seg til talsmann for. Derfor er vi heller ikke med på merknadene verken når det gjelder komiteledere eller parlamentariske ledere.




Så til det vi ikke behandler i dag: de generelle pensjonsordningene. Vi har ikke oppfattet det som vårt mandat å se på det heller. Det er, som utvalgslederen sa, et omfattende arbeid. Derfor har vi ikke fremmet forslag om det i denne omgang, men det er klart for alle i denne sal at vi mener at det må gjøres noe med de generelle pensjonsordningene. Konsekvensen av det synet er at vi vil komme tilbake med forslag om det på et senere tidspunkt. Jeg har registrert at Presidentskapet i 1996 også mente at man på et tidspunkt måtte utrede dette. Jeg går ut fra at Presidentskapet ikke mente at det skulle gå vinter og vår før man gjorde det.




Stort sett er vi fornøyd. Det foretas en del innstramninger som gjør ordningene våre både rimelige og mer oversiktlige.




Jeg tar så opp forslaget om å avskaffe diettordningen, som vi har i innstillingen.




