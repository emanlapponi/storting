(komiteens leder):

Vi i SV er sjølsagt veldig glad for at det nå blir en stortingsoppnevnt granskingskommisjon – ikke glad på egne vegne, men på de pårørendes vegne, på de vitnenes vegne som sier de har sett ting de ikke er blitt trodd på, og på Finnmarks vegne. Så er vi også helt enig i at stortingsoppnevnte granskingskommisjoner ikke skal være noe som skjer ofte. Men det understreker jo også at det er et stort alvor bak akkurat denne saken at Stortinget oppnevner granskingskommisjon.




Det er ingen tvil om at det har vært en verkebyll her over mange år. Det har vært en verkebyll hos de pårørende, hos vitnene, i Finnmark, og bakteppet kan vi også tenke oss kan være den kalde krigen. Begge de talerne som har hatt ordet til nå, har sagt at her har det kommet fram nye vitner. Derfor kan det sjølsagt ikke utelukkes at årsaken er en annen enn det flyhavarikommisjonen kom til. Det kan heller ikke utelukkes at det denne dagen var britiske Harrier-fly øst for den 24. lengdegrad. Det er derfor viktig at alle aspekter av denne ulykken og håndteringen av den granskes, at sannheten kommer fram, og at den kommer fram i denne omgangen. Det tror jeg er utrolig viktig. Derfor er det viktig at man har et bredt mandat, at man på fritt grunnlag kan vurdere de konklusjonene som tidligere flyhavarikommisjoner har kommet til, og myndighetenes eventuelle – og jeg understreker eventuelle – rolle i dette.




Så gjelder det «Utvik Senior»-forliset. Vi i SV mente nok at det samme grunnlaget som for å granske Mehamn-ulykken på nytt, også var til stede her, og at Stortinget skulle oppnevne en kommisjon. Men med en granskingskommisjon i gang allerede, ville dette bli både uryddig og litt kjelkete. Derfor er jeg også veldig glad for at komiteen sier så tydelig at den gjerne vil ha rapporten tilbake igjen, så vi kan få en stortingsdebatt rundt dette, altså at Stortinget involverer seg i den rapporten, hva den nå måtte komme til.




