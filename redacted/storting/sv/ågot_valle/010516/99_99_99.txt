  Jeg har dette spørsmålet
til barne- og familieministeren:

«Ifølge en OECD-rapport har
barnehagene i Norge en lav andel pedagoger. Stor nok bemanning og
kompetente førskolelærere er avgjørende
for kvaliteten i barnehagene og for muligheten til å la
barnehagene fylle oppgaven som en viktig del av det livslange læringsløpet.
Det vil bli behov for flere førskolelærere i framtida,
samtidig som førskolelærerutdanninga har slitt
med rekrutteringsproblem. 

Hva vil statsråden gjøre
for at barnehagene får god nok førskolelærerdekning?» 

  Jeg takker for et fyldig svar. Her var det
mange spennende tiltak, men jeg tror vi skal holde fast på det
statsråden sa til slutt, at årsakene er sammensatte,
og at de kanskje ikke minst har noe med lønn å gjøre.

Førskolelærerne er den mest
kvinnedominerte yrkesgruppa i kommunal sektor, og den som har den
laveste gjennomsnittslønnen blant gruppene med høgskoleutdanning.
Da vil jeg gjerne spørre statsråden om hun vil gå inn
for en likelønnspott som vil gjøre det mulig å heve lønnen
til førskolelærerne slik at de får som
fortjent.

Så har jeg én utfordring
til. Statsråden er likestillingsminister, og hun sier at
hun er opptatt av at kjønn fortsatt bestemmer lønn.
Styrere i barnehager er den ledergruppa i kommunen som har lavest
lønn, og det er jo horribelt når en vet at det
er de som har ansvaret for læringsmiljø og trivsel
i framtida. Fafo sier at det har noe med verdsettingsdiskriminering å gjøre.
Da vil jeg spørre: Når departementet
planlegger et treårig prosjekt om arbeidsvurdering, vil
statsråden prioritere førskolelærere
og barnehagesektoren som en del av dette prosjektet?

  Spørsmålet mitt var jo om
statsråden vil gå inn for at førskolelærere
og barnehagesektoren vil bli prioritert i det treårige
prosjektet.

Når det gjelder lønn, syns
jeg Regjeringa på mange måter er ganske passiv
i forhold til kvinnedominerte yrker, for det er jo sånn
at statsråden kan gjøre noe aktivt her. Det har
bl.a. statsråd Giske vist.

Så til et annet punkt som også har
noe å gjøre med om folk blir i yrkene sine eller
ikke. Her sier førskolelærerne sjøl at økt
bemanning og mindre barnegrupper er viktig for om de blir eller
ikke. Og vi vet at størrelsen på gruppene framover
vil ha mye å si bl.a. fordi vi får mange urolige
barn, barn som trenger plass, og barn som trenger å bli
sett. Nå ser vi at flere kommuner presser forskriftene
for å få flere unger inn i barnehagene. Jeg har
utfordret statsråden på dette tidligere:
Vil hun nå se på forskriftene, se på om
vi har forskrifter som gjør høy nok bemanning
mulig?

