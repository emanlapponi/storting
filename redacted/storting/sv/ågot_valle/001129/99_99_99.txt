 Jeg har dette spørsmålet
til barne- og familieministeren:

«Flere kommuner utviser nå stor
kreativitet for å få plass til flere barn i barnehager.
I Bergen foreslås det å dekke behovet gjennom å ta
inn flere barn i avdelingene. Det antydes fem ekstra barn i småbarnsavdelingene
og seks i avdelinger for større barn. 

Er statsråden enig i at slike tiltak
vil underminere målet om bedre kvalitet i barnehagene,
og hvilke initiativ vil statsråden ta for å styrke
kvalitet og pedagogisk innhold i barnehagene?»

  Jeg takker for svaret. Det viser jo at statsråden
har et brennende engasjement for å få til flere og
bedre barnehager. Det skal hun ha! Jeg går også ut
fra at hun er enig i at det er en sammenheng mellom bemanning og
areal. Det er ikke sikkert at man i Bergen vil bryte forskriftene,
men de vil i hvert fall gå til ytterkanten. 

I den forbindelse vil jeg peke på en
OECD-rapport som gav oss kritikk for at vi faktisk har for små krav
til bemanning. Så da lurer jeg på om statsråden
vil se på om vi ikke bør stramme inn forskriften
når det gjelder dette. Og hva vil statsråden gjøre
dersom det viser seg at kommunene nå driver og presser
forskriften – og kreativiteten – for å få inn
flere unger? I Bergen mangler det altså 900 plasser, mens
det bare skal bygges to barnehager. 

Og så kan det jo ha noe med kommuneøkonomi å gjøre.
Jeg vil også utfordre henne til å kommentere det.

  Jeg takker igjen for svaret og var fornøyd
med det, men jeg var ikke noe særlig fornøyd med
at hun ikke kommenterte min utfordring når det gjelder
kommuneøkonomien. For det er jo også undersøkelser
som viser at der kommunene har høye frie inntekter, der
har de også mange barnehageplasser, og de bruker mye på å sikre
kvaliteten på barnehageplassene. 

Finansdepartementet har opplyst oss om at kommunene
mangler 1,3 milliarder kr i frie inntekter for å tilfredsstille
sin del av kravet ved å stå for 30 pst. av driftsutgiftene.
Jeg kan ikke se at det er lagt inn i neste års statsbudsjett
i det hele tatt – uten at dette skal bli en budsjettdebatt.
Men jeg vil igjen utfordre statsråden til å se
på om det at Bergen nå foreslår en «opphopning» av
barn i barnehagene, kan ha noe med dårlig kommuneøkonomi å gjøre. For
det er vel ikke hennes partifeller som prioriterer galt her?

