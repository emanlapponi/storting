 

(komiteens leder): 

Riksrevisjonen har i Dokument nr. 1 for 2001-02 igjen vist og bekreftet hvilken sentral stilling den har i en effektiv kontroll av forvaltningen. Og jeg legger gjerne til: Desto viktigere er det at Stortinget gir rammer, slik at Riksrevisjonen kan utføre de oppgavene som den er satt til, på en best mulig måte. Disse rammene får Stortinget anledning til å komme tilbake til når vi skal diskutere lov om riksrevisjon, men det vil helt sikkert også bli et tema når vi skal diskutere den såkalte SIVA-saken i sak nr. 4.




Jeg skal ikke kommentere de antegnelsene som er gjort for regnskapsåret 2000, bare gjøre oppmerksom på at det enda en gang er påvist en rekke feil og mangler. I likhet med Riksrevisjonen ser komiteen alvorlig på at regnskapene ikke er godkjent for Rikshospitalet, Aetat Arbeidsdirektoratet, Utlendingsdirektoratet, Statens landbruksforvaltning, Statens Kornforretning og de samiske videregående skolene i Karasjok og Kautokeino. Komiteen forventer at dette er forhold som kommer til å bli fulgt opp av de ansvarlige departementene, ved siden av de institusjonene det gjelder.




Komiteen konstaterer videre at det er avdekket betydelige svakheter ved økonomiforvaltninga i flere virksomheter. Komiteen forventer at forvaltninga prioriterer å følge opp de problemene som er blitt avdekket. Det skal likevel sies at komiteen har merket seg at flere departement er klar over problemene og viser til foreslåtte tiltak som skal bedre på situasjonen.




Komiteen ser alvorlig på at regelverket for offentlige anskaffelser ikke blir fulgt i flere virksomheter. Dette vil Stortinget få muligheten til å debattere videre når saken om Statsbygg kommer opp senere i vår. Det er, som kjent, en sak som komiteen har valgt å behandle særskilt. Generelt mener komiteen at det er helt nødvendig at Regjeringa og departementene følger antegnelsene fra Riksrevisjonen og merknadene fra komiteen også på dette området, og komiteen ber om at Regjeringa kommer med en generell redegjørelse for i hvilken grad regelverket ikke blir fulgt opp på dette området, og hvilke tiltak Regjeringa vil sette i verk.




Jeg viser for øvrig til komiteens merknader.




 

(komiteens leder): 

Den årlige behandlinga av Riksrevisjonens kontroll med statsrådens forvaltning av statens interesser i selskaper, banker mv. gir oss en god oversikt over hva som skjer på dette området. Målet for Riksrevisjonens kontroll er å ta standpunkt til om statsråden har utøvd sin oppgave som forvalter av statens interesser i tråd med Stortingets forutsetninger og vedtak.




Ett av de temaene som tas opp, er anmerkningene som Riksrevisjonen har kommet med i forbindelse med statsrådens forvaltning av Selskapet for industrivekst SF, SIVA. Et flertall i komiteen kommer med kritikk overfor departementet og ber Regjeringa redegjøre for i hvilke andre konkrete saker Riksrevisjonen er blitt nektet dokumentinnsyn og begrunnelsen for avslaget. SV er med i dette flertallet, og SVs videre holdning vil Christian Holm gjøre rede for senere.




Komiteen har merket seg at Riksrevisjonen har hatt opp forhold vedrørende statsrådens forvaltning under en rekke departementer, og komiteen forventer at forhold som komiteen og Riksrevisjonen har kommentert, blir rettet opp.




Jeg vil så gå over til å ta for meg det SV har skrevet i merknader om NRK. Vi stiller oss undrende til at komiteen ikke vil be Riksrevisjonen undersøke i hvilken grad NRK etter å ha blitt omdannet til aksjeselskap følger opp prinsippene for en allmennkringkaster, og hvilke tiltak som er iverksatt fra departementets side for å ivareta disse prinsippene. Og det er ikke hvilke som helst prinsipper. NRK er vår viktigste kulturinstitusjon. NRK har et viktig demokratioppdrag, NRK har et viktig medansvar for å sørge for at den norske flerkulturelle befolkningen har kunnskapsgrunnlag til å delta i viktige debatter, og skal sørge for at vi har et mangfoldig tilbud av nyheter, fakta, kommentarer og debatter om samfunnsspørsmål, slik det står i vedtektene for NRK. På mange måter står NRK for kvalitet, men det er grunn til uro for en økende kommersialisering av NRK, med økende fokus på seertall. Dette har vi fått flere eksempler på, og debattene har i det siste gått høyt rundt nedlegging av viktige programmer som ivaretar disse prinsippene.




Debatten rundt distriktskontorer hører også hjemme her. SV etterlyser en debatt om hvorvidt Stortinget gjennom departementet utøver det aktive eierskapet som trengs, når markedskreftene mer og mer blir premissleverandører for utviklinga på mediefronten, som NRK er en del av. Jeg tror i hvert fall at Riksrevisjonen er fri til å ta opp dette forholdet, uavhengig av hva komiteen og Stortinget sier, og det gir meg et håp.




Jeg viser for øvrig til de merknadene som komiteen har kommet med på de andre departementsområdene.




