  Jeg har dette spørsmålet
til justisministeren:

«Mange lokalsamfunn, blant annet Stord
i Hordaland, har engasjert seg i forhold til de serbiske asylsøkerne
fra Øst-Slovenia, som nå har fått endelig dato
for utsending. Danske myndigheter har stoppet utsendingene av serbere mens
de gransker en rapport fra en «fact-finding mission» til
Øst-Slovenia. Rapporten inneholder en rekke opplysninger om alvorlige
og alarmerende forhold for serberne. 

Vil statsråden stoppe utsendingene
av serberne og legge også den danske rapporten til grunn
for politikken overfor serberne?»

  Jeg takker for svaret. Da jeg besøkte
serbere på asylmottak i sommer møtte jeg en frykt
som jeg så var høyst reell, og ikke et spill for
galleriet. Det er vel også denne frykten folk har sett,
som er grunnen til at de har engasjert seg.

Jeg hørte hva justisministeren sa,
men hvordan en snur og vender på det har Danmark altså besluttet å stoppe
de tvangsmessige utsendingene og gå gjennom sakene på nytt,
og da spesielt med tanke på hvordan amnestilova blir praktisert. 

Rapporten viser at det er fullstendig vilkårlig
hvem som stilles for retten for krigsforbrytelser, og at det derfor
ikke finnes noen amnestilov som sikrer de hjemvendte mot urettmessig å bli
tiltalt og dømt for krigsforbrytelser. Ifølge
rapporten signaliserer de kroatiske myndighetene at alle serbere
i våpenfør alder som vender tilbake, kan bli gjenstand
for forfølgelse. Det ser altså ut til at dette
er politisk motivert, og at målet er å fordrive
serbere fra Øst-Slavonia. Dette ble ikke omtalt i rapporten fra tjenestereisa
nå sist til Kroatia. Jeg vil derfor oppfordre statsråden
til å ta initiativ til å stoppe de tvangsmessige utsendingene
og gå gjennom saken på nytt, og da spesielt ha
amnestilova som bakteppe.

Asmund Kristoffersen hadde
her overtatt presidentplassen.

  Jeg takker for svaret. Jeg blir litt forbauset
når jeg hører at det ikke er kommet fram noe nytt
i den danske rapporten, for norske myndigheter har hele tiden sagt
at amnestilovgivninga sikrer at det er trygt for serberne å returnere.
Det må være noe nytt, da denne rapporten kommer
med så sterk kritikk av hvordan amnestilovgivninga blir
vilkårlig praktisert. 

Jeg har også lest den siste rapporten
fra tjenestereisa til Kroatia. Der står det ingenting om
hvordan amnestilovgivninga blir praktisert, og at grunnlaget for
praktiseringa gir reell grunn for frykt.

Den siste rapporten fra UD sier noe om utviklingen
i Vukovar og området sør for Vukovar. Der har
det faktisk skjedd etniske drap, og Justisdepartementets rapport
sier også at der er det ustabilitet, og at det er grunn
for frykt. Jeg vil gjerne ha justisministerens kommentar til det.

