SV er enig i at det må settes inn effektive metoder i kampen mot organisert kriminalitet. Også vi er bekymret over den framveksten vi ser. Kriminalitet som organiseres og flyter fritt over landegrensene, kan, dersom den får et stort omfang, destabilisere demokratiske strukturer, og den er sjølvsagt en fare for mange enkeltmennesker. Den som støtter kampen mot organisert kriminalitet, må også støtte utvikling og samarbeid mellom politiet over landegrensene, altså internasjonalt politisamarbeid, dette for å matche et velorganisert nettverk med knallhard justis fra topp til botn, og fordi den nye teknologien gir også kriminelle nye muligheter, som den gir på andre områder av samfunnet. Derfor er jeg helt enig med saksordføreren når han sier at vi må utstyre politiet med virkemidler for å matche de kriminelle i kampen mot den organiserte kriminaliteten.




Denne meldinga beskriver, som andre har sagt, et svært omfattende politisamarbeid i Norden, i Europa og globalt gjennom Interpol. Jeg må si jeg er både beroliget og ganske overrasket over hvor omfattende det internasjonale samarbeidet er. 




Så langt er vi enige. Men som ansvarlige politikere er vi nødt til å stille noen kritiske spørsmål om omfanget av den organiserte kriminaliteten, og å kreve dokumentasjon både fra politiet og fra forskere som grunnlag for de beslutninger vi tar. Dersom en gjør det, er bildet 

noe

 mer nyansert enn det som kommer fram i den politiske debatten, og særlig i denne meldinga. 




I motsetning til den forrige taleren er jeg på enkelte områder slett ikke imponert over den jobben som departementet har gjort. Spesielt har den forrige justisministeren gjort en slett jobb når det gjelder å få fram et nyansert bilde av den organiserte kriminaliteten og stille noen kritiske spørsmål.




La meg sitere fra den danske årsrapporten om organisert kriminalitet for 1998. Den kan alle lese på Internett, på hjemmesidene til det danske politiet. En skulle tro at bildet er noenlunde det samme her som i Danmark. Den konkluderer sånn – i oversettelse:







«På bakgrunn av sammenligninger med utenlandske rapporteringer forekommer den organiserte kriminaliteten i Danmark å være på et relativt beskjedent nivå. Karaktermessig og hva angår grovhet er den organiserte kriminaliteten i Danmark dog på visse områder på høyde med det som sees i andre land. Det er stadig intet, som tyder på at internasjonalt kjente forbryterorganisasjoner har vært i stand til å skape egentlig fotfeste i Danmark.»




Altså: Det er ingen grunn til å bagatellisere organisert kriminalitet, og den vil øke som følge av fri flyt av varer, tjenester, kapital og folk og som følge av nedbygging av grenseovervåkinga. Men vi må heller ikke blåse opp bildet utover sine proporsjoner, for det vil i sin tur framtvinge metoder som representerer store personvernproblem.




Det fører meg over til Europol. Vi støtter et mellomstatlig samarbeid med Europol for å bekjempe den organiserte kriminaliteten. Jeg er glad for at komiteen understreker at deltakelse i eventuelle framtidige utvidelser av Europols mandat må besluttes på sjølstendig norsk grunnlag. Dette er viktig, for sjøl om politisamarbeidet er en del av den tredje søyla i dag, har vi ingen garanti for at det blir slik i framtida. Tvert imot ser vi det sånn at justis- og politisamarbeidet er en del av framveksten av unionsprosjektet.




Det som forundrer meg, er den ukritiske framstillinga av Europol i denne meldinga. Den er fullstendig glatt og uten rynker, og den står i sterk kontrast til den heite debatten som foregår i EU om de prinsipielle spørsmålene om personvern, datasikkerhet og rettssikkerhet som utviklinga av Europol, og særlig datasystemet TECS, representerer. Dette formidable systemet er avspist med sju linjer i stortingsmeldinga. Derfor har vi ikke fått den nyanserte debatten her i Norge, slik det f.eks. har vært i Europaparlamentet. 




Nåværende justisminister skal ha ros for at det finnes visse betenkeligheter, slik jeg leser hennes brev til komiteen. Jeg vil også gi nåværende justisminister ros for at hun faktisk er den første justisministeren på mange år som stiller seg åpen for at det finnes spørsmål når det gjelder utviklinga på dette området.




Datasystemet TECS er hjerte og hjerne i Europol. Det består av tre delregistre. Den delen som det er grunn til å se ekstra på, er de såkalte analyseregistrene, og disse er ikke angitt i Europol-konvensjonen, bare i de såkalte iverksettelsesreglene. Og her kan omfattende data registreres midlertidig. Under gitte omstendigheter kan opplysninger om rasemessig opprinnelse, religiøse eller politiske meninger, seksualliv eller helse registreres og brukes. Når norsk lovgivning skal regulere hvilken informasjon som skal overleveres til Europol, tar SV det for gitt at det ikke blir aktuelt med en avtale om direkte tilknytning til Europols datasystem, TECS, slik det er i dag, og jeg vil gjerne at justisministeren kommenterer akkurat det punktet.




For øvrig støtter SV Senterpartiets merknader i justiskomiteen. Jeg synes de tar godt vare på det synet som også SV har.




