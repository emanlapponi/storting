  Jeg har dette spørsmålet
til kulturministeren:

«Ordninga med utsmykkingsmidler til
kommunale og fylkeskommunale kulturbygg ble nesten halvert i 1999. Et
flertall i kulturkomiteen bad i Budsjett-innst. S. nr. 2 (1999-2000)
om at ordninga blir trappet opp igjen. Midlene har for det meste
gått til utsmykking av skoler, og bidrar dermed til at
barn og unge kan møte kunst i hverdagen. Ordninga har også gitt
kunstnere oppdrag der de bor, og er derfor et bidrag til at kunstnere
kan bo i distriktet. 

Vil statsråden ta initiativ til å trappe
opp ordninga?»

  Jeg takker for svaret. Jeg er veldig glad
for at kulturministeren også deler det synspunktet at dette
er et utrolig viktig kulturpolitisk virkemiddel, selv om det dreier
seg om forholdsvis små summer.

Komiteen fikk masse bekymrede henvendelser
i fjor da ordninga ble halvert, og det var mange som fryktet at dette
ville gå ut over utsmykking av kommunale og fylkeskommunale
bygg. Nå er det sånn at statsråden refererer
til at tilsynsfullmakten er økt, og det er positivt, men det
er også sånn at en tilsynsfullmakt fører
til at man låner av neste års statsbudsjett. 

Det er mange effekter av en sånn ordning,
og den ene er at barn og unge får oppleve kunst i hverdagen.
Vi gir beskjed om at barn og unge er verdt mye, dere er verdt så mye
at vi vil at dere skal ha skikkelig kunst i hverdagen. Det andre
er at det er en ordning som fører til at kunstnere får
oppdrag. Ser statsråden betydningen av at vi opprettholder
ordninger som gir kunstnere oppdrag rundt omkring i landet?

  Det er klart at jeg har full forståelse for
at statsråden ikke kan love gull og grønne skoger
her og nå, men det er også sånn at de
statlige bevilgningene betyr utrolig mye også for kommunale
og fylkeskommunale bevilgninger. De utløser jo masse millioner
av kommunale og fylkeskommunale bevilgninger. Det at staten opprettholder
en sånn størrelse på utsmykkingsordninga, er
også et viktig signal til kommuner og fylkeskommuner om
at dette er en viktig ordning som vi må holde fast på. Det
er da bekymringsfullt, mener jeg, at signaler om en nedtrapping
av ordninga, det var jo det i budsjettet, kommer nå samtidig
med en struping av kommunene og fylkeskommunene. 

Jeg vil bare oppfordre statsråden
til å kjempe som en løvinne for at denne ordninga
skal trappes opp, slik komiteflertallet bad om, og at
det er en del av å få kulturbudsjettet opp på et
skikkelig nivå.

  Jeg har dette spørsmålet
til barne- og familieministeren:

«Befring-utvalget foreslår
en godkjenningsordning for institusjoner i barnevernet for å sikre
faglige og etiske krav, slik Sosialistisk Venstreparti flere ganger
har foreslått. Det er urimelig at det er vanskeligere å starte
opp ei pølsebu enn en privat institusjon for barn og unge
med store vansker og en sårbar livssituasjon. Når
mange som kjenner barnevernet godt går inn for en godkjenningsordning,
er det en god grunn for å gjøre det nå. 

Vil statsråden snarest ta initiativ
til innføring av en godkjenningsordning?»

 Jeg takker for svaret. Det var et godt svar,
og jeg oppfatter det slik at statsråden nå er
på glid i dette spørsmålet. Det er et
langt skritt både i forhold til hva Arbeiderpartiet har
sagt tidligere, og i forhold til hva tidligere statsråder
har sagt. 

Jeg er helt enig i at ei godkjenningsordning
ikke er noe sesam sesam for å få en god kvalitet,
men det er én viktig forutsetning for å få god
kvalitet og for å hindre at hvem som helst kan åpne
en barnevernsinstitusjon,      slik som det er i dag. Hvem som helst
kan faktisk gjøre det, og så lenge fylkeskommunene
er prisgitt de private løsningene fordi de ikke har nok
plasser selv, kan man altså risikere at unge blir plassert
i en institusjon som ikke er god nok, så lenge vi ikke
har denne godkjenningsordninga. Jeg minner om at f.eks. barnehagene
har ei godkjenningsordning. 

Det jeg vil spørre statsråden
om, er om hun ser noen prinsipielle grunner til ikke å behandle
denne saken veldig, veldig raskt og ikke vente til Befring-utvalget
har vært ute på høring.

  Jeg takker igjen for svaret. 

Grunnen til at jeg utfordrer statsråden
til å prøve å se dette litt løsrevet
fra Befring-utvalget, er at dette er et forslag som har vært
oppe til diskusjon gang på gang på gang. Nå kommer
altså Befring-utvalget og foreslår det. Tidligere
har det vært støttet av barneombudet, det har vært
støttet av Fellesorganisasjonen for barnevernpedagoger,
sosionomer og vernepleiere, altså de som har kunnskap om
hvordan det står til på feltet, og også Redd Barna
har støttet et slik forslag. Så det skulle altså ikke være
noen grunn til at dette ikke kan sees på isolert og gjøres
noe med raskt, for disse ungene som risikerer å bli feilplassert,
og som kanskje blir utsatt for overgrep fordi de blir plassert i
en institusjon som ikke er god nok, har ikke én dag å miste.
Derfor er det en sak som haster veldig, ved siden av å få til
en skikkelig kvalitet på det vi driver med.

