 Til Høyres representant Jan Petersen vil jeg si at det er jo veldig viktig å lære av fortida, slik at man ikke begår feil på nytt.







«Hvis vi kan, forlater vi Irak på sekundet.»




Dette sier drosjesjåføren Fadil Kadoum til Dagbladet. Han og familien hans var faktisk ganske håpefulle da den brutale diktatoren Saddam Hussein ble styrtet våren 2003. Siden har det gått fra vondt til verre i Irak. «Situasjonen er forferdelig. Langt verre enn noen kan forestille seg», sier Fadil Kadoum. Okkupantenes stadige brudd på menneskerettigheter og internasjonale konvensjoner, som f.eks. på Guantanamo, i kampen mot terror lager mer vondt blod både innad i Irak og mellom flere muslimske land og vestlige land, og det skaper mer terror, slik interpellanten var inne på.




Det er først og fremst den irakiske befolkninga som daglig får betale prisen for den miseren invasjonen i Irak var. Tallet på antall drepte sivile irakere har steget hele tida siden invasjonen, viser tall fra Iraq Body Count. Organisasjonen regner med at et sted mellom 38 000 og 42 500 sivile irakere har mistet livet siden 2003. USAs og Storbritannias invasjon av Irak var i strid med folkeretten, basert på feilinformasjon, framleggelse av informasjon for Sikkerhetsrådet som baserte seg på feil og mangler, og forsøk på å skape frykt for at Irak hadde masseødeleggelsesvåpen. I ettertid har verdenssamfunnet konstatert at det ikke fantes masseødeleggelsesvåpen i Irak. Den borgerkrigslignende tilstanden som har vært etter invasjonen, tyder også på at invasjonen skjedde uten refleksjoner om stabilitet og oppbygging etterpå, og den irakiske befolkninga lider for dette hver eneste dag.




Jeg er enig med både interpellanten og utenriksministeren, som understreker betydninga av folkelig engasjement og mobilisering. Alle vi som var ute i gatene i protest mot en invasjon som vi så ville komme, var imponert over den folkelige mobiliseringa. Jeg traff flere som sa at de aldri i sitt liv hadde demonstrert før, men denne saken var så viktig at de ville vise sin motstand mot krig. Dette kraftige signalet fra folk flest gjorde, til tross for det representanten Jan Petersen nå sa, at de daværende regjeringspartiene ikke støttet invasjonen.




Det som har skjedd siden, viste at folkeflertallet hadde rett. Likevel: Erling Borgens dokumentarfilm, som ble vist på TV 2 i mai, viste at det på tvers av folkeflertallet foregikk utlån av avansert radarutstyr til britiske militære i forbindelse med invasjonen av Irak, en invasjon vi var imot. I tillegg sendte Marinen båter som eskorte for våpentransport til en krig som Norge var imot. Når den tidligere forsvarsministeren i tillegg i brevveksling med den britiske forsvarsministeren beklaget at Norge ikke kunne være til mer hjelp for å få et FN-mandat for invasjon, er dette høyst besynderlig, for å si det mildt.




For SV er det viktig at Norge aldri må være en del av «en koalisjon av villige» som vil gå ut og spille verdenspoliti. I Soria Moria-erklæringa forankret regjeringspartiene viktigheten av et sterkt FN og klare FN-mandat for eventuelle internasjonale operasjoner. Bare FN kan legitimere maktbruk.




Utenriksministeren understreket hvor viktig det er at det internasjonale samfunnet og Norge fortsatt må bidra til gjenoppbygginga av Irak. Det er jo svaret på den utfordringa som representanten Jan Petersen gav oss. Han sa videre at situasjonen vi stod overfor i Irak, og står overfor i Iran, «illustrerer betydningen av FNs og IAEAs rolle». Det er kjempeviktig at IAEA fortsatt får gjøre jobben sin, og at FN får være hovedaktør. Alternativet er ikke militær invasjon. Iran har klare forpliktelser overfor verdenssamfunnet i forhold til utviklinga av kjernefysiske våpen og utvikling av kjernekraft til videre bruk. I tråd med nedrustningsavtalen og konvensjonen om ikke-spredning må Iran forholde seg til dette og være i dialog og tillate inspeksjoner fra IAEA. Trussel om militær invasjon vil bare føre til at Iran går i baklås og går i retning kjernevåpen. Derfor er IAEAs rolle, FNs rolle og dialog svaret på den situasjonen vi står overfor.




