  Jeg har dette spørsmålet
til utenriksministeren:

«I forbindelse med kidnappingen av
Abdullah  calan har statsministerens uttalelser om at Tyrkia er
en rettsstat, vakt bestyrtelser blant kurderne og andre som har vært
opptatt av Tyrkias stadige brudd på menneskerettigheter.

Hva vil utenriksministeren gjøre for å presse
Tyrkia til å sikre kurderlederen en rettferdig rettssak,
og hvilke initiativ vil utenriksministeren ta for at kurderproblemet kan
få en politisk løsning?»

   Jeg takker for svaret. 

Det er grunn til å uttrykke dyp bekymring
både over kidnappingen av kurderlederen  calan og den videre
behandlingen av han.  Dypest sett handler ikke dette om  calan,
men det handler om skjebnen til det kurdiske folket.  Derfor er
det nå så viktig at Vestens unnfallenhet og svik
mot det kurdiske folket ikke får fortsette.  Det var et svik,
mener jeg, da ingen vestlige land ville ta imot  calan
eller vurdere den fredsplanen han la fram, og heller ikke
ville diskutere den med han.  

Men så til rettssaken mot  calan:
 Verdenssamfunnet vet at  calan ikke får en rettferdig
rettergang, og det som har hendt til nå, bekrefter jo akkurat
det.  Det er likevel viktig at presset mot Tyrkia fortsetter, i
tråd med det utenriksministeren gjorde rede for, men at
man også går enda lenger.  Og da har jeg et spørsmål:
Vil utenriksministeren ta initiativ til å få Tyrkia
til å gå med på at  calan blir framstilt
for en internasjonal domstol?

   Jeg takker igjen for svaret. 

Jeg kan opplyse om at det også er
norske advokater som har god kjennskap til både Tyrkia
og til kurderne, som er villige til å reise nedover.  Jeg
håper at de da kan få hjelp av den norske stat
til å gjøre det.  

Anledningen er også nå inne
til å ta opp kurderspørsmålet på bred
basis for å sikre kurderne elementære rettigheter
som folk.  Hvis ikke det gjøres nå, er mange veldig
redd for at volden og terroren får lov til å fortsette.
 Og som jeg sa tidligere: Vestens unnfallenhet må i hvert fall
ikke få fortsette.  Derfor er det viktig å få satt
dette spørsmålet på den internasjonale
dagsordenen og ikke bare å ta det opp med Tyrkia.  

Jeg vil derfor gjerne utfordre utenriksministeren
på om han kan ta et initiativ til å få i
gang en internasjonal uavhengig granskingskommisjon for å etterforske
menneskerettighetskrenkelsene, og om han også vil ta initiativ
til å få i gang en fredskonferanse.  Det er jo
helt i tråd med det utenriksministeren sa, at veien til
en fredelig løsning er gjennom dialog.  

 Jeg har stilt dette spørsmålet
til justisministeren:

«En asylsøkende familie fra
Afrika ble nylig transportert ut fra Norge. Ett av familiemedlemmene
hadde, etter flere sakkyndiges utsagn, vært utsatt for
tortur og hadde klare posttraumatiske skader. Dette er ett av flere
tilfeller der asylsøker har vært torturert, men
tilsynelatende ikke blir trodd.

Mener statsråden at Norge har god
nok kompetanse på virkningene av tortur, og er det klare
rutiner på å trekke inn kompetanse på dette
området ved avhør av asylsøker og videre
behandling av søknaden?»

  Jeg takker for svaret, men hadde ønsket
at det var bedre. Jeg ble ganske opprørt over dette svaret.
For meg viser det at det heller ikke i departementet er god nok
kompetanse på tortur. Det opprører meg, for sentrumsregjeringa
gikk kraftig ut på banen og bebudet en mer human asylpolitikk
enn det arbeiderpartiregjeringa hadde ført til da. Det
hilste vi i SV velkommen. Men dette harmonerer ikke med bildet av
en human asylpolitikk. Mitt spørsmål dreide seg
om rettssikkerheten for asylsøkere. Sakkyndige mener at
det er klare indikasjoner på tortur, slik som i dette enkelttilfellet,
men sakkyndige blir gang på gang overhørt eller
ikke hørt på. I dette tilfellet førte
det til at familien ble uttransportert – kanskje til ny
tortur. Det dreide seg her om å være medlem av
noe som heter Det Muslimske Brorskap, som Amnesty nå kan
rapportere at man har begynt å forfølge på nytt. 

Viser ikke dette at det ikke er god nok kompetanse
på tortur, og at den kompetansen vi har, ikke blir brukt
godt nok?

  Jeg hadde ikke ventet at statsråden skulle
kommentere en enkeltsak, men dette var én av flere enkeltsaker
som jeg personlig har vært borte i, der det har vært
klare indikasjoner på til dels grov tortur, av seksuell
art, av fysisk art eller av psykisk art, og hvor man ikke har blitt
hørt.

Når statsråden refererer
til avhør og at man har kompetanse på tortur også når
man avhører asylsøkere, så tillater jeg
meg å betvile dette, for mange asylsøkere rapporterer
om at møtet med det norske samfunnet vekker til live gamle
torturopplevelser – eller de undertrykker dem, og så kommer
de opp senere ved traumer.

Jeg mener på den bakgrunn, og SV mener,
at vi bør bruke den kompetansen vi har, bedre, og også skaffe
oss bedre kompetanse, som f.eks. i Danmark, der de har et kompetansesenter
for tortur. Jeg vil oppfordre Regjeringa til å vurdere
om ikke vi skulle få til det samme.

