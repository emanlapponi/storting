 Da jeg var ung jente på 1960-tallet, ble jeg kjent med sangeren Ruth Reese fra det fargede Amerika. Hun presenterte oss for de fargedes sangtradisjon, og hun ble et symbol på stoltheten i det nye, gryende flerkulturelle Norge. Men hun var en sjelden fugl.




Mye har skjedd siden da. Norge er virkelig blitt et flerkulturelt land. Vi har hatt stor innvandring fra den tredje verden. En femtedel av ungene i Oslo-skolene har nå minoritetsbakgrunn.




Skjønt, Norge har alltid vært et flerkulturelt land. Det viser det at vi har hatt samekultur, kultur fra sigøynere, tatere og – ikke minst – svensker. Se på Norsk Folkemuseum. De fikk som oppgave å bygge opp samlinger som skulle legitimere Norge som nasjon. Samlingene viser at Norge alltid har tatt opp i seg impulser fra andre land. Innholdet i det norske har alltid vært og vil alltid være i omforming. Ikke engang selburosa er genuint norsk.




Norsk kunst og kultur har alltid utviklet seg i møte med det ukjente, det som er annerledes. De som vil verne det genuint norske som noe høyverdig, tar feil og legitimerer et skille mellom oss og de andre. Det er ikke noen motsetning mellom å mobilisere for mangfold og å være stolt over sin egen kultur.




Mahatma Gandhi sa det sånn: Jeg ønsker ikke at huset mitt skal ha murer på alle kanter, og at vinduene skal blendes. Jeg vil at alle lands kulturer skal blåse friest mulig rundt huset mitt. Og jeg nekter å la meg blåse over ende.




Kulturelt mangfold har ikke, med få unntak, blitt reflektert i norsk kulturpolitikk, og i hvert fall ikke som en grunnleggende premiss. Kulturpolitikken og kunstinstitusjonene har i stor grad blitt forbundet med det nasjonale prosjektet med oppbygginga av nasjonalstaten. Men nå må kulturforståelsen bli flerkulturell. I så måte varsler Regjeringa i sin kulturmelding noe nytt, fordi den slår fast at akkurat det er nødvendig, og det er bra. Men det kommer ikke av seg sjøl, her må det noen modige og forpliktende valg til.




Målet må nå være å la det flerkulturelle mangfoldet få komme til uttrykk. Å stimulere til en mer undrende, åpen og søkende kulturforståelse er en av de viktigste utfordringene i kulturpolitikken. Det forutsetter at minoritetskunstnere får komme til med sine egne uttrykk på egne premisser – som kunstnere og ikke som et flerkulturelt alibi.




Hvorfor må vi dette? For det første fordi det er viktig i et ytringsfrihetsperspektiv. Ytringsfrihet betyr å ha muligheten til å uttrykke seg gjennom kunst og kultur, lage kunst og formidle den. Så er det en rettighet å oppleve kunst og kultur, også den som treffer det kjente i deg, dine egne erfaringer. Minoritetsbefolkningen har en rett til å oppleve en kultur som har røtter i eget liv og egne erfaringer. Det gjelder ikke bare pakistanere som kom til Norge på 1970-tallet, men i aller høyeste grad gjelder det andregenerasjonen, som har sin kultur kanskje i fellesskap med norske venner. Det viser jo mye av den nye rap-kulturen. Og så er det ikke minst for kunstens del, for å utfordre vår etablerte identitet. Kunsten er ikke noe statisk, men utvikler seg i møte med det som er annerledes. Picassos malerier er et bevis på det. Han fant inspirasjon i afrikansk kunst.




Så er det nødvendig for utviklinga av et inkluderende og tolerant samfunn, for at vi skal være et folk som ser utover våre egne landegrenser, for at minoritetsbefolkningen ikke skal være de stakkarslige, men for at det skal være synlig for oss at dette er mennesker med ressurser som kan bidra i samfunnet, også fordi minoritetskunstnerne kan være positive rollebilder for andre i minoritetsbefolkningen, spesielt ungdommen – f.eks. African Youth med sitt RISE Project, som i dag utgir en plate, og som gjør det for å synliggjøre talent og skaperkraft blant den afrikanske ungdommen i Norge.




Mosaikkprogrammet har synliggjort behovet for satsing på det kulturelle mangfoldet. Men det viser også at det er mye som står igjen. Det er ingen tvil om at den norske kunstarenaen og kunstinstitusjonene oppfattes som ekskluderende både for kunstnere med etnisk minoritetsbakgrunn og publikum med minoritetsbakgrunn. Dette henger altså sammen. Da er det viktig å analysere hvorfor.




For det første, og det er jeg ganske overbevist om: Dette handler om makt og avmakt. Det handler om hvem som har definisjonsmakt, hvem som har makt over ressursene. Det handler om definisjonsmakt over hva som er kvalitet, hva som er profesjonelt, hva som er verdt å støtte. Det er liten tvil om at kvalitet blir vurdert ut fra en vestlig kunstnorm.




Så handler det også om at kunstfeltet er marginalisert. Da handler dette om kunstnere som ikke har nettverk, og i konkurransen om de få kronene faller de utenfor.




Så handler det også om usynliggjøring. For eksempel Nordic Black Theatre, som er nesten den eneste teaterscenen som konsekvent presenterer minoritetskunst, blir omtrent ikke omtalt, og dersom det blir omtalt, er det som noe flerkulturelt festlig. Derfor tror jeg også det handler om at kritikerne ikke har skikkelig kompetanse – altså en kjempeutfordring til media.




Så handler det om lite tilgang til stipend og andre ordninger, også fordi kunstnerne ikke kjenner til prosedyrer og mangler nettverk. Her hadde vi et verktøy som het Artist in Motion, som ble startet av minoritetskunstnere sjøl, men som ble lagt ned på grunn av dårlig råd.




Hva må så til? Min første utfordring er at statsråden erklærer 2005 som året for det kulturelle mangfold. Det ville være en flott sjanse til å vise at vi nå bruker 100-årsmarkeringa til å bygge videre på det flerkulturelle Norge som nasjon. Så handler det om å gi makt til de marginaliserte. Jeg ser mange sammenhenger og likheter mellom kvinnekampen og jobben for et kulturelt mangfold. Det handler om å tørre å opprette kvoteringsordninger – kvoteringer inn i maktstrukturene, inn i styrer som bestemmer veien videre. Det handler om å tørre å øremerke aspirant- og stipendordninger. Det betyr øremerkede midler til frie grupper. Det betyr å gi oppgaver til kuratorer, produsenter og regissører med minoritetsbakgrunn, for de vil ha kompetanse til å bringe inn flere stemmer og uttrykk med kvalitet. Det handler også om å tørre å øremerke noen av midlene til Den kulturelle skolesekken til dette feltet.




Så må man satse på utdanning, og dermed starte med barn og unge. Det betyr at kulturministeren må få til et samarbeid som også forplikter utdanningsministeren. Det må satses på kvalifisering til kunsthøgskolene, f.eks. en mentorordning der en majoritetskunstner samarbeider med en minoritetskunstner, en ordning som de har i England i dag. Jeg vil også vise til den etterutdanningsordninga som Musikkhøgskolen har, og det nye frie studiet der. Å satse på utdanning betyr å tørre å øremerke studentplasser til Teaterhøgskolen. Det betyr å satse på kulturskolene.




Så må man få til en kulturutveksling på kunstnernes egne premisser, og sette krav til en annen måte å tenke på fra UDs side. Med andre ord, UD må legge vekk noe av merkevarenasjonalismen som skal fremme salg av Norge, og heller satse på nettverkorganisering. Så gjelder det å få til et samarbeid med kunstlivet i de landene der minoritetene kommer fra. Mela 2002 var et slikt prosjekt. Evalueringa er svært positiv. Ikke bare mobiliserte Mela 2002 nye publikummere, nemlig den pakistanske befolkningen – det er viktig i seg sjøl – men festivalen skapte en samhandlingssituasjon hvor majoritetskultur og minoritetskultur inngikk i en jevnbyrdig og nyskapende dialog. Anbefaling om å føre dette videre til også å gjelde utveksling med andre land har vi fått.




Så må man styrke de institusjonene og organisasjonene som har tatt initiativ nedenfra, og som har vist seg å ha livets rett. Mange av dem får penger over kap. 320 post 74, og jeg synes det er ekstra viktig å styrke de institusjonene og organisasjonene som er ledet av minoritetskunstnere.




Så må en også kreve ansvar fra de store institusjonenes side. Her har kulturministeren en kjempejobb, å vise til at dette må de ta på alvor. Og kanskje mest av alt handler det om å sikre gode rammer for et kulturløft. Det er nemlig en forutsetning for å styrke det kulturelle mangfoldet.




Det var mine utfordringer. Nå er jeg spent på hva kulturministeren kommer med.




 Jeg takker for innlegget fra statsråden.




Jeg vil gi henne stor ros, for jeg tror hun har en genuin forståelse for at dette er viktig. Derfor har vi på mange måter det samme utgangspunktet. Samtidig synes jeg det er viktig å vise fram de initiativene som er kommet nedenfra, og som har vært vellykket.




Men det er noe jeg vil poengtere. Anne-Britt Gran og Odd Are Berkaak som evaluerte Mosaikkprogrammet og Open Scene, snakker begge to om at det finnes en institusjonell rasisme i det norske kulturlivet. Det begrunner de med at kunstnere fra andre tradisjoner enn den vestlige eller den norske ikke blir akseptert på grunn av sin bakgrunn. Er statsråden enig i at det også finnes noe strukturelt her, og at dette ikke går over ved velvillighet – med andre ord, at det kreves noen modige grep? Jeg kan ærlig talt ikke se at de grepene blir tatt, verken i kulturmeldingen eller i det budsjettet som ble lagt fram nå. Nå hørte jeg også statsråden åpne opp for at Stortinget må ta de grepene, og det er bra. Det skal vi sørge for. Derfor vil jeg igjen utfordre statsråden på om hun ikke mener at det må til slike modige grep som kvotering og øremerking, og da ikke bare kvotering til Kulturrådets fagutvalg.




Så vil jeg utfordre henne på om hun er enig i at et modig og viktig grep vil være å erklære 2005 som året for det kulturelle mangfoldet. Hvis hun er enig i det – hva vil det så bety? Vil hun da gi klare meldinger til alle i kulturlivet, også til Norge 2005, om å støtte prosjekter som underbygger det kulturelle mangfoldet?




Så vil jeg gjerne at hun skal utdype litt mer om utdanning. Det var noen veldig gode signaler i innlegget hennes om dette med å få til flere forpliktelser innen utdanning, både når det gjelder rekruttering og inngang, fordi eksamen betyr så mye for inngangsbilletten til det profesjonelle kulturlivet. Hva slags råd vil hun komme med til utdanningsministeren?




Så til kulturskolen. Jeg er ikke fornøyd med den meldinga som er lagt fram av utdanningsministeren. Jeg kan ikke se at det fremmer de flerkulturelle møtene, heller ikke at opphøring av foreldrebetalinga støtter opp under at unger fra minoritetsmiljø kan få tilgang.




Til slutt vil jeg gjerne ha en forsikring om at hun vil styrke prosjekter som Mela 2002, fordi det fremmer deltakelse fra publikum, fordi de kan møte det beste fra heimlandet og sine egne røtter, og fordi det gir noe til det norske publikummet også.




 Jeg takker for debatten. Jeg takker for at folk har understreket hvor viktig dette er. Jeg er enig med Eli Sollied Øveraas i at dette ikke bare er en viktig debatt, men også en krevende og utfordrende debatt. Jeg har registrert hvem det er som er i salen, og hvem som ikke er her i salen.




Jeg er enig i at utfordringene er forskjellige. Innenfor musikk og dans er man kommet lenger enn innenfor billedkunst og teater, så her kreves det forskjellige grep.




Så er jeg veldig glad for at Ola T. Lånke understreket at man ikke må undervurdere utstøtingsmekanismene. Det er det utrolig viktig at vi har med oss.




Også Olemic Thommessen synes jeg kom med veldig verdifulle innspill, med understreking av at dette ikke bare handler om minoritetskunstnerne, men det handler om det norske samfunnet og det norske kunstlivet. Derfor synes jeg det ville være så utrolig viktig om vi fikk til et 2005 som tok det flerkulturelle virkelig på alvor.




Til Olemic Thommessen vil jeg si at når vi er opptatt av kvotering og øremerking, er det fordi statsråden har fått veldig klare råd fra dem som har jobbet innenfor diverse arbeidsgrupper, om at det må til. Jeg synes at det hadde vært et viktig og sprekt grep dersom introduksjonsprogrammene hadde hatt sitt lys på dette feltet også. Jeg håper derfor at representanten tar med seg dette til integrasjonsministeren.




Jeg er enig med Arbeiderpartiet, som understreker at det er viktig at vi får til Glomdalsmuseet. Det er også å ta det flerkulturelle spørsmålet på alvor.




Så sa jeg at jeg har registrert hvem det er som ikke er her i salen. Jeg vil da benytte anledningen til å advare mot en utvikling slik vi ser i Danmark, hvor kulturlivet blir marginalisert, blir utsatt for markedets sensur – en sensur som utestenger de andre. Å mobilisere for en frodig kulturpolitikk med et stort mangfold vil derfor være en av de viktigste oppgavene å ta fatt på også mot valget i 2005. Der er det fryktelig viktig at Kristelig Folkeparti velger side – i denne veldig viktige verdimobiliseringen.




Jeg har lyst til å avslutte med et lite dikt av Olav H. Hauge. Det er slik:







«Eit ord




– ein stein




i ei kald elv.




Ein stein til –




Eg lyt ha fleire steinar




Skal eg koma yver.»




Det er et godt eksempel på en kunstner som fant inspirasjon i andre kulturer og gjorde det om til sitt eget, men som også viser at dette handler om et møysommelig arbeid som trenger dialog mellom minoritetskulturlivet og majoritetskulturlivet, og at vi har et kjempeansvar for å holde denne dialogen oppe.




