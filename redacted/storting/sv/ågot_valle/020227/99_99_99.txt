 Jeg har dette spørsmålet
til kommunal- og regionalministeren:

«Odda-samfunnet står i fare
for å miste 150 arbeidsplasser. Dette er et hardt slag
for en kommune som i løpet av 30 år har mistet
1 000 industriarbeidsplasser, og for en region som er i tilbakegang
når det gjelder folketallet.

Vil statsråden sørge for
at det blir tatt et samlet grep for å redde arbeidsplasser
og tilføre nye i Odda og Indre Hardanger,
og hvilke initiativ vil statsråden
ta?»

 Jeg takker for svaret.

«Helhetlig grep»: Det dreier
seg om å bidra til den omstillingsprosessen som Odda
Smelteverk er inne i, som både er framtidsrettet
og miljøvennlig – dersom de får det til – og å sikre
andre arbeidsplasser i regionen.

La meg ta smelteverket først. Her
er det tydelig at statsråden stoler på at markedet
skal klare alle utfordringer, og det snakkes om generelle
virkemidler. Jeg synes dette er for passivt. Det er kanskje ikke
uventet av en Høyre-statsråd, men det er for passivt.

Den 5. mars vil styret ved smelteverket ta
stilling til videre drift. Ett av alternativene er vedtak om omstilling til
finkjemisk produksjon, som statsråden refererte til. Dette
vil innebære 100 arbeidsplasser, en reduksjon
av CO2-utslipp med 240 000 tonn og en enøkgevinst
på 350 GWh – med andre ord en miljømessig
og industriell gladhistorie, dersom staten bidrar. Da er spørsmålet
mitt: Vil statsråden virkelig sitte passiv, eller
vil hun legge til side dogmatiske kjepphester og se til
at dette blir realisert?

 Jeg takker for også dette
svaret.

Jeg etterlyser en større forpliktelse
overfor det som skjer i Odda. Det går ikke an å prate
seg vekk ved på en måte å skylde
på SV.

Men så til andre ting som
må skje der. Statsråden refererer til at dette
er en omstillingskommune, og det er riktig at mye positivt har skjedd
der. Men det som er viktig framover, er at omstilling også betyr
muligheter til etableringsstøtte, ikke bare
til utredning og forberedelse til nye arbeidsplasser, slik det har
vært til nå. Jeg utfordrer statsråden
til å si noe om det og mulighetene for å forlenge
omstillingsperioden.

Så til et annet spørsmål.
Mitt spørsmål gikk jo på arbeidsplasser
i hele regionen, og da gjelder det også Indre Hardanger. Både Høyre
og SV har jobbet for å få hele tinglysingsregisteret
for fast eiendom, det såkalte Hardangerregisteret,
til Ullensvang. Nå er det planer om å plassere
panteregisteret der. Men vil statsråden ta dette opp med
justisministeren og stå hele løpet ut
for å få til det som Høyre
og SV har jobbet for?

