 Jeg har dette spørsmålet
til helseministeren:

«Det er grunn til å tro at bare
under halvparten av barn med ADHD får hjelp. Bare
3 000 barn får behandling med Ritalin, som er
ett av flere hjelpetiltak. At så få får adekvat
hjelp, er svært alvorlig siden disse barna ofte
er hyperaktive med manglende konsentrasjon og impulskontroll. Mange
ungdommer med ADHD «medisinerer» seg sjøl
med rusmidler, og i fengslene er personer med ADHD overrepresentert.

Er statsråden enig i at det nå må tas
initiativ for å hjelpe barn og voksne
med ADHD, og hva vil statsråden gjøre?»

 Jeg takker for svaret. Jeg synes det var veldig
mye bra i det svaret.

Jeg synes det er viktig at vi erkjenner hvor
alvorlig dette problemet er. Hver dag blir disse
barna fortalt hvor umulige de er, fordi mange av dem enten har lærevansker eller
problemer med samhandling og leik med andre. Derfor
har i alle fall jeg sett at mange av dem får
psykiske tilleggsproblemer på grunn av dette. Det er nødvendig for
disse barna å ha et sett av tiltak, og noen av
disse rår ikke helseministeren
over – bl.a. nevnte han skolen. Jeg har sett hvor viktig
det er f.eks. å gi disse barna muligheter for fysisk aktivitet,
men det dreier seg også om diett, det dreier
seg om hjelp fra psykiatrien, og det dreier seg ofte
om tidlige hjelpetiltak for at vi kan se om disse barna har ADHD-problemer.

Mitt spørsmål til statsråden
er da: Vil han ta initiativ til en handlingsplan
for hjelp til disse barna, for å få det helhetlige
grepet som nettopp helseministeren
understreket var nødvendig?

 Jeg takker også for det
svaret og vil understreke hvor viktig det er at man også drar
med skoler og barnehager. Dette vil jo være de
fremste arenaene for hjelp. I den sammenhengen vil jeg understreke
behovet for at de som står nærmest barna, bl.a.
i barnehager og skoler, får tilbud om kompetanseutvikling.
Den meldinga jeg har fått, er at økonomi ofte
stanser mulighetene for kompetanseutvikling. Da er mitt spørsmål:
Vil statsråden åpne for at psykiatrimidler kan
brukes i kompetanseutviklingen for dem som står barna nærmest?

Det andre spørsmålet
gjelder de voksne. Jeg er veldig opptatt av at fengslene er overrepresentert
av disse fangene. Jeg får brev med bønn om hjelp,
og om at de ikke får den hjelpen de trenger,
bl.a. fordi fengselshelsetjenesten ikke fungerer. Vil
statsråden se på og undersøke hva slags
hjelp fanger med ADHD-problematikk får, og sørge
for at de får den hjelpen de trenger, og eventuelt
medisinering, slik at de kan fungere bedre når
de kommer ut i samfunnet?

