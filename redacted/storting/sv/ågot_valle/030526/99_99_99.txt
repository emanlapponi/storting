 

(komiteens leder):

 Jeg vil ikke gå igjennom historien, det har andre, bl.a. saksordføreren, på en utmerket måte gjort før meg, men jeg vil slå fast at vi ikke kommer til å tilrå at noen av forslagene bifalles. Men SV kan se at det i helt spesielle situasjoner kan være behov for en oppløsningsrett. Det kan altså være argumenter for at det i svært fastlåste parlamentariske situasjoner skal kunne være mulig å skrive ut nyvalg for å gi landet en styringsdyktig regjering ved å la velgerne få det siste ordet.




Vi kan altså se at det kan være argumenter for en oppløsningsrett, men vi heller likevel til å være mest kritiske i forhold til å innføre en oppløsningsrett, for det er ikke, som Valglovutvalget viser til, noen automatikk i at en oppløsningsrett skaper flertallsløsninger og dermed også styringsdyktige regjeringer.




Ifølge Bjørn Erik Rasch, som har skrevet forskningsrapporter til Valglovutvalget, er det ikke slik at land med oppløsningsrett oftere har vært styrt av flertallsregjeringer enn andre land. Hensikten med en oppløsningsrett må være at det kan være muligheter til å forandre sammensetningen av Stortinget, slik at man kan få styringsdyktige flertallsregjeringer. Men det er ikke slik at velgerne handler som en helhetlig gruppe. Det er derfor en reell risiko for at mandatfordelinga i Stortinget blir uforandret etter et nyvalg.




Etter 1971 har Norge for det meste hatt mindretallsregjeringer uten et parlamentarisk flertall bak seg ved dannelsen. Normalt lever mindretallsregjeringer utrygt – det kan vi kanskje se også i dag – fordi de er nødt til å opptre slik at de ikke provoserer opposisjonen for sterkt. Men vår ordning har ført til at evnen og viljen til samarbeid for å finne løsninger har vært relativt sterk. Det er faktisk et kjennetegn ved den norske parlamentarismen. En oppløsningsrett kan derfor føre til at opposisjonen kan kjenne seg mindre ansvarlig overfor svake regjeringer, og at konfliktnivået dermed øker unødvendig.




SV avviser helt en oppløsningsrett lagt i regjeringas hender – og regjeringas hender alene – fordi det er en fare at regjeringer kan spekulere i gunstige meningsmålinger og taktikkeri, noe som ikke akkurat fører til en økning av tilliten til politikere. Det kan også forrykke balansen mellom Stortinget og regjeringa.




Dersom det skal være aktuelt med en oppløsningsrett, må den etter vår vurdering kombineres med en ordning der flertallet gjennom sin stemmegivning stiller seg bak regjeringa, en såkalt investitur. En investitur – eller et innsettingsvotum – kan være et virkemiddel for å bote på situasjonen ved svake mindretallsregjeringer, og der et stadig skiftende flertall står bak beslutninger. Når en ordning med et innsettingsvotum er lagt fram for Stortinget – og først bare da – kan SV vurdere å gå inn for en oppløsningsrett, og da også modeller som tar vare på maktbalansen som skal være mellom Stortinget og regjeringa.




