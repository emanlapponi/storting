 Jeg er glad for at interpellanten har tatt opp temaet, slik at vi kan ha muligheten til å diskutere Grieg-markeringa. Men jeg er like glad for at statsråden så tydelig signaliserer at markeringa i 2007 er et nasjonalt anliggende, og at staten skal bidra med et større tilskudd enn de 2,5 mill. kr som den forrige regjeringa var villig til å legge på bordet.




Jeg opplevde det vellykkede jubileet i 1993. Det som gjorde det jubileet så spesielt, var at det gjorde Grieg levende for barn og unge. Barn og unge fikk muligheten til å oppleve Griegs musikk – de fikk også muligheten til å dikte med, til å dikte videre sjøl. Markeringer som dette kan altså gi oss muligheten til å lære kunstnernes verk, men også til å bringe kunstneren inn i vår tid – og bringe til fornying, som interpellanten sa.




Det er det initiativtakerne i Bergen kommune, med støtte av Hordaland fylkeskommune, har planer om å gjøre. Det gjør at mange vil finne denne markeringa interessant, viktig og aktuell, ikke bare på Vestlandet, ikke bare i Norge, men langt utover Norges grenser, slik det var i 1993 med programmet «Grieg i skolen» i Tyskland.




Grieg tok utgangspunkt i røttene, i egen identitet, mens hans musikk var fra hans egen samtid. Han var en viktig ambassadør for tanken om at nasjonal kultur er i endring under påvirkning fra impulser utenfra. Så reiste han jo også ut for å lære. Dermed går hans tanker rett inn i dagens debatt om det kulturelle mangfoldet. Derfor kan og vil Grieg-markeringa bety noe i forhold til vår forståelse av hvordan kunsten utvikler seg, nemlig i møte med det som er annerledes, det ukjente. Det er det som kan bli et viktig tema under vignetten «Den nasjonale Grieg».




Sist fredag var jeg på Raftohuset i Bergen på åpninga av en utstilling med tegninger av tsjekkiske jødiske barn under den siste verdenskrigen. De aller fleste av disse døde under krigen. Det var helt naturlig for de unge, dyktige musikerne som åpnet utstillinga, å spille Griegs musikk, fordi de sa at Grieg var opptatt av menneskerettigheter. Det er det andre aspektet som vil bli markert i 2007: temaet «Humanisten Grieg». Grieg var en forkjemper for frihet, demokrati, rettferdighet og rettssikkerhet. Han var opptatt av at kunsten skal gjøres tilgjengelig for alle, ikke bare de privilegerte. Til oss kan han fortelle at kunsten og kunstnerne har en viktig rolle å spille i kampen mot diskriminering, ekskludering og intoleranse. Så vil da arrangørene samarbeide med Raftostiftelsen, Chr. Michelsens Institutt og andre viktige aktører.




Det tredje temaet er «Sampleren Grieg». Grieg tok utgangspunkt i folkekulturen, naturen, men gav det sitt uttrykk og brakte musikken videre. Grieg har vært inspirator for norske jazzmusikere, som har brakt inspirasjon fra folkemusikken inn i vår tids musikkuttrykk. Temaet «Grieg og sampleren» er en utfordring til dagens kunstnere innen elektronisk musikk og lydkunst om å ta utgangspunkt i det lydmaterialet Grieg lot seg inspirere av i norsk musikk og norsk natur og folkekultur.




Så er altså en av styrerepresentantene musiker i Røyksopp. Det viser at Grieg-markeringa er viktig, aktuell og interessant for dagens musikere, for dagens publikummere og forhåpentligvis for utdanningsinstitusjonene.




Det er planer om flere markeringer for å feire store Hordaland-kunstnere, slik statsråden var inne på – kunstnere som har betydd noe nasjonalt og internasjonalt, bl.a. Olav H. Hauge og Geirr Tveitt. Når aktører lokalt og regionalt vil markere disse store kunstnerne som betydde noe internasjonalt, er det nettopp for å markere dem som internasjonale kunstnere, men også for at markeringer som dette vil ha en regionalpolitisk rolle. Så er det slik at markeringer vil bringe kunstnerne inn i vår tid, være inspiratorer for dagens barn og unge, og sjølsagt det at vi får muligheten til rike opplevelser, til å dykke ned i og fordype oss i musikken, poesien, som de gav oss.




Av disse gode grunner er det viktig å løfte opp Grieg i 2007 – bringe og fornye musikken og tankene hans inn i vår tid, som bl.a. inspirasjon til viktige debatter i dag, ved siden av at det gir oss muligheter til gode opplevelser. Det samme gjelder Olav H. Hauge og Geirr Tveitt i 2008. Derfor har staten et ansvar, derfor tar staten et ansvar, slik kulturministeren signaliserer i dag.




