  Jeg har dette spørsmålet
til barne- og familieministeren:

«I forbindelse med nylig framlagt
statistikk fra Oslo politikammer over vold og ran i Oslo er det
tydelig at barnevernet må mobiliseres og skoleres i større
grad, for å gis mulighet til å gripe fatt i problemene. 

Hva vil statsråden gjøre
for å få gått gjennom hver enkelt ungdomssak
for å skaffe kunnskap og finne ut hva som har sviktet,
for så å kunne sette inn effektive tiltak?»

 Jeg har følgende spørsmål
til fungerende justisminister:

«Det har i senere tid blitt tydeliggjort
at domstolene har foreldede holdninger både i forhold til
offeret i en voldtekt og til problematikken rundt hiv/aids.
Både Pluss (Interesseorganisasjon for HIV-positive i Norge)
og advokater reagerer, og med rette.

Ser statsråden behovet for å endre
lovverket slik at rettssikkerheten til voldtatte og hiv/aids-syke
ivaretas på en tilfredsstillende måte?»

 Jeg takker for svaret.

Jeg hadde planlagt å etterlyse nettopp
Seksuallovbruddsutvalgets innstilling, fordi jeg syns det haster å komme
med den slik at vi kan få endringer som gjør at voldtattes
rettssikkerhet blir ivaretatt. Vi er mange som imøteser
innstillinga med stor spenning, og vi kommer til å følge
opp akkurat den.

Jeg skjønner jo at statsråden
ikke kan kommentere en dom, og det var faktisk ikke denne enkeltsaken
som gjorde at jeg tok opp dette spørsmålet. Jeg
har mange års erfaring fra jobbing med voldtektsproblematikk,
og for meg er det helt åpenbart at det i rettsapparatet
finnes holdninger som preges av fordommer både i forhold
til voldtatte og i forhold til hiv/aids-syke, og det er
manglende kunnskap om årsakene til og virkningene av voldtekt.
Og jeg har sett at der hvor det er mulig å heve kunnskapsnivået,
har det også skjedd noe med rettssikkerheten. Jeg vil derfor
spørre statsråden om han vil ta kontakt med riksadvokaten
for å se til at kunnskapene om voldtekt bli økt
i rettsapparatet.

