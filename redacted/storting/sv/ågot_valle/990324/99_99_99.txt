 Jeg har følgende spørsmål
til utenriksministeren:

«Utenriksministeren er opptatt av
at kurderleder  calan får en rettferdig behandling i forbindelse
med rettssaken. Opplysninger gitt i samtaler med  calans advokater gir
grunnlag for å tro at rettssaken blir en farse. Det er viktig
for rettssikkerheten til de involverte at det er et kontinuerlig
press utenfra, og at folk fra andre land får være
tilstede under rettssaken. 

Vil utenriksministeren ta initiativ for å sikre
at det blir anledning for observatører fra Norge til å være
til stede før og under rettssaken?»

 Jeg takker for svaret. Jeg oppfatter det som
at utenriksministeren virkelig er opptatt av at her skal det gå rett
for seg, og at det er viktig at det er internasjonale observatører
til stede. Men det som også er viktig, er at det ved siden
av parlamentarikere er advokater, som kan være til stede
og vurdere rettssaken, og som også kan se på hva
som kan gjøres på forhånd.

Utenriksministeren er kjent med at jeg sammen
med to advokater hadde en ganske lang samtale med  calans advokat
Ahmet Zeki Okcuoglu. Og det kom fram rystende detaljer i denne samtalen,
som gjør at bildet av Tyrkia som en rettsstat faller ganske
mye sammen. Det er derfor gode grunner til å tro at denne
rettssaken vil bli en farse. Utenriksministeren kjenner helt sikkert
til disse rystende detaljene fra den samtalen vi hadde.

Jeg forstår det slik at utenriksministeren
og Regjeringa har sin strategi med å la det gå gjennom
Europarådet. Det kan være greit nok, men hvis
Europarådet sender sine representanter og andre land sender
sine representanter, kan det være et signal til Tyrkia
om at denne rettssaken virkelig blir tatt på alvor. Kan
det i lys av det være riktig å sende også norske
observatører, ved siden av delegasjonen fra Europarådet?

