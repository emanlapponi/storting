 Jeg har dette spørsmålet
til kulturministeren:

«Teaterskolen ved Nordic Black Theatre
trues nok en gang av nedlegging. Skolen gir alternativ teaterutdanning,
kvalifiserer elever med flerkulturell eller etnisk minoritetsbakgrunn
til jobber innenfor kulturlivet og muliggjør
det flerkulturelle møtet. Ansvaret for drifta av teaterskolen
ligger på flere departement. 

Vil statsråden ta initiativ for å redde
drifta på kort sikt og sikre langsiktige og forutsigbare
rammer for teaterskolen?» 

  Jeg takker for svaret og mener at det er bra
at det er foretatt en redningsaksjon som i heldigste fall kan få teaterskolen
til å holde det gående ut dette året.
Men for to år siden, som statsråden refererer til,
var vi oppe i den samme situasjonen, med en redningsaksjon, med
forslag om evaluering og også med støtteerklæringer
fra kulturlivet, for det må være helt klinkende
klart at vi trenger alle de arenaene som vi har, som gjør
det flerkulturelle møtet mulig, og som er med på å berike
den mosaikken som det norske kunst- og kulturlivet skal være.

Det som er viktig nå, er å sikre
de forutsigbare rammene, og da er det den viktigste jobben som gjenstår. Derfor
er det viktig å få undervisningsministeren på banen
i forhold til den søknaden som ligger inne om privatskolestatus.
Og det er viktig at statsråden formidler overfor undervisningsministeren
at dette er et utrolig viktig tiltak, som ikke kan nedlegges.

Derfor spør jeg: Hva slags kommunikasjon
har det vært mellom Kulturdepartementet og Kirke-, utdannings- og
forskningsdepartementet, og vil statsråden sørge
for at denne beskjeden blir gitt til undervisningsministeren?

  Jeg er veldig glad for at statsråden vil
ta turen opp til Nordic Black Theatre. Jeg håper hun blir
like imponert over drifta der oppe som jeg ble for to år
siden.

Men jeg har lyst til å utvide bildet
noe, fordi Nordic Black Theatre jo er en bit av det flerkulturelle
bildet. Nå er det slik at det også er flere andre
organisasjoner som står i fare for å bli nedlagt
på grunn av pengemangel, og dette i en tid da det flerkulturelle
møtet er viktigere enn noen gang, der det er behov for
at ungdom og kunstnere med etnisk minoritetsbakgrunn har muligheten
til å framstå som ressurspersoner og som rollemodeller,
samtidig som den norske kunstarenaen oppfattes som ganske ekskluderende.
Det er bra at flere ungdommer med etnisk minoritetsbakgrunn nå har
fått ny sjøltillit og tar det for gitt og forventer
at storsamfunnet gir dem rom.

På mange måter kan kampen
for etnisk likestilling innenfor dette feltet sammenliknes med kvinnekampen. Derfor
er spørsmålet mitt: Er statsråden enig
i at det i lang tid framover vil være behov for mange av
disse organisasjonene som har et spesielt ansvar for å formidle det
flerkulturelle uttrykket og gi kunstnere med etnisk minoritetsbakgrunn
en sjanse?

