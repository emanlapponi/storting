 Jeg er glad for at og arbeids- og sosialministeren
har høye målsettinger. Han viste til at utsendingsdirektivet
er overordnet andre direktiv, men det er det stor usikkerhet om
i EU-systemet. Det er også opp til domstolen å dømme
dersom det skulle være usikkerhet, og disse prinsippene
står mot hverandre, og vi vet at domstolen har lange tradisjoner
for å dømme for fri flyt for det åpne
markedet. Så jeg føler meg altså ikke
helt sikker.

Jeg registrerer at arbeidsgiversida er veldig
begeistret for dette direktivet, men fagbevegelsen ser det slik
at kampen mot dette direktivet er en del av en større kamp mot
sosial dumping. De er redde for at hvis dette går igjennom,
vil det åpne slusene for sosial dumping på tvers
av grensene i EU og i EØS-området. Det er nettopp derfor
det nå mobiliseres. Spørsmålet mitt blir
da om statsråden nå vil ta kontakt med LO og høre
på hva slags argumenter de har, og se om det er mer han
kan gjøre.

