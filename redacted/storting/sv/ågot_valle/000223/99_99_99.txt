  Jeg har dette spørsmålet
til justisministeren:

«I dag bor 510 norske kvinner på hemmelig
adresse av frykt for voldelige eksmenn. Mange har bedt om nye personnumre
for å kunne «forsvinne» helt, men dagens regelverk
gir ikke adgang til slike endringer. Krisesentrene rettet allerede
i 1991 en henstilling til Justisdepartementet der de bad om at kvinner
i slike situasjoner må få lov til å skifte
personnummer. Henstillingen er ennå ikke tatt til følge. 

Hva vil statsråden gjøre
for at disse kvinnene skal få mulighet til nye liv i full
trygghet?»

  Jeg takker for svaret og er glad for at justisministeren
nå setter ned en arbeidsgruppe for å kunne gi
kvinner og andre som er utsatt for grov vold, det vernet som de
trenger. Jeg oppmoder justisministeren til å la dette bli
en hurtigarbeidende gruppe og å komme tilbake igjen til
Stortinget med de nødvendige endringene så snart
som mulig.

Jeg vil også gjøre justisministeren
oppmerksom på de ordningene man har i Sverige, der man
faktisk har et sett av ordninger, for det første «sekretesslagen»,
som gir muligheter for kvinner til å endre både
personnummer, navn osv. osv., som gir dem muligheter til å ta
tak i livene sine, og også den såkalte «kvarskrivningen»,
hvor nye bostedsadresser ikke blir registrert i folkeregisteret
og bare skattevesenet vet hvor kvinnen bor på nytt sted.
Så jeg vil spørre justisministeren: Vil han ta
tak i dette veldig, veldig raskt, og vil han vurdere de ordningene
som er i Sverige?

