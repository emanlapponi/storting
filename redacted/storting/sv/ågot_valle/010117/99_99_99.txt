  Jeg har følgende spørsmål
til kommunal- og regionalministeren:

«Flyktningerådet melder fra
om at få kvinner som flykter fra kjønnsbasert
forfølgelse, har fått asyl i Norge. Sentrale aktører
mener at praktiseringa av utlendingsloven gjør
at disse kvinnene har vansker med å bli trodd. Signalene
fra regjeringsmedlemmer tyder på at kjønnsbasert
forfølgelse kan få mer oppmerksomhet. 

Vil statsråden ta initiativ til på nytt å gå gjennom
søknadene fra kvinner som har fått avslag, og
der søknadene ble behandlet før kjønnsbasert
forfølgelse ble grunnlag for oppmerksomhet?»

 Jeg takker for svaret. Jeg er spesielt glad
for den siste tilnærminga. Jeg hadde faktisk tenkt å spørre
statsråden om hun ville gå gjennom regelverket. 

Allikevel syns jeg at det i første
delen av svaret var en veldig byråkratisk tilnærming
til disse kvinnenes søknader. De ble avslått før
1. januar og før dette med kjønnsbasert forfølgelse
var et tema i det hele tatt. Nå registrerer jeg at hun
sier at disse kvinnene kan komme med nye søknader. Jeg
går ut fra at de da vil få en uhildet behandling,
og at statsråden vil se til at det blir tilfellet. Jeg
har forståelse for at man ikke kan gå inn i enkeltsaker,
men statsråden kan jo ikke på en måte
gå fra ansvaret for hvordan dette blir praktisert. Og det
er tilfellet at få blir trodd i disse sakene, slik Flyktningerådet
også har kommet og sagt fra til oss om.

  Da er også statsråden på linje
med det jeg kaller de beste krefter i EU. For dette er ikke noe norsk
spørsmål – det er et allment spørsmål
hvordan reglene blir praktisert, og kvinnelobbyen i EU
har nå tatt initiativet til en kampanje som går
på å se på hvordan kjønnsbasert
forfølgelse gir eller ikke gir grunnlag for asyl og opphold. 

Det er en sak jeg allikevel har behov for å ta
opp med statsråden, og det går på praktiseringa.
Flyktningerådet sier i sitt tidsskrift På Flukt
at noe av årsaken til at så få kvinner
blir trodd, er at det ikke er god nok kunnskap verken om regelverket
eller om kvinnenes situasjon i de landene de kommer fra, og at de
kanskje – jeg vil tilføye – ikke tar
det nok på alvor. Jeg synes denne situasjonen og situasjonen
for voldtatte kvinner i Norge – altså hvordan
vold mot kvinner er blitt tatt på alvor eller ikke tatt på alvor
i Norge – har veldig klare paralleller, som vi som kvinnelige
politikere må følge opp.

