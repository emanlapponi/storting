 Jeg har dette spørsmålet til barne- og familieministeren:




«Ifølge en ny undersøkelse om lesbiske og homofiles levekår viser det seg at lesbiske og homofile fremdeles utsettes for stor grad av diskriminering på ulike områder i samfunnet. Mye må gjøres for at denne gruppen opplever at de har akkurat samme menneskeverd og blir behandlet likt med andre i samfunnet. Statsråden uttalte i radio 26. februar 1999 at homofiles måte å leve på har hun ikke noe med.




Betyr dette at statsråden mener at Regjeringa ikke har noe ansvar for å gripe fatt i denne undersøkelsen?»




 Jeg takker statsråden for svaret, og jeg er glad for at statsråden understreker menneskeverdet til de homofile og lesbiske.




Det som gjorde meg urolig sist fredag, var at statsråden kom med flere signaler om at levekåra til de lesbiske og homofile var en sak for psykiatrien og rusomsorgen, mens vi her snakker om oppvekstvilkåra til de unge lesbiske og homofile. 




Jeg har hørt lite om at de rystende levekåra til homofile og lesbiske skyldes diskriminerende holdninger med derpå manglende støtte og sosial utstøting og trakassering. Det er vårt alles ansvar å gjøre noe med diskriminerende holdninger, men det er i aller høyeste grad et ansvar for barne- og familieministeren, som har ansvar for rammene rundt oppvekstvilkåra til alle unge, også de lesbiske og homofile. Jeg syns det er flott at statsråden nå vil ha en dialog med LLH, men rapporten gir oss god nok kunnskap til å vite at her må vi gjøre en samordnet innsats, og det kan gjøres gjennom en stortingsmelding. Vil statsråden ta initiativ til det?




   Jeg skal fortsette med spørsmål
til kommunal- og regionalministeren som gjelder inkludering i det
norske samfunnet og hvor viktig det er.

«Blant de 8 000 som sitter
i asylmottak, er det mange krigsskadde barn og foreldre med store
traumer. Flere av de enslige asylsøkerne har vært
barnesoldater. Uten tidlig hjelp vil de ha vansker med å takle
livet og fungere i samfunnet. Ifølge flere kilder får
ikke barna og foreldrene deres den hjelpa som trengs. Blant annet
er det viktig at barnevernet tar et koordineringsansvar. 

Hva mener statsråden må til
for at barn og foreldre skal få nødvendig hjelp
slik at de lettere kan inkluderes i samfunnet?»

 Jeg takker for svaret, og jeg deler statsrådens
bekymring for alle dem som kommer uten foreldre eller eldre søsken.
Men jeg vil understreke at også foreldre har erfaring fra
krig og tortur, noe som gjør det vanskeligere å være
foreldre i en situasjon hvor de skal være på mottak
eller bosette seg i et fremmed land. 

Jeg er enig med statsråden i betydningen
av rask utplassering. Det har kommet noen alarmerende signaler i morges.
Spesielt for barn med traumer, for dem som skal få tilbud
om hjelp, kan en ikke fortsette å akuttopprette asylmottak
i kommuner der det tilfeldigvis er ledig hotellkapasitet eller en
nedlagt folkehøyskole. Det må lages et nettverk
av paratkommuner som vet hva de skal gjøre og som har den
kompetanse som trengs. Dette er statens ansvar. Vil statsråden
gjøre det SV har foreslått, nemlig å ta
initiativ til å opprette et slikt nettverk av paratkommuner?

