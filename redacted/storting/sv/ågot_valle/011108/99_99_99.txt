Også SV var og er mot Schengen-avtalen, ut fra tre viktige grunner. For det første ser vi at samarbeidet er en del av bygginga av en union, som vi faktisk sa nei til. Det andre er at vi ser at Schengensamarbeidet, Schengen-avtalen, eller felles flyktning- og asylpolitikk, som dette dreier seg om også, er en måte å bygge opp en mur – en festning – mot den fattige delen av verden på, og vi har sett noen groteske følger av akkurat denne muren. Det tredje er rettssikkerhet og personvernet. Vi advarte mot at kontroll på grensen ville bli erstattet med en enda større og mer omfattende kontroll i landet. Vi advarte også mot at det ville bety registrering i systemene SIS og SIRENE, og jeg vil minne om at tilsynsorganet for nettopp disse slakter rettssikkerheten som følge av den mer vilkårlige registreringa som finnes der.




Vi ser konturene av et «Storebror ser deg»-samfunn, og vi mener – og advarer mot – at det vil gå i motsatt retning av det som var konklusjonen etter Lund-kommisjonen, nemlig at etterretning må underlegges demokratisk kontroll.




SV tar gjerne en omkamp på Schengen-avtalen – vi ønsker å ta en omkamp på Schengen-avtalen. Men hvis det skal skje, må det skje på et mye bredere grunnlag enn dette forslaget, og det må skje på grunnlag av en bredere mobilisering utenfor dette huset. Og så er det sånn at SV, i likhet med Senterpartiet, ikke kan godta den viktigste grunngivinga for dette forslaget, som også Bastesen var inne på da han la det fram, nemlig at vi ikke kan slippe inn terrorister i dette landet – som om de som kommer hit, i hovedsak er terrorister. Det er en mistenkeliggjøring av de som kommer hit, som vi ikke kan godta.




Vår EU-motstand, både når det gjelder motstand mot å bli medlemmer og motstand mot å tilpasse oss til EU, bygger på en solidarisk holdning. Derfor kan heller ikke vi støtte dette forslaget, og vi kommer til å stemme imot det.




