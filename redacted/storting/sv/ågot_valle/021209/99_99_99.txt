 

(komiteens leder): 

Aller først vil jeg si til Høyres representanter og også til representanten Martin Engeset at jeg lurer på om man virkelig forstår hva denne verkebyllen kan bety i forhold til samefolkets tillit til storsamfunnet.




Etter NRK-programmet «Frykten for de grenseløse» skrev avisa Nordlys at det lå en etnisk verkebyll der. Det må vi bare ta til etterretning. De skrev:







«Det er avgjørende at den åpenhet vi har hatt om politiets overvåking i etterkrigstidens Norge ikke stanser ved grensen til Sameland.»




Det har tjent demokratiet til ære at de ubehagelige sannhetene om ulovlig overvåking og registrering av legale politiske aktiviteter har kommet for en dag. Men oppgjøret med historien er ikke ferdig før alle kapitlene er ferdigskrevet. Når Sametinget mener at ikke alle kapitlene er ferdigskrevet, mener SV det er viktig å sørge for å få bekreftet eller avkreftet at det ikke gjenstår et uåpnet kapittel i denne historien, nemlig kapitlet om overvåking av samene på etnisk grunnlag. Derfor står vi sammen med Arbeiderpartiet om forslaget om å anmode EOS-utvalget om å se på om det er grunnlag for å foreta gransking av opplysninger om overvåking av samene på etnisk grunnlag. Jeg synes egentlig at dette er et ganske beskjedent forslag.




Det er tre viktige grunner til dette. For det første: Hvem er det som flere ganger har bedt om at det skal foretas en gransking? Og det er da heller ikke en gransking, som saksordføreren gjorde greie for, vi går inn for i dag. Hvem er det som har bedt om at det skal foretas en gransking? Jo, det er Sametinget. Det er altså det samiske folket som ber nasjonalforsamlinga om å få bekreftet eller avkreftet at det har foregått en overvåking på etnisk grunnlag. Jeg undrer meg over at verken justisministeren eller Kristelig Folkeparti – Høyre og Fremskrittspartiet unntar jeg i denne sammenheng – legger til grunn at det ikke er hvem som helst som ber om dette. Jeg spør: Hvilket syn har de på Sametinget, og hvilken vekt har det som kommer derfra?




For det andre: betydningen av de opplysningene som er kommet fram i de mappene som det er gitt innsyn i. Og hva står det der? Jo, at sentrale representanter for det samiske folket er blitt overvåket. Det er altså dokumentert. De har jobbet med og har representert infrastrukturen til det samiske folket. Jeg har fått se, jeg har her en liste over de organisasjonene og institusjonene som er benyttet for dette målet, altså å overvåke enkelte samer. Det er en ganske imponerende og systematisk liste.




La oss ta noen eksempler på hvem som er blitt overvåket, og som er kommet fram i media, det er også dokumentert: Aslak Nils Sara, kompanisjef, kaptein og sikkerhetsklarert av Forsvaret, men POT stemplet ham som geriljaleder og utsatte ham for overvåking. I det sivile livet var han leder for Nordisk Samisk Institutt i Kautokeino, et institutt som ble utpekt som base for ekstremgrupper. Andre sentrale ledere som Odd Mathis Hætta og sågar tidligere sametingspresident Ole Henrik Magga er også blitt overvåket. Og en kan ikke utelukke at de er blitt overvåket som ledere for det samiske folket.




Som saksordføreren også gjorde rede for, var det altså ganske sterke teorier om ting som foregikk akkurat på det tidspunktet vi snakker om. Det er bl.a. teorier om at ekstremister ville løsrive sameland, og at KGB stod bak, som også saksordføreren sa noe om.




For det tredje: Dersom det har foregått en overvåking, la oss bli ferdige med det. La oss bli ferdige med det som kan ha vært en skjult del av fornorskningsprosessen. Det kan være den siste og viktige delen av en forsoningsprosess.




Som saksordføreren sa: Vi har verken dokumenter som bekrefter eller avkrefter at det har foregått en overvåking på etnisk grunnlag. Det vi har, det iallfall jeg har, er dokumenter på at noen sentrale personer er blitt overvåket. Jeg er redd for at dersom dette ikke blir avkreftet eller bekreftet, vil det fortsatt være en verkebyll i det norske samfunnet. Derfor synes jeg det er synd at ikke flertallet – og spesielt Kristelig Folkeparti, som har vist en anstendighet i samiske spørsmål – er med oss i dag.




