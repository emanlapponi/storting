 Det er riktig at vi har til behandling et forslag om lønnsøkning for stortingsrepresentanter og regjeringsmedlemmer. Jeg vil komme tilbake til hvordan vi forholder oss til den foreslåtte lønnsøkningen.




For SV er det viktig å se lønns- og pensjonsordninger under ett, for disse henger sammen. Vi mener at det er uhyre viktig at disse ordningene oppfattes som rettferdige og rimelige blant folk, fordi vi er valgt av folket, og vi skal ha tillit blant folk.




Vi har, som det er sagt, merknader til den foreslåtte lønnsøkningen, men det som er aller viktigst for SV, er å få ryddet opp i pensjonsforholdene. Det er rett og slett ikke rimelig at vi som folkevalgte og tillitsvalgte skal ha helt andre pensjonsordninger enn de vi bestemmer at andre skal ha. Mens de fleste andres pensjon er knyttet til grunnbeløpet i folketrygda, har altså stortingsrepresentantene som har full pensjon, 66 pst. av den til enhver tid gjeldende stortingslønna.




Jeg vil minne om at denne forsamlinga er den som regulerer grunnbeløpet i folketrygda. Det er mange som har påpekt at grunnbeløpet har vært underregulert i mange år. Det er også denne underreguleringa som fører til at mange er minstepensjonister. Når Stortinget mener at representantene fortjener å ha såpass gode pensjonsordninger, hvordan kan da Stortinget, som altså regulerer grunnbeløpet, mene at mange skal ha det mye dårligere? Det er vårt spørsmål. SV mener at det svekker den tilliten som folkets valgte må ha, når en ikke er villig til å ordne opp i dette misforholdet.




Dersom Stortinget fortsetter med å bevilge seg forholdsvis høge lønnsøkninger, kan i verste fall – og det er i verste fall sett fra SVs side – mange av oss, når vi en gang går inn i en helt sikkert fortjent pensjonisttilværelse, ha bedre lønn enn det vi har pr. i dag. Jeg vil minne denne forsamlinga om at mens full stortingspensjon var 195 000 kr i 1996, vil den bli 343 000 kr fra nå av. Det er en økning på 148 000 kr på fem år.




Da Stortinget ryddet opp i lønnsforholdene i 1996 – og den oppryddinga var SV enig i – så en samtidig de urimelighetene som oppstår i pensjonsordningene. SV har tatt opp dette flere ganger, sist i fjor på denne tida og i det såkalte Brørby-utvalget, som så på arbeidsforholdene for stortingsrepresentantene. Heller ikke da var en villig til å få gjort noe. Til tross for det stortingspresidenten sa og oppfordret Stortinget til, håper jeg nå på et nytt storting.




Så til lønnsøkningen. Siden vi ønsker å se lønn og pensjoner under ett, kommer vi i dag til å stemme mot den foreslåtte økningen. Vi mener ikke at stortingsrepresentanter eller regjeringsmedlemmer skal være lavtlønna, slett ikke. Vi mener at lønn og godtgjørelse skal gjenspeile både at vi er folkevalgte, og at vi har en ansvarsfull jobb. Vi mener at dersom vi skal bevilge oss høgere lønn – og det kan det være grunner til – bør den ikke være over gjennomsnittlig lønnsøkning.




Jeg vil kommentere noen av de argumentene vi blir møtt med, og som også brukes for at man skal ha en forholdsvis høg lønnsøkning.




Lønna skal ikke være til hinder for rekruttering, sies det mange ganger. Til det er å si at det er viktig å rekruttere bredt til Stortinget, og det er viktig at det til politikken rekrutteres ut fra engasjement og ikke ut fra høge lønninger. Det er jo ikke sånn at det er vanskelig å rekruttere verken til regjering eller til storting.




Så blir vi møtt med argumentet at det er opprettet en lønnskommisjon, det sa jo også stortingspresidenten noe om, og når vi har opprettet en lønnskommisjon, får vi følge den. Til det er å si at det er Stortinget som til sjuende og sist bestemmer godtgjørelsen, og det er lov å bruke sunn fornuft. SV var imot opprettelsen av lønnskommisjonen, og vi advarte den gangen om at det kanskje ville skje en avpolitisering av beslutningen rundt godtgjørelse. Nå ser vi at akkurat det vi advarte mot, skjer, at Stortinget så å si dekker seg bak lønnskommisjonen. Derfor syns vi at det er på tide å vurdere også lønnskommisjonen og kanskje foreslå at vi avskaffer ordninga. Det vil vi eventuelt komme tilbake til på et seinere tidspunkt.




Så ser jeg med glede at Senterpartiet kommer til å fremme et forslag nesten identisk med det SV har. Jeg syns det er bra at Senterpartiet er på gli, og jeg hadde også forhåpninger om at Senterpartiet var på gli. Jeg venter med spenning på grunngivinga, hvorfor de fremmer et nesten identisk forslag. Jeg ser at det er en forskjell ved at de ikke pr. i dag vil gå inn på at det skal knyttes til den årlige reguleringa av grunnbeløpet. For oss er nettopp det clouet.




Når det gjelder Høyesteretts lønninger, er vi enig i innstillinga og kommer til å stemme for den.




Da tar jeg opp det forslaget som er referert i innstillinga.




