  Jeg har dette spørsmålet
til barne- og familieministeren:

«De «nye» leikeplassforskriftene
har ikke ført til færre ulykker, men sannsynligvis
til at barn får dårligere bevegelsesutvikling,
er konklusjonen i en undersøkelse utført av førskolelærerstudenter
i Bergen. Barn trenger spennende motoriske utfordringer for å kunne
utvikle seg. Da forskriftene kom, ble det advart mot at barn ville få færre
spennende utfordringer. 

Vil statsråden sørge for
at motoriske utfordringer og utvikling blir et tema ved evaluering
av forskriftene?» 

  Jeg takker for svaret og er enig i at vi må se
på hele samfunnsutviklinga når vi skal vurdere om
unger får gode nok utfordringer eller ikke. Det er viktig
at unger får utfordringer slik at de tør å bruke
kroppen sin og dermed også får gode mestringsopplevelser.
Dette må være et overordnet mål når
vi planlegger hvilke tiltak og ressurser vi skal sette inn, spesielt
når det gjelder ungers utemiljø. Jeg er likevel
uenig med statsråden når hun sier at dette ikke
skal være et tema ved evalueringa av disse forskriftene.
Jeg vil påstå at det var en overdreven beskyttelsestrang
og ikke hensynet til ungers bevegelsesutvikling som var tanken bak
de nye leikeplassforskriftene. Vi skal sjølsagt ikke eksponere
ungene for fare, men vi skal heller ikke ta fra dem utfordringene.
Et skrubbsår i ny og ne er faktisk bra for unger for at
de kan forhindre farer seinere i livet. Og når førskolelærerstudentene
kommer til denne konklusjonen, ber jeg statsråden om å se
på om det ikke kan være mulig å åpne
opp for å se på motorisk utvikling også i
denne sammenhengen.

  Jeg er glad for det, også fordi jeg har
bakgrunn som barnefysioterapeut og faktisk vet en del om det.

Så åpnet også statsråden
for å se på utviklingstrekk når det gjelder
ungers motoriske utvikling. Det er sånn at mangel på fysisk
aktivitet er årsaken til at flere og flere unger risikerer å få belastningslidelser,
og at grovmotorisk utvikling er en forutsetning for all annen utvikling og
leik.

Den største helsefaren er etter mitt
syn ikke farlige helseapparater, men det er måten vi tilrettelegger
på, f.eks. ved at bilen får større plass
enn ungene.

God stimulans i barneårene er gull
verdt senere. Derfor vil jeg utfordre statsråden på to
ting: Når hun ser på kvaliteten i barnehagen – vil
hun da også vurdere muligheten for en god bevegelsesutvikling
for ungene også i den sammenheng? Og vil hun se på motorisk
utvikling og fysisk aktivitet i en større sammenheng i
forbindelse med den stortingsmeldinga hun kommer med når
det gjelder barns oppvekstvilkår?

