(komiteens leder): 

I likhet med saksordføreren og Martin Engeset vil jeg gi EOS-utvalget ros for vel utført og godt arbeid. Den oppgaven som Stortinget har gitt EOS-utvalget gjennom kontrolloven, blir bare viktigere og viktigere, ikke minst fordi, som andre har framhevet, befolkningen skal ha tillit til den viktige oppgaven som de hemmelige tjenestene skal utføre.




Kampen mot terrorisme er internasjonal og krever internasjonale tiltak og samarbeid. Det er det ingen tvil om. Men så er det slik at hva som er terrorisme, og hva som er en trussel mot den enkelte stat, kan det være – og er det – delte meninger om. Det samarbeidet våre hemmelige tjenester inngår i, må det derfor følges nøye med på. Samarbeid med tradisjonelle samarbeidspartnere er i seg sjøl ingen garanti for at lover holdes og rettsprinsipper følges.




Etter 11. september er det over hele verden vedtatt nye lover. Derfor er det viktig at de tiltak som blir truffet innenfor rammen av regelverket, ikke svekker det vernet av individets rettssikkerhet og muligheter til politiske ytringer vis-à-vis tjenestene som er bygd opp de siste årene. Det er kjernepunktet i en rettsstat og i et demokrati. Balansen mellom det arbeidet som må foregå for å ivareta sikkerheten på den ene siden, og demokrati og rettssikkerhet på den andre siden, må ikke forskyves. Derfor har EOS-utvalget en uhyre viktig demokratisk rolle. Stortingets rolle er å følge opp de bemerkningene og den kritikken som kommer fram i årsmeldinga.




Jeg vil ta opp noe. Det første er den saken som også Martin Engeset tok opp. For oss dreide den saken, som vi har merknader om når det gjelder ABCDE-konferansen, seg om anmodningen fra Den sentrale enhet i Politiets sikkerhetstjeneste om å innhente informasjon om alle personer, altså ikke bare utlendinger, men om alle personer som det var kjent skulle reise til Oslo for å demonstrere mot Verdensbanken i fjor. Innmeldingene fra distriktene hadde et beskjedent omfang, og EOS-utvalget melder fra at det ikke var foretatt registreringer i strid med gjeldende regler, eller at det var foretatt instruksstridig utlevering av personopplysninger til samarbeidspartnere med referanse til konferansen. Det var bra. Men det som SV mener var helt hårreisende, var anmodningen om å innhente informasjon om den demonstrasjonen som det var lagt mye arbeid i fra arrangørenes side for at den skulle bli fredelig. Den sentrale enhet innrømmer også at det i anmodningen var bedt om unødvendig detaljert informasjon om ikke-voldelige demonstranter – og jeg sier igjen: ikke-voldelige demonstranter.




SV forutsetter at justisministeren gir beskjed om at dette ikke skal skje igjen. Dette var jo også et tema som vi hadde oppe under debatten om EOS-utvalgets årsmelding i fjor. Det må ikke skje igjen, også fordi denne typen anmodninger kan hindre folk i å ytre seg politisk gjennom demonstrasjoner.




Vi reagerer på anmodningen. Men det vi reagerer enda mer på, er at Høyre, Kristelig Folkeparti og Fremskrittspartiet gjennom sin merknad sier at dette er OK, at Politiets sikkerhetstjeneste bare gjorde jobben sin. Jeg vil utfordre justisministeren til å si hva han mener om innstillingen på akkurat dette punktet.




EOS-utvalget har behandlet en klage fra Norsk Journalistlag angående PSTs anmodning om å få utlevert deltakerlista for en konferanse holdt i Alta. Også flertallet i komiteen har merket seg dette. Her kjenner jeg Høyre og Kristelig Folkeparti igjen, når de er med på å påpeke at Politiets sikkerhetstjeneste gikk for langt når de bad om denne anmodningen.




EOS-utvalget har inspisert Globus-II-radaren i Vardø. Det er viktig at de gjorde det, fordi det har vært pressespekulasjoner om at radaren skulle inngå som en del av det planlagte amerikanske rakettforsvarssystemet NMD. Tjenesten presiserte overfor utvalget hvorfor radarens tekniske karakteristika ikke gjør den egnet i det planlagte systemet, og at det ikke har vært reist spørsmål fra amerikansk side om å inkludere Globus-II-radarene i systemet. Så langt, sier EOS-utvalget, er det ikke holdepunkter for at kravet om nasjonal kontroll ikke er ivaretatt. Det synes vi er bra. Men SV sier i innstillingen at vi forutsetter at Globus-radarene heller ikke i framtida inkluderes i et amerikansk rakettforsvarssystem.




Jeg er nokså forundret over at ikke resten at komiteen vil være klar på dette, for det kan umulig være i norske interesser å inngå i et offensivt amerikansk rakettforsvar.




Sosialistisk Venstreparti foreslår at Stortinget skal «be Regjeringa utrede hvordan den overvåkingen og registreringen som skjer som følge av Europol- og Schengensamarbeidet kan underlegges nasjonal og parlamentarisk kontroll». Jeg vil gjerne utdype dette noe. Europol- og Schengensamarbeidet fører til at opplysninger om norske borgere blir lagt inn i store og uoversiktlige databaser. Det gjelder Schengen informasjonssystem – SIS – SIRENE og ikke minst datasystemet TCS med analyseregistre, der opplysninger om etnisk bakgrunn, religiøse og politiske meninger kan lagres midlertidig. Jeg kan huske tilbake til debatten om Schengensamarbeidet, da nåværende justisminister også var justisminister. Den gangen tok jeg opp at samarbeidet innebar etablering av et overvåkingssystem for kontroll av demonstranter og aktivister. Det går fram av en håndbok for politisamarbeid for å opprettholde offentlig orden og sikkerhet som ble vedtatt i 1997, og som er en håndbok om grenseoverskridende politisamarbeid.




Hva er så innholdet i den? Jo, at alle grupper, store som små, som deltar i demonstrasjoner, kan overvåkes og registreres i SIS. Det bekreftet også justisministeren den gangen. Det betyr at det skal følges med på f.eks. naturvernere som demonstrerer. Ifølge håndboka skal det informeres om hvilke veier eller ruter gruppa kjører eller ankommer, om møteplasser, oppholdssteder eller eventuelle pauser underveis.




Jeg vil spørre justisministeren om på hvilken måte registreringene som skjer som følge av Europol og Schengensamarbeidet, er underlagt nasjonal parlamentarisk kontroll, og om man er fornøyd med det man vet om det. Med de kunnskapene vi har, mener vi at det trengs en utredning om det.




Med dette vil jeg ta opp det forslaget som vi har om utredning på dette området.




