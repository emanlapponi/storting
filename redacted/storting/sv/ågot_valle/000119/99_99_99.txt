  Jeg har dette spørsmålet
til fiskeriministeren:

«I Troms fylkeskommunes fylkesplan
foreslås det at Fiskeridirektoratet og deler av Havforskningsinstituttets forskningsoppgaver
flyttes til Tromsø. Det forvaltnings- og forskningsarbeidet
Havforskningsinstituttet og Fiskeridirektoratet har utført
gjennom 100 år fra basen i Bergen, har hatt stor
betydning for den sterke posisjonen Norge har i det internasjonale
fagmiljøet og for utvikling av fiskerinæringa.

Vil statsråden arbeide for at institusjonene
fremdeles skal ligge i Bergen?»

  Jeg takker for svaret. Når jeg har stilt
dette spørsmålet, er det jo fordi ønskene
fra Troms-politikerne har vakt en smule uro også i miljøene
i Bergen. Bakteppet er sjølsagt at det ligger store muligheter
i utvikling av marine ressurser. Fiskerinæringa er kanskje den
viktigste vekstnæringa vi vil ha i framtida.

Det er klart at både Nord-Norge og
Vestlandet må få lov til å delta i en
så løfterik vekstnæring, ut fra de ressursene
som fines. Men så er spørsmålet om en
gjør det ved å svekke et faglig miljø som
har fått utvikle seg gjennom hundre år. Fiskeridirektoratet
har sammen med Havforskningsinstituttet, miljøet ved Universitetet
i Bergen og næringen utviklet et unikt miljø som
har gjort Bergen til et tyngdepunkt både innenfor marin
forskning, forvaltning og undervisning – også internasjonalt.

Jeg er glad for fiskeriministerens svar, og
jeg tolker det slik at han vil jobbe for at institusjonene fremdeles skal
ligge i Bergen.

  Det er klart at det er viktig med en offentlig
debatt også på dette området. Men en
så viktig avgjørelse som beliggenheten til disse
institusjonene med de oppgavene de skal ivareta, kan i hvert fall
ikke tas gjennom et vedtak om godkjenning av fylkesplan. Jeg håper
at fiskeriministeren er enig i det.

Det er klart at her må man utvikle
forskningsmiljøene. Men, ut fra de ressursene vi har både
utenfor Vestlandskysten og i Nord-Norge, er mitt poeng at man må ikke svekke
det miljøet som allerede er der, og det går jeg
ut fra at fiskeriministeren er hjertens enig i. Hvis det er distriktspolitikk
man er ute etter, så er jo SV de første som vil
diskutere hvordan man kan styrke miljøene i Nord-Norge.
Men man må i hvert fall ikke flytte det eneste statlige
direktoratet som ligger i Bergen – da må man kanskje
diskutere å flytte andre arbeidsoppgaver.

