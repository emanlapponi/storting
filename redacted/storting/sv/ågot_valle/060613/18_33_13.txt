 

(ordfører for sak nr. 7):

Det er en enstemmig komite som står bak innstillinga om samarbeidet i OSSE i 2005.




Helt siden initiativet til opprettelse av OSSE, og det møtet i Helsinki i 1975 som la grunnlaget for den organisasjonen vi har i dag, har OSSE spilt en viktig rolle. Med 55 medlemsland er organisasjonen den største regionale organisasjon i verden. OSSE har utviklet seg til å bli en viktig aktør på områder som spenner fra våpenkontroll og antiterrorismetiltak til demokratisering, menneskerettigheter, nasjonale minoriteter og miljøspørsmål.




Utviklinga i et utvidet Europa etter den kalde krigen har krevd stor grad av vilje til samarbeid og fokus på de spørsmålene og områdene som OSSE jobber med. Organisasjonen har vært viktig i forhold til oppbygginga etter krigen i det tidligere Jugoslavia og har vært og er en aktør som bidrar til å fokusere på spørsmål om oppbygging etter krigene, retur av flyktninger og internt fordrevne flyktninger, press på de ulike lands myndigheter for å løse problemer i forhold til eiendomsspørsmål og gjenoppbygging og samspill for å få nasjonale minoriteter og ulike etniske grupper til å samarbeide og leve side om side. Her har organisasjonen fremdeles utfordringer, spesielt i forhold til å bidra til løsing av spørsmålene som knyttes til Kosovo og områdets framtidige status.




OSSE er også en viktig aktør i forhold til demokratiutvikling i de tidligere Sovjetstatene, som f.eks. Hviterussland, Ukraina og Usbekistan. Her har landenes myndigheter behov for hjelp til å gjennomføre prosessene, og det er behov for internasjonalt press fra OSSE for å få demokratiseringsprosesser iverksatt og menneskerettigheter respektert. Den dialogen som nå er på gang mellom statsledere i Armenia og Aserbajdsjan for å forsøke å få til en løsning på den langvarige konflikten om Nagorno-Karabakh, trenger oppfølging. Her er OSSE en viktig bidragsyter.




Så til et område som naturlig nok ikke er omtalt i innstillinga. De siste dagers avsløringer av hemmelige fengsler i Tsjetsjenia viser at vi må legge press på Russland for å få til en løsning på konflikten, få iverksatt en demokratiseringsprosess og få respekt for grunnleggende menneskerettigheter. OSSE kan, i tillegg til FN, bidra til å sette situasjonen i Tsjetsjenia i fokus. Dette er absolutt nødvendig for å bidra til at de som fremdeles bor i området, skal kunne oppleve trygghet, og at alle de som er internt fordrevet i Russland eller har måttet flykte til andre land, skal kunne ha håp om en dag å kunne returnere til hjemmene sine i trygghet og uten å frykte forfølgelse. Etter vår mening må Norge igjen også fokusere på at OSSE må få en tilstedeværelse i Tsjetsjenia, slik at brudd på menneskerettigheter kan overvåkes systematisk og tas opp med Russland. De frivillige organisasjonene, som Memorial, gjør en stor og viktig jobb og trenger støtte fra OSSE. På lik linje med at USA får kritikk fra Europarådet for hemmelige fengsler og brudd på grunnleggende menneskerettigheter, må Russland nå også få den samme kritikken. Situasjonen i Tsjetsjenia har krav på samme oppmerksomhet og undersøkelser fra OSSEs side som det Europarådet har gitt – med rette – når det gjelder de hemmelige fengslene i europeiske land, og som har vært brukt av amerikanske myndigheter.




De områdene som det i de siste årene har vært størst fokusering på i OSSE-sammenheng, er handel med mennesker, med våpen og med narkotika. Hvert år er hundretusener av kvinner og barn utsatt for menneskehandel i Europa, slik også representanten Nybakk var inne på i sitt innlegg om NATO. Det arbeidet som gjøres i OSSE og av OSSEs spesialrapportør på dette feltet, er veldig viktig. Trafficking har jo også en dagsaktuell og klart synlig side i Norge. Vi må ivareta ofrene og sørge for samarbeid over landegrensene for å ta bakmennene. En slik moderne form for slaveri som menneskehandel er, involverer både fysisk og psykisk terror i forhold til ofrene. Det er vel knapt et land i OSSE som ikke er avsenderland, transittland eller mottakerland når det gjelder ulike former for trafficking. De ulike aspektene av trafficking har betydning for omtrent alle områder OSSE jobber med. Det er derfor viktig at organisasjonen har styrke og kapasitet til å bekjempe alle former for menneskehandel.




Jeg viser til innstillinga fra en enstemmig komite.




