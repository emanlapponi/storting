 Jeg har dette spørsmålet
til justisministeren:

«I 1997 ble det satt i gang et prøveprosjekt
med sikkerhetsalarmer til voldsutsatte kvinner. Denne ordningen har
vist seg å fungere godt for de 300 kvinnene som har fått
alarmen. Alarmpakken er likevel ikke god nok fordi den mangler mobiltelefon
og telefonsvarer og derfor ikke kan brukes ute. 

Vil statsråden ta initiativ til å utvide
pakken, og vil statsråden gjøre ordningen permanent?»

  Jeg takker for svaret.

Jeg oppfatter det som veldig positivt, og jeg
oppfatter det også slik at dette er et område
som justisministeren tar på alvor. Jeg er veldig glad for
at ordninga skal videreføres. Jeg er også veldig
glad for at han vurderer å utvide den til det offentlige
rom, for det er jo slik at så lenge alarmen ikke kan brukes
i det offentlige rom, begrenser det kvinners bevegelsesfrihet. Spesielt
gjelder det kvinner med barn, og det er jo svært uheldig,
for å si det mildt.

Nå er også jeg kjent med
at det her er en del tekniske problem, men de tekniske problemene
er jo løst i Sverige og Danmark, ettersom jeg forstår.
I Sverige finnes det en ordning hvor man med noen tastetrykk på en
mobiltelefon får forbindelse med alarmstasjon, og denne
forbindelsen lar seg ikke avbryte av den som utøver volden.
Jeg vil utfordre justisministeren til å se på erfaringene
fra Sverige, for jeg oppfatter det slik at han i hovedsak er enig
med meg.

  Handlingsplanen kan vi nok komme tilbake til
og kommentere. Jeg er veldig glad for den holdningen som justisministeren
viser.

Men det er et annet problem jeg gjerne vil
ta opp, nemlig at det er et misforhold mellom antall alarmer som er
utlevert, og det vi vet om omfanget av vold mot kvinner. Det vi
også vet, er at det er ulik behandling fra politikammer
til politikammer. Det som er ganske typisk, er at ved de politikamrene
hvor man virkelig tar vold mot kvinner på alvor, som f.eks.
Bergen politikammer, er det lett å få alarm, mens
vi på andre politikammer får høre at det
er vanskelig å få alarm. Det viser jo at her trengs
det mer informasjon, både til politi, til krisesenter,
til de som er ofre, helsevesen osv., osv. Jeg vil gjerne utfordre
statsråden og spørre, om han kan bekrefte én
ting: Det er vel ikke slik at det er budsjett det står
på hvorvidt kvinner skal få utlevert voldsalarm
eller ikke?

  Vi fortsetter på temaet vold mot kvinner.
Jeg har følgende spørsmål til justisministeren:

«Medieoppslag har igjen vist at kvinner
som er utsatt for vold, ikke får nødvendig oppfølging
fra politiet, til tross for at vold mot kvinner er et av våre
mest alvorlige samfunnsproblem. Sverige har hatt et eget kvinnevoldsutvalg
der politiet ble trukket inn i arbeidet. Dette har ført til
endrede holdninger til slike saker hos politiet. 

Vil statsråden ta initiativ til opprettelse
av et utvalg som kan se på ulike virkemidler mot vold mot
kvinner i et helhetsperspektiv, og der ulike aktører deltar?»

  Jeg takker for svaret. 

Jeg er sjølsagt glad for at Regjeringa
nå legger fram en handlingsplan for å motvirke
vold mot kvinner. Jeg betrakter det som et resultat av det mangeårige
arbeidet som en rekke frivillige organisasjoner, ikke minst kvinneorganisasjoner
og krisesenterbevegelsen, har gjort. Men hvis vi ser på mandatet
til den gruppa som har utarbeidet denne handlingsplanen, ser vi
at den tar utgangspunkt i privat vold og overgrep utført
av ektefelle eller samboer. Det er en viktig del av det. Men så er
det en rekke mangler. Vi kan se på oppslaget i VG i dag:
Hva har Regjeringa tenkt å gjøre i forhold til
de mest marginaliserte, de prostituerte, de som blir utsatt for
den aller mest fornedrende og grove volden? Hva har Regjeringa tenkt å gjøre
med den økende volden overfor innvandrerkvinner, og vil
den se på hva slags tvangstrøye treårsregelen
er for innvandrerkvinnene? Jeg stiller disse spørsmålene,
for dette er komplekse spørsmål, som må tas
på alvor.

  Jeg takker igjen for svaret. Disse problemene
har vært tabubelagt i så mange år at
det fremdeles er mange ting vi ikke vet og ikke forstår
når det gjelder årsak til vold og hva det er som
driver menn til vold. Derfor er det kjempeviktig ikke bare å sette
ned et statssekretærutvalg, og ikke bare å ha
et koordineringsutvalg – det er bra, men ikke
bare det – men å få sammen alle de miljøene
som kan drive forskning framover, som kan komme med tiltak, og som
både vurderer de tiltakene som er, og ser om det trengs
nye tiltak. Dette er et problem som vi begge er enige om er tabubelagt,
som er komplekst og som aller mest er med på å holde
kvinner på plass, i en underordnet stilling. Derfor blir
vi så engasjert i forhold til dette. Jeg ber statsråden
igjen vurdere et Kvinnofrid-utvalg, et kvinnevoldsutvalg (presidenten klubber),
som kan gå lenger og ta problemene enda mer på alvor
enn det et koordinerende utvalg gjør.

