 Jeg har dette spørsmålet
til kulturministeren:

«Ved behandlinga av frivillighetsmeldinga
vedtok Stortinget at 10 pst. av idretts- og kulturmidlene skal gå til
lokalt arbeid blant barn og unge. Disse midlene skal komme i tillegg
til kommunenes og Stortingets ordinære bevilgninger. Mens
idretten får sitt, får ikke frivillige kultur-,
barne- og ungdomsorganisasjoner sine 10 pst. gjennom Frifond. Likevel
mener departementet ved statssekretæren, i et intervju
i NRK P2, at Regjeringa følger opp Stortingets vedtak. 

Er statsråden enig i denne vurderinga?»

 Jeg takker for svaret. Det var klargjørende
for hva som har foregått inntil nå.

Jeg vil holde fast på at Stortinget
vedtok at 10 pst. av spilleinntektene tiltenkt kultur skal gå til 

lokal 

aktivitet. Det gjorde Stortinget
fordi Stortinget sluttet seg til intensjonen i opplegget fra departementet
slik den gikk fram i meldinga. Jeg skjønner godt at frivillige
organisasjoner innenfor kultur har følt seg lurt når
de må gå runde på runde for å få ut
de 10 pst. til Frifond, som jo er opplegget som man er blitt enig
om etterpå. 

Jeg ble urolig da jeg hørte intervjuet
med statssekretæren, der han sa at departementet bruker
langt mer enn 10 pst. til barn og unge. Det skulle også bare
mangle, men det er om å gjøre ikke å blande
kortene her. Stortinget hadde altså en intensjon om at
disse midlene i forbindelse med frivillighetsmeldingen skulle komme
i tillegg til Stortingets og kommuners ordinære bevilgninger.
Jeg har derfor følgende spørsmål til
statsråden: Har hun den forståelse at Stortingets
vedtak om 10 pst. av spilleoverskuddet til kultur skal gå direkte
til Frifond til fordeling? Og vil hun sørge for at dette
blir fulgt opp senere?

