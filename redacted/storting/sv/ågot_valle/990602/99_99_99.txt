  Jeg har dette spørsmålet
til kulturministeren:

«Det flerspråklige bibliotek
(DFB) er kompetansebibliotek på bibliotektjenester
til språklige minoriteter. Tilgjengelighet og tilbud på bibliotektjenester
spiller en viktig rolle for inkludering i det norske samfunnet.
DFB har hatt en sterk økning i aktivitetsnivået,
og med 6 000 flyktninger fra Kosovo vil behovet øke i år.
Den økonomiske situasjonen var prekær allerede
i 1998.

Hvordan mener statsråden at DFB kan
opprettholde drifta som trengs for å kunne yte tjenester
til stadig flere flyktninger?»

  Jeg takker for svaret. Det viser at vi er
enige om hvor viktig tilbudet er for språklige minoriteter.
Tidligere meldinger har slått fast at folkebibliotekene er
det offentlige kulturtilbudet som har lyktes best i å nå flyktninger
og innvandrere. Ofte viser det seg at biblioteket er det stedet
beboerne på et asylmottak oppsøker først i
fritida i lokalsamfunnet. I en tid der alt er utrygt, vil en bok
på eget morsmål representere noe trygt, for ikke å snakke
om hvor verdifullt det er for foreldre å kunne lese en
bok for barna sine.

Statsstøtten til DFB har stått
stille siden 1994, og behovet har økt samtidig. Allerede
i fjor ropte biblioteket varsku. I den situasjonen vi nå får,
med 6 000 nye flyktninger fra Kosovo, vet vi at behovet
vil øke veldig mye. Og da er mitt spørsmål:
Hvordan ser kulturministeren for seg at denne viktige jobben kan
gjøres uten at biblioteket får de nødvendige
ekstra tildelingene i år?

