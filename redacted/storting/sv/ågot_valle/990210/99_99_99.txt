  Jeg har følgende spørsmål
til barne- og familieministeren:

«En undersøkelse fra forskningsstiftelsen
Fafo viser at innvandrerfamilier gjerne vil ha barnehageplass til
barna sine. Men ofte får de ikke plass, eller plassen er
for dyr. Når vi vet at barnehagen er en viktig arena for
integrering i det norske samfunnet, er dette bekymringsfullt.

Hva vil statsråden gjøre
for at flere barn med flerkulturell bakgrunn kan få barnehageplass
til en overkommelig pris?»

  Jeg takker for svaret. Jeg oppfatter det sånn
at vi er enige om at barnehagene er en veldig viktig arena for integrering
av unger med flerkulturell bakgrunn, for at de skal lære
norsk, lære om det norske samfunnet, og det er også foreldrene
veldig opptatt av.

Nå er det sånn at for å sikre
alle barn tilgang til barnehage – og jeg går ut
fra at statsråden er enig i at her må vi ikke
bare skape særordninger, men sikre plass til alle barn – er
det nødvendig med to ting: økt barnehageutbygging
og lavere pris. Og da vil jeg gjerne spørre om statsråden
kan tenke seg å vurdere en ordning med gratis kjernetid
på f.eks. fire timer, slik at barnehagene kan være
et reelt alternativ også for foreldre som har dårlig økonomi.
Det er jo noe av dette denne ordninga i Oslo øst handler
om. 

Mitt neste spørsmål: Barnehageutbygginga
har stoppa opp – det er et faktum. Hva vil statsråden
gjøre for å få fortgang i barnehageutbyggingen?

  Jeg har følgende spørsmål
til fungerende justisminister:

«På en høring i
regi av Oslo Bispedømmeråd kom det fram at serberne
i Øst-Slavonia i Kroatia blir utsatt for omfattende trakassering,
og at situasjonen stadig forverrer seg. En av de serbiske krigsfangene
fra andre verdenskrig skriver i et brev til statsminister Kjell
Magne Bondevik at den fascistiske organisasjonen Ustasja har fått
nytt liv i Kroatia. 

Vil statsråden på bakgrunn
av disse opplysningene vurdere å gi de serbiske asylsøkerne
fra Øst-Slavonia opphold på humanitært grunnlag»

  Ja, vi ser jo klart her at det er en puslete
innvilgningsprosent, og det viser hvor trangt nåløyet
er inn til Kongeriket Norge – eller hvor lett det er å bli
kastet ut igjen.

Når statsråden nevner at
antallet rapporterte konfliktepisoder er gått klart ned
på slutten av året, er ikke det så rart,
for det er ikke så mange serbere igjen. Det som er alvorlig,
er at det ikke bare er de serbiske flyktningene som kom fra andre
 deler av Jugoslavia til Øst-Slovenia som flykter, men det er de
som har bodd der over lengre tid. 

Det er nå flere som rapporterer om
en etnisk rensning. Den kroatiske Helsingfors-komiteen snakker om
de kroatiske myndigheters higen etter å skape et etnisk
rent område. Jeg kunne ha kommet med en hel masse eksempler,
men det gir ikke tida mulighet til. 

Utlendingslova § 15 gir fullt
mulig vern mot forfølgelse ved å gi opphold på humanitært
grunnlag. Bør man ikke når nye informasjoner kommer
til, og det mener jeg kom fram gjennom denne høringa, vurdere
situasjonen på nytt? Gjør det ikke inntrykk når
det rapporteres om etnisk rensning?

