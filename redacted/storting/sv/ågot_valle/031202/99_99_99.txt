 

(komiteens leder): 

Budsjettinnstillinga fra kontroll- og konstitusjonskomiteen bruker ikke å innebære den store dramatikken – heller ikke i år. Men i år fører budsjettforliket til kutt i de kapitlene som faller inn under komiteens ansvarsområder – i hvert fall i noen av dem. Og det er ganske uvanlig.




Innstillinga viser at Arbeiderpartiet og regjeringspartiene danner flertall, mens både SV og Fremskrittspartiet har alternative forslag. Budsjettinnstillinga omfatter Stortinget og de institusjonene som er underlagt Stortinget. Det gjelder Riksrevisjonen, Stortingets ombudsmann for forvaltningen og Stortingets kontrollutvalg for etterretnings-, overvåkings- og sikkerhetstjenestene.




Jeg er sikker på at jeg har hele komiteen med meg når jeg uttrykker tilfredshet med den jobben som gjøres av disse, så vel som av Stortingets administrasjon og ansatte. Den største budsjettøkninga har Stortinget fått, slik tilfellet var for 2002 og 2003. Det skyldes vedtak som er gjort tidligere, først og fremst etableringa av komitehuset i Akersgaten og øvrig istandsetting av nye lokaler og integrering av disse i Stortingets bygningsmasse.




Jeg vil spesielt nevne oppbygginga av et opplevelsessenter, som en samlet komite mener vil komme til å bety en styrking av arbeidet med å legge til rette for økt demokratisk engasjement blant ungdom. Både komiteen og Presidentskapet har besøkt et tilsvarende senter i det danske Folketinget, og har ved selvsyn opplevd engasjert ungdom som politikere for en dag.




Komitehuset vil stå ferdig i løpet av vårsesjonen 2004. Jeg er sikker på at komitehuset vil lette arbeidet for komiteenes arbeid og ivareta den demokratiske nyvinningen som åpne komitehøringer er og har vært, på en enda bedre måte. Det at komitehøringene som hovedregel er åpne, er en viktig del av det kontinuerlige arbeidet med å styrke demokratiet. Demokratiet forutsetter åpenhet, bl.a. åpenhet rundt hvem det er som driver lobbyvirksomhet, og dermed hvem som kan legge viktige premisser for Stortingets beslutninger.




Stortinget har gjennomgått effektiviseringstiltak. Jeg vil spesielt nevne arbeidet med VIS-prosjektet som ble igangsatt i 2001, og som bl.a. har resultert i et nytt dokumentlager, portalsystem og publiserings- og agentverktøy. Dette har i hvert fall fått to konsekvenser: For det første er forhåpentligvis Stortingets arbeid mer tilgjengelig overfor allmennheten. For det andre har dette og diverse andre tiltak ført til at Stortingets papirforbruk er redusert med 30 tonn i forhold til 2001.




Budsjettforliket innebærer et kutt på 13 mill. kr i Stortingets driftsutgifter og 7 mill. kr mindre til kjøp av leiligheter, samtidig som Stortinget er pålagt salg av leiligheter for samme sum. Som følge av endrede anslag for ombygginga av komitehuset, innebar finansvedtaket likevel en økning på 13 mill. kr til dette formålet. Det er i tråd med anmodningen fra Presidentskapet. Kuttet i driftsutgiftene vil nødvendigvis kreve at reisevirksomheten blir mindre og stiller større krav til enda mer effektiv drift.




Riksrevisjonen er Stortingets viktigste instrument for at Stortinget kan utøve sin kontrollfunksjon. Jeg vil understreke betydningen av at Riksrevisjonen får det rommet som trengs, for å gjøre den jobben som skal gjøres. Det vil vi kunne komme tilbake til i løpet av våren når komiteen skal behandle forslag til lov og instruks for Riksrevisjonen. Budsjettforliket innebærer et kutt på 10 mill. kr i forhold til Presidentskapets opprinnelige forslag når det gjelder Riksrevisjonen. Når det gjelder SVs innstilling til dette, vil jeg komme tilbake til det seinere.




Sivilombudsmannen fikk ved budsjettbehandlinga i fjor flere stillinger og kunne gå til innkjøp av nytt utstyr, bl.a. arkivsystem. Flertallet, alle bortsett fra Fremskrittspartiet, slutter seg til Presidentskapets opprinnelige forslag for neste år. Komiteen forutsetter at Sivilombudsmannen med dette forslaget kan videreføre driften på inneværende års nivå. Komiteen slutter seg til det viktige målet det er å få redusert saksbeholdningen, og den tida det tar å behandle klagesaker. Komiteen ser positivt på at Sivilombudsmannen nå legger mer vekt på generelle undersøkelser av saksbehandlingsrutinene i forvaltninga. Både Sosialistisk Venstreparti og Fremskrittspartiet oppfordrer Sivilombudsmannen til mer på eget initiativ å fremme saker overfor Stortinget utenom årsmeldinga, spesielt gjelder det saker som er av prinsipiell karakter, eller av stor allmenn interesse. Det vil gjøre at Stortinget vil kunne være bedre oppdatert og gi Sivilombudsmannen tilbakemeldinger underveis.




Så til Sosialistisk Venstrepartis forslag. Vi vil styrke EOS-utvalgets arbeid ved å foreslå en ny stilling som fagsekretær innenfor IKT-området. I et brev til Presidentskapet viser EOS-utvalget til at informasjonsutveksling og samarbeid mellom de forskjellige landenes EOS-tjenester har økt betraktelig etter 11. september 2001, og til opptrappinga av kontraterrorarbeidet. Men dette krever også økt kompetanse og økte ressurser hos dem som skal kontrollere tjenestene. Kontroll blir stadig viktigere ut fra et rettssikkerhetsperspektiv og et demokratiperspektiv. Vi håper at EOS-utvalget kan få den tiltrengte stillingen ved neste korsvei.




Forliket innebærer, som jeg har sagt, et kutt på 10 mill. kr i forhold til det opprinnelige forslag til bevilgning til Riksrevisjonen. Nå sier Riksrevisjonen at det er forsvarlig å redusere utgiftene med halvparten. Ytterligere kutt vil bety reduksjon av aktivitetsnivået. SV kan ikke slutte seg til et forslag som innebærer redusert aktivitetsnivå, fordi Riksrevisjonen får flere og ikke færre oppgaver i 2004. SV foreslår derfor 5 mill. kr mer til Riksrevisjonen og 590 000 kr mer til EOS-utvalget i forhold til flertallets forslag. Siden vi må forholde oss til den vedtatte ramma, foreslår vi en tilsvarende reduksjon i Stortingets driftsutgifter.




Med dette legger jeg fram komiteens innstilling og tar opp SVs forslag.




(komiteens leder):

 Flere ganger har vi sagt at en av Stortingets viktigste oppgaver er å kontrollere om regjering og forvaltning følger de vedtak som Stortinget har fattet, og det er jo viktig å stadfeste det nok en gang. Sivilombudsmannen er Stortingets forlengede arm og praktisk utøver av deler av denne kontrollen. Ikke bare det, Sivilombudsmannen er folkets advokat og har hele den offentlige forvaltninga som arbeidsområde. Ombudet har derfor en svært viktig rolle. Jeg vil understreke at det derfor er viktig at forvaltninga følger opp de vedtakene eller henstillingene som ombudsmannen kommer med, eller fatter. Det er viktig i forhold til tilliten til forvaltninga og i forhold til den enkeltes rettssikkerhet. Det forutsetter at forvaltninga både prioriterer henvendelsene fra ombudsmannen og legger ned et betydelig arbeid i disse.




Komiteen er godt fornøyd med den jobben Sivilombudsmannen gjør, og det er derfor en enstemmig komite som står bak innstillinga når det gjelder behandlinga av årsmeldinga. I årsmeldinga gjør Sivilombudsmannen greie for at de rettslige spørsmålene som klagene reiser, blir stadig mer kompliserte og vanskelige å forstå. Den offentlige lovgivinga gir i stadig økende grad borgerne rettigheter. Rettsliggjøring var jo også et tema i Maktutredningens sluttrapport. Den økende rettsliggjøringa av forvaltningas forhold til borgerne bidrar til å styrke den enkeltes rettsstilling, men samtidig øker forventningene til hva forvaltninga skal kunne gjøre. At rettighetene er forankret i skjønnsmessige ord og uttrykk, bidrar til at saksbehandlinga på ombudsmannskontoret blir stadig mer komplisert, ressurskrevende og tidkrevende. Det er derfor viktig at Stortinget gir økonomiske rammer som er nødvendige for at ombudsmannen kan utføre jobben som kontrollør og folkets advokat.




Det ser ut til at spørsmålet om innsyn i forvaltningas interne dokumenter fortsatt framstår som delvis uavklart. Ved behandlinga av årsmeldinga for 2001 bad en samlet komite ombudsmannen om å vurdere om det var nødvendig med en regelendring for å stadfeste ombudsmannens rett til innsyn. Problemstillinga ble da belyst gjennom to saker. Bergens Tidende bad om innsyn rundt Globus II-saken. Sivilombudsmannen bad om innsyn for å vurdere bruk av mer offentlighet i Utenriksdepartementet og Justisdepartementet. Sjøl om det dreide seg om en intern dialog om hvordan en sak for Sivilombudsmannen skulle behandles, sluttet en samlet komite seg til ombudsmannens vurderinger, at Justisdepartementets tolkning av ombudsmannsloven § 7 korresponderte dårlig med ombudsmannens mandat – for ombudsmannens rett til utlån av dokumenter må ikke innskrenkes. Forvaltningas vide fullmakter kompenseres jo ved at ombudsmannen kan undersøke årsakene til avslagene. En samlet komite stadfester i den innstillinga vi behandler nå, at bestemmelsen i ombudsmannsloven § 7 også må gjelde de interne dokumentene som Justisdepartementet har ment har vært unntatt fra ombudsmannens innsyn. Jeg utfordrer justisministeren til å stadfeste det samme. Dersom han ikke gjør det, kan det bli aktuelt å komme tilbake med forslag til endring i ombudsmannsloven.




I fjor reiste ombudsmannen to spørsmål – ja flere, men iallfall to spørsmål som komiteen tok opp i innstillingen: Hvilken rolle har ombudsmannen etter omlegginga av billighetserstatningen? Og: Bør ombudsmannens forhold til menneskerettigheter presiseres? Komiteen bad ombudsmannen om å komme tilbake med forslag. Komiteen slutter seg til ombudsmannens vurderinger og forslag, slik de er framlagt for komiteen, og slik det går fram av saker vi skal behandle senere i dag, i Stortinget, om endringer i instruks, og i Odelstinget, om endringer i lov.




Komiteen mener at ombudsmannen ikke kan eller skal ha en rolle ved behandlinga av billighetserstatninger. Videre går komiteen inn for en tilføyelse i ombudsmannsloven § 3, som innebærer at Sivilombudsmannen skal påse at menneskerettigheter legges til grunn. Komiteen forutsetter at ombudsmannskontoret har den nødvendige fagkunnskapen for å ivareta dette aspektet ved vurdering av forvaltningsvedtak i tida framover, og komiteen har også notert seg med interesse det samarbeidet som skal inngås med Senter for menneskerettigheter ved Universitetet i Oslo.




Sivilombudsmannen reiser i årsmeldinga det viktige spørsmålet om ansattes ytringsfrihet. Ytringsfrihet er en viktig forutsetning og et viktig element i demokratiet. Utgangspunktet må være at offentlig ansattes ytringsfrihet også må kunne omfatte ytringer om forhold som hører innunder eget arbeidsområde og berører forholdet til arbeidsgiver. Som ombudsmannen skriver:







«Ledelsen ved et sykehus må kunne uttale seg kritisk til nedskjæringer ved sykehuset og en rektor ved en skole må kunne forsvare skolens interesser, selv om dette ikke er i samsvar med standpunkt kommunens ledelse har inntatt.»




Det er likevel klart at det må kreves at den ansatte eksplisitt opplyser at hun eller han uttaler seg på egne vegne, og ikke på vegne av virksomheten, slik Sivilombudsmannen skriver.




I media har vi kunnet lese om ansatte som forteller om det de anser som kritikkverdige forhold i kommuner eller i helseforetak. Jeg mener, og SV mener, at dette er forhold det er viktig at kommer fram, både overfor beslutningstakere og allmennheten. Ifølge media har flere som forteller om forholdene slik de oppfatter dem, blitt utsatt for trusler om oppsigelser eller andre former for represalier. Jeg vil understreke at dette er et viktig tema, og jeg er helt sikker på at vi kommer tilbake til det ved behandlinga av senere årsmeldinger og når vi behandler grunnlovsforslag om ytringsfrihet.




Jeg har valgt å kommentere disse områdene, men viser til at Sivilombudsmannen har tatt opp en rekke interessante og viktige problemstillinger som komiteen har kommentert.




