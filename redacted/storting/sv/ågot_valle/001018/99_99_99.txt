  Det er en ære å ha det siste
spørsmålet. 

Jeg har dette spørsmålet
til kulturministeren:

«Kulturbåten «Innvik» er
Norges flytende kulturhus. I 12 år har den fungert som
arena for kunst- og kulturformidling for hele kystnorge. Det er
fare for at Kulturbåten A/S må avvikle
drifta dersom den ikke lenger får statstilskudd. Konsekvensen
blir at folk langs kysten får dårligere muligheter
til å oppleve kunst og kultur. Det vil også gå utover
satsinga på den «kulturelle skolesekken» i kystkommunene.

Hvorfor mener statsråden at det ikke
er et statlig ansvar å sikre drifta til Kulturbåten
A/S?»

  Jeg takker først for svaret. Men
jeg synes jo det er veldig leit at en overordnet vurdering skal ramme
kystfolket på denne måten. Jeg synes også det
er leit at ikke Kulturdepartementet og Regjeringa etter hvert begynner å innse
at dette ikke har dreid seg om øremerkede tilskudd til
to fylker, men at disse to fylkene har fungert som en slags postkasse
for tilskuddet til kulturbåten. 

Jeg vil gjerne utfordre statsråden
på dette: Er statsråden enig i at kulturbåten
er avgjørende for at unger langs kysten skal kunne ta del
i den «kulturelle skolesekken», eller «kulturnista»,
som den heter i Møre og Romsdal? Møre og Romsdal
fylke har jo kalkulert med «Innvik» i fylkets
videre oppfølging av «kulturnista». Hvis
vi så er enige om det, kan vi så også være
enige om at de andre fylkene og kulturinstitusjonene ikke må være
avhengige av Hordalands og Sogn og Fjordanes disposisjoner for å få tilgang
til båten? For det er jo det som er realiteten dersom statstilskuddet
opphører og drift skal være opp til fylkene. Jeg
vil oppfordre statsråden til å gi sine egne partifeller
råd om å være med på å bidra
til at statstilskuddet skal kunne opprettholdes.

