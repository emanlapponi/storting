 Diskusjonen rundt gratisprinsippet er ikke av ny dato. Tidligere var det vanlig at elevene selv betalte en betydelig del av turer, ekskursjoner og leirskoler. Dette var ikke en god ordning. Den førte til at en del elever på grunn av dårlig økonomi i hjemmet ikke fikk delta i det som var en del av skolens faglige og sosiale læringsarena. I dag får kommunene egne midler til leirskoleopphold via de statlige overføringene, og det er skoleeiers plikt å sørge for at alle elever i kommunen får lik mulighet til å delta. Det er det veldig mange elever som er glad for. 




Skolen er samfunnets viktigste fellesarena. For å sikre at alle elever skal ha samme rett og mulighet til å være likeverdige deltakere på denne arenaen, må prinsippet om gratis grunn- og videregående skole være en grunnpilar. Prinsippet er da også lovfestet i opplæringsloven. Nå er det likevel sånn at grupper, klasser og skoler selv kan ta initiativ til å samle inn penger til aktiviteter. Mange elever gjør dette, f.eks. gjennom egne elevbedrifter, noe som er positivt. Dette kommer ikke i konflikt med gratisprinsippet så lenge alle elevene inkluderes. For det er inkludering som er nøkkelen. 




Jeg er veldig glad for at kunnskapsministeren gjennom sine uttalelser har slått fast at prinsippet om at alle elever skal være med, er viktig. Det er dessverre nødvendig og helt riktig av ham å minne oss om dette. For vi lever i en tid da de fleste av oss får stadig mer penger. De fleste av oss har god råd til å betale egenandeler for at våre barn skal få gode opplevelser. Gode opplevelser ønsker alle foreldre å gi sine barn. Men gapet mellom dem som har og dem som strever for å få endene til å møtes, blir større. Vi vet at i det som defineres som fattige familier, er barn i skolepliktig alder. Det er denne gruppen som faller fra når det blir snakk om egenandeler. De deltar i liten grad i kulturskolen, korps, fotballtrening og andre aktiviteter som koster penger. Det er en realitet. Det er disse barna som vil bli stående igjen på perrongen når resten av klassen drar på «spennende og lærerike aktiviteter utover det skolene er pålagt», for å bruke interpellantens ord. De vil i liten grad si sannheten om hvorfor de ikke deltar: at foreldrene ikke har råd. Det er de veldig flinke til å skjule. Det har de gjort lenge. For det er, som en elev sa til meg, flaut å innrømme at man er fattig. Gratisprinsippet er disse barnas sosiale sikkerhetsnett i skoletida, og det må vi ikke glemme. Læring skjer på mange arenaer, og det er skoleeiers ansvar å sørge for at ekskursjoner, turer, skidager og andre aktiviteter på lik linje med lærebøker får et budsjett som gjør at skolene kan bidra her. Mange kommuner, jeg vil si de fleste, har i dag forstått dette og legger inn disse pengene gjennom bevilgningene til den enkelte skole. 




Prinsippet om at alle skal med, ulike mennesker, men like muligheter, både faglig og ikke minst sosialt, må være en selvfølge. Hvis man ikke har dette med seg, undergraver man skolen som fellesarena, og det må være vår plikt å sørge for at skolen er en arena der alle har lik mulighet til å delta. 




