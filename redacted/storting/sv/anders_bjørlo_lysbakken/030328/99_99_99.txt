 Det er to posisjoner som man kan se hos dem som ønsker mest mulig frihandel når det gjelder mat. Den ene er den som representanten Hedstrøm representerer, som gjør nesten hva som helst for å få billigere flesk, og så er det en posisjon som ønsker en liberalisering ut fra solidaritetshensyn med u-landene.




Jeg tror at forestillingen om at frihandel med hensyn til mat skal være en form for solidaritetsprosjekt, ikke er riktig. Det er dansk bacon og ikke biff fra Botswana som vil fylle norske frysedisker hvis det nåværende forslaget blir satt ut i praksis. Det er industrilandbruket fra store, rike land som vil vinne markedsandeler i Norge og ikke u-land. Selvsagt kan noen u-land få økte kapitalinntekter, men millioner av småbønder i fattige land vil stå i fare for å bli utkonkurrert av billige produkter fra dette industrilandbruket. Det må også være et tankekors at dette skjer mens vi har en matvaresituasjon i verden som fører til at flere hundre millioner mennesker sulter. Mat egner seg særdeles dårlig som en uregulert handelsvare, noe vi fikk godt illustrert under sultkatastrofen i Sudan i 1997–1998, da det ble oppdaget at store mengder korn fra Sudan ble importert for å fôre norske griser. I et uregulert marked går varene dit det er kjøpekraft, og norske griser har dessverre større kjøpekraft enn sultne mennesker i Sudan.




Et annet tankekors i forhold til matvaresikkerhet og miljømessig og helsemessig risiko er den økning vi ser når det gjelder utslipp fra transport, fare for spredning av sykdommer og det miljøfiendtlige som ligger i et stadig mer intensivt industrilandbruk. Vi tror det bør tilstrebes å ha produksjonssted ikke for langt fra forbrukssted, og at det derfor er riktig å opprettholde et importvern for landbruksvarer, både for Norge og for u-land.




I likhet med interpellanten er vi også opptatt av at Regjeringen skal kjempe for retten til å beskytte eget landbruk. Også vi lar oss bekymre av Høyres programformuleringer, men jeg har også lyst til å si at vi fra SVs side ser det som positivt om man i Norge er offensiv og går i bresjen for å få redusert bruken av eksportsubsidier. Det er få ting som på en bedre måte illustrerer dobbeltmoralen i det internasjonale handelssystemet som det at land som i de fleste sammenhenger snakker om frihandel, i det lengste forsøker å holde på egen rett til å utkonkurrere lokale småbønder gjennom dumping av egen overproduksjon. Den foreløpige innretningen på landbruksforhandlingene er ikke gode nyheter, verken for distriktene i Norge, norske forbrukere eller verdens fattige. Norges posisjon bør være å søke å kjempe for retten til mest mulig lokal produksjon, vridning vekk fra industriproduksjon og en størst mulig avvikling av eksportsubsidier.




