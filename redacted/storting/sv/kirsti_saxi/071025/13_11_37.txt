 Etter min og SVs mening har vi et godt system for at legemiddel skal få forhåndsgodkjent refusjon, som sikrer at pasientene får medisin som er faglig forsvarlig og godt dokumentert. I tillegg har vi en individuell refusjonsordning som gjør det mulig å gi refusjon for nye legemidler til pasienter med spesielle behov før Legemiddelverket har behandlet en eventuell refusjonssøknad og til og med før et legemiddel har fått markedsføringstillatelse. På denne måten kan viktige nyvinninger bli tilgjengelige meget raskt for dem som trenger det mest.




I tillegg har vi også fått på plass systemer og regelverk for dem som har hatt god effekt av behandlingen, slik at de også har kunnet søke individuelt om fortsatt refusjon.




Når det gjelder frykten for hvorvidt individuelle refusjonsordninger fører til sosiale forskjeller, er jeg veldig glad for at legemiddelindustrien nå har tatt initiativ til undersøkelser for å studere nærmere om individuell refusjon forårsaker sosiale forskjeller. Jeg er også veldig glad for at statsråden understreker at hun vil se nærmere på dette når rapporten foreligger.




Det er spesielt viktig kanskje for oss som er fra distriktene, at man har en grundig gjennomgang av dette, og at man også følger opp Regjeringens mål om at helse- og omsorgstjenestene skal være likeverdige med hensyn til tilgjengelighet, bruk og resultat.




