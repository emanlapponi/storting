 Jeg tror dette er første gang jeg er med på å diskutere en sak i Stortinget som er vedtatt, men som vi ikke vet konsekvensene av, og hvor heller ikke flertallet – tilsynelatende – vil skaffe seg full oversikt over konsekvensene. Det er klart at alle ønsker et så enkelt skattesystem som mulig. Det er en selvfølge. Men veien dit har ganske mye å si. I så måte har ikke interpellanten fått svar på svar på det hun spurte om i det hele tatt.


Fra den nye regjeringen begynner det nå å avtegne seg et mønster. Den varslet skattefradrag for enøktiltak – oppussing – uten umiddelbart å følge opp. Den skapte store problemer for næringen. Det sier seg selv at det skjer, men regjeringen valgte likevel å gå fram på den måten. Regjeringen kuttet i virkemiddelapparatet for næringsutvikling i distriktene samtidig som man snakket om vekstevne, og nå innfører man altså store skattekutt som ikke har effekt for næringslivet, og tilhørende endringer i skattesystemet uten tilsynelatende å ha skaffet seg oversikt over konsekvensene i det hele tatt. Det er, som representanten Slagsvold Vedum helt riktig sa: Vanligvis er rekkefølgen omvendt. Man skaffer seg oversikt over konsekvensene først, så vurderer man om dette er lurt å gjøre, og så gjør man et vedtak. Om denne saken demonstrerer noe – som jeg også har sagt tidligere – er det at regjeringen er flink til å prioritere. Regjeringen har bestemt seg for hva som er viktigst. Man har prioritert store skattekutt til de gruppene som i størst grad har støttet valgkampen til Høyre og Fremskrittspartiet, og så skal man liksom ta seg av konsekvensene for titusener av vanlige næringsdrivende og bønder senere. Jeg vet ikke om de føler at denne måten å gå fram på er særlig betryggende, spesielt ikke når flertallet ikke viser vilje til å se på konsekvensene dette har for alle andre enn bønder, og kanskje spesielt ikke når man har hørt hva finansministeren egentlig mener med å se på virkningene dette har for bønder. Jeg er helt enig med representanten fra Senterpartiet i at det jeg hørte, var en oppramsing av hvor godt bønder har det, og hvor det vel ble antydet at mange av fordelene bøndene har i skattesystemet, er urettferdige og bør gjennomgås.


Sånn går det altså når man forviller seg inn i den tro at skattenivået alene er viktig. Når man driver en valgkamp som så monolittisk fokuserer på å kutte i skatter, uten å se den store helheten, og når man så til de grader binder seg til masten på valgløfter om å kutte i skattene, så må alt annet vike. Da får de uintenderte konsekvensene bare komme. Omkostningene som kommer for bønder og andre næringsdrivende, får bare komme, fordi det er enkelte grupper Høyre og Fremskrittspartiet har forpliktet seg overfor. De skal få betalt, koste hva det koste vil. Det får de nå, men det har store konsekvenser for helt vanlige mennesker som gjør hardt og godt arbeid i norsk næringsliv.


