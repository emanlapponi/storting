 Jeg vil takke ministeren for svaret. Dette er en sak som skaper stor bekymring i Sør-Trøndelag, både på Fosen, på Oppdal, i Røros-regionen, osv. En jordmor på Oppdal, Ingvill Dalseg, som også er partifelle av helseministeren, tilfeldigvis, har sagt følgende:


«En fødsel går normalt bra, men balansen er hårfin, og det er fatalt om det ikke gjør det.»


Da er vi egentlig ved sakens kjerne, for med samhandlingsreformen foregår også mye tidlig flytting av pasienter fra spesialisthelsetjenesten og tilbake til distriktene. Ambulansene brukes mer enn før til oppgaver som ikke er akutte, og da er det å gå feil vei å kutte i akuttilbudet.


Er det sånn å forstå at helseministeren ikke har tenkt å ta affære om det viser seg at det blir store kutt i ambulansetjenesten i Midt-Norge? Og hvis ikke helseministeren kan ta affære, hvilke politikere kan da gjøre det?


