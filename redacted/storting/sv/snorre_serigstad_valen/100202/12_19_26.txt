 En forutsetning for fornybarsamfunnet, lavere klimagassutslipp og god forsyningssikkerhet er god infrastruktur. Stortinget skal i mars behandle lov om fornybar energi til havs. Dette er et område der Norge har alle forutsetninger for å være en viktig aktør. 




Innenfor offshore er vi allerede blant verdens største aktører, kanskje verdens aller største – jeg er litt usikker på tallene – i kompetanse og volum, som representanten Meling var inne på til slutt. Dette får sin naturlige forlengelse i eksempelvis det engasjementet Statoil og Statkraft har på Doggerbank i England. En satsing og en teknologiutvikling på nett til havs, som etter hvert også gir billigere muligheter for påkobling, vil ha mye å si for vår satsing på utnytting av havenergi. Ikke minst kan integrering med eksisterende og nye oljeinstallasjoner gi svært store reduksjoner i klimagassutslipp. Utslipp fra sokkelen utgjør en veldig stor del av Norges samlede CO

2

-utslipp i dag. Vi har nesten 50 gasskraftverk på norsk sokkel, og vi må i hvert fall få erstattet mange av dem ved å elektrifisere de installasjonene i Nordsjøen og i Norskehavet som skal være i drift i flere tiår. 




Offshorevindkraft har en viktig rolle her, men et offshorenett vil uansett være nødvendig for at framtidas vindkraft skal inngå i en større kraftbalanse. Norge kan gi store bidrag til kutt i klimagassutslippene fra kull, olje og gass på kontinentet, og vår vindkraft kan inngå i et godt samspill med vannkraften vår og gjøre begge deler mer verdifulle. Vi har halvparten av Europas vannmagasiner. Jeg tror ikke verdien av disse akkurat vil minke etter hvert som det satses mer på fornybar energi i Europa. I et slikt bilde er det viktig å legge til rette for norsk eksport av fornybar energi. 




Men samtidig tror jeg det er viktig å holde hodet litt kaldt. Det er ikke et mål for SV å eksportere all kraft vi kan. Norge har verdens mest klimavennlige prosessindustri. Det er et mye bedre miljøregnskap å eksportere kraft i form av aluminium og silisium enn å eksportere kraften rett ut. For å unngå karbonlekkasje og risiko for norske arbeidsplasser må norsk kraftpolitikk i en fornybar og offshorebasert framtid ta hensyn til norsk industri og bidra til nye satsinger på ny norsk grønn industri. 




SV mener altså at elektrifisering av sokkelen, kraft til klimavennlig industri og ikke minst elektrifisering av transportsektoren er svært viktig, viktigere enn å ha som mål i seg selv å eksportere så mye kraft som mulig. 




I et framtidig lavkarbonsamfunn vil det å besitte den mest miljøvennlige industrien og transportsektoren være blant de aller største fortrinn. Det er derfor ikke slik som representanten Lødemel sier, at vi i framtida må ta et valg mellom å låse kraften inne eller eksportere grønn kraft til Europa. Samtidig som vår fornybare energi er en stor ressurs for å senke europeiske utslipp, er også prosessindustrien vår mye av det som gjør og i enda større grad skal gjøre oss til en miljønasjon. Her må flere hensyn balanseres. 




Et framtidig havbasert supernett krever også politisk styring. For at samfunnsbehovene skal ivaretas, er det viktig at Statnett er systemansvarlig ved et nytt nett til havs. Det er også viktig å se en slik nettpolitikk i et norsk forsyningsbilde. Jeg tror, trass i det representanten Solvik-Olsen sier, at et havbasert nett med tilkoblinger langs kysten i Norge vil kunne ha en effekt på forsyningssituasjonen vår innenlands, og slik sett fungere konfliktdempende med tanke på framtidig nettutbygging i Norge. Det krever videre teknologiutvikling og mye arbeid, men det gjør jo det meste av klima- og energiutfordringer i vår tid. 




Så tror ikke jeg heller at vi kommer utenom videre debatt om forholdet mellom klimatiltak, lokalmiljø, livskvalitet og estetikk. Men jeg tror også dette kan fungere avbøtende. 




