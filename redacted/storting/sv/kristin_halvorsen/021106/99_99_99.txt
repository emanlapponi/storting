 Jeg vil gjerne stille følgende spørsmål
til utenriksministeren:

«Det har vist seg vanskelig
for Sikkerhetsrådet å komme til enighet om en
ny Irak-resolusjon. USA har tidligere gjort det klart at de mener
Sikkerhetsrådet har gitt aksept gjennom tidligere resolusjoner
for et væpnet angrep på Irak, for å hindre
at Irak tilegner seg store lagre av masseødeleggelsesvåpen.

Mener Norge at tidligere
resolusjoner mot Irak gir mandat for et slikt angrep?»

 Jeg takker utenriksministeren for svaret.

Situasjonen nå er jo litt annerledes
enn da spørsmålet ble formulert og sendt til Stortinget,
fordi det nå ser ut som om det går klart i retning
av at det vedtas en resolusjon, at det legges et løp med
to resolusjoner.

Jeg har et oppfølgingsspørsmål
som dreier seg om Norges rolle i den prosessen som nå er
i ferd med å bli avsluttet. I internasjonale medier, og
i norske medier også, karakteriseres Norges rolle
som å være lojale støttespillere
for USA. Det er jo ingen tvil om hvem som har presset på for å få en
resolusjon som åpner for krig og ikke går
i et fredsspor.

Jeg lurer på hva som er utenriksministerens
kommentarer til de mange internasjonale oppslag som vi har sett, der Norge
og USA settes i samme båt.

 Et kort oppfølgingsspørsmål
som går helt konkret på innholdet i
en mulig resolusjon. Jeg er klar over at utenriksministeren ikke
kan ta det punkt for punkt, men det er et viktig synspunkt, som dreier
seg om hvor mye tid våpeninspektørene skal ha
for å kunne gjøre en skikkelig jobb. Hvis man
skal true med krig i dette området, vet man jo at det er
fryktelig varmt på sommerstid – det
kan være godt over 50º i skyggen – og
derfor går en del av debatten på å presse
fram en kort tidsfrist for at våpeninspektørene
skal kunne gjøre en jobb for å ha mulighet til å gjennomføre
militære aksjoner før sommeren setter inn. Men
da vil våpeninspektørene antakelig ikke være
i stand til å gjøre en tilstrekkelig skikkelig
undersøkelse, og jeg ønsker å vite
hva som er Norges holdning til det og eventuelt andre
tiltak som kan hindre at man faktisk gjennomfører
en militær aksjon og går til krig mot
Irak. Det vil være helt vesentlig at man på en
realistisk måte klarer å gå våpeninspektørsporet
og forhindre (presidenten klubber) masseødeleggelsesvåpen
ved at våpeninspektørene kan gjøre en
effektiv jobb som de har gjort tidligere (presidenten klubber igjen).
De har jo tidligere lyktes i å avskaffe en del av Iraks
masseødeleggelsesvåpen før
de ble utestengt i 1998.

