 Det er en samstemt oppfatning blant alle partiene på Stortinget at prinsippet om offentlighet og meroffentlighet skal gjelde også for Stortingets organer. Det er også slik at det er enighet om at dette for Stortingets del må vedtas i egne regler om dokumentoffentlighet for Stortinget, fordi den offentlighetsloven man har pr. i dag, er offentlighetsloven for forvaltningen, og Stortinget er som kjent ikke forvaltning, vi er landets lovgivende forsamling.




Jeg har funnet det nødvendig å skrive en egen merknad i innstillingen, og det er fordi jeg frykter at man ikke er konsekvent nok, og går langt nok, når det gjelder Stortingets praktisering av offentlighetsprinsippet. Det er sentralt hvis man skal ha mulighet for å gjennomføre offentlighetsprinsippet, at man har en skikkelig journalføring, og at den gjennomføres fortløpende for alle komiteene på Stortinget og for Stortingets administrasjon – der er det en ulik praksis her på huset pr. i dag. Og det er ikke veldig sterkt når det står i det dokumentet som er til behandling, at man i større grad fortløpende skal journalføre. Jeg skulle ønsket meg et større press på det punktet.




Det er også slik at offentlighetsprinsippet betyr at de organene som mottar et dokument, som et annet organ har stemplet «unndratt offentlighet», har plikt til selv å vurdere om det skal offentliggjøres, de kan ikke gjemme seg bak andre organers vurdering. Også på dette punktet er det en noe svakere formulering i det regelverket som nå vedtas for Stortinget, enn det som gjelder i loven om offentlighet i forvaltningen.




Det er også slik at Stortinget ikke forplikter seg til å utlevere dokumenter som Stortinget mottar som kopi. Og det er det en viss rasjonell grunn til, for Stortinget mottar enormt mye post i kopi fra andre deler av forvaltningen og fra andre typer organisasjoner. Men likevel er dette et ganske vesentlig prinsipp å følge hvis man skal klare å oppfylle offentlighetsprinsippet, og jeg tror dette kan være en svakhet.




Med disse merknadene slutter jeg meg til den innstillingen som foreligger. Jeg tror nemlig det er meget vesentlig at Stortinget kommer i gang med dette arbeidet. Jeg tror imidlertid at det kan være ting som må gå seg til underveis, men man vet ikke helt hvordan dette fungerer, om det er tilstrekkelig åpent og offentlig, før dette har fungert en tid. Og da tror jeg faktisk at de erfaringene som andre utenfor huset høster når de ber om tilgang til dokumenter – som pressen kanskje gjør – vil vise i hvilken grad Stortinget faktisk klarer å oppfylle offentlighetsprinsippet.




 Som presidenten vet, er jeg alltid blid og krystallklar. Og om Hagens dagsform gjør at han ikke kan registrere en blid dame når han ser en, får det gå på hans regning. 




SV har behov for å understreke noen stikkord for svakheter som vi kan se ved det regelverket som er. Det gjelder f.eks. siste ledd i § 2, det gjelder også § 6. Det dreier seg om i hvilken grad man nå setter av ressurser i Stortinget for å sørge for at man har stadig oppdaterte journaler for dem som skal ha rett til innsyn. Dette er områder som SV har behov for å rette søkelyset mot, men det kan godt hende at dette kommer på plass i Stortingets håndtering av gjennomføringen av offentlighetsprinsippet. Det kan vi se an, men dette er punkter som SV vil følge med på for å se om det kommer på plass. Det er nemlig helt nødvendige forutsetninger for at Stortinget skal praktisere offentlighetsprinsippet på samme måte som det skal fungere i forvaltningen.




