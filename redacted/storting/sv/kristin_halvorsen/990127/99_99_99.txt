 Jeg vil gjerne stille statsministeren følgende
spørsmål:

«Statsministeren var i sin nyttårstale
opptatt av å bekjempe volden. Nå viser Oslo politikammers
statistikk at om lag 80 pst. av alle ran blant unge under 20 år
i Oslo begås av ungdom med utenlandsk bakgrunn.

Hva vil statsministeren og Regjeringen gjøre
med dette?»

  Jeg takker statsministeren for et grundig
svar, som var innom alle de områdene jeg tror det er viktig
at man konsentrerer innsatsen om.

Men jeg har lyst til å si én
ting på det holdningsmessige planet først: Hva
er grunnen til at ungdom kan rekrutteres til gjenger, som ofte har
meget streng intern disiplin? Den viktigste grunnen er at de føler
seg utenfor et fellesskap. Derfor er det ekstremt viktig hvordan
man snakker om denne problemstillingen som dreier seg om ungdom
med innvandrerbakgrunn og kriminalitet, fordi uansett om det er
80 pst. av dem som begår ran, som har en slik
bakgrunn, er det et fåtall enkeltpersoner det dreier seg
om. De har et individuelt ansvar for hva de har gjort. De som holder
seg på den smale sti, og som er mer lovlydige enn ungdom
ellers i Norge, skal ikke puttes i samme bås. Hvis vi putter
ungdom med innvandrerbakgrunn i én bås og folk
flest får et inntrykk av at de stort sett er kriminelle,
fyrer man opp under gjenglederne, som gjerne vil ha tak i dem.

For det andre: Når det gjelder det
systematiske arbeidet, skolefritidsordningen, barnehagene, alt det
daglige arbeidet, må Regjeringen tenke helt annerledes
enn det man har gjort til nå.

