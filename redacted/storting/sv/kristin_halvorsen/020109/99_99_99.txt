 Jeg vil gjerne stille utenriksministeren følgende
spørsmål:

«Den norske regjeringen
legger tilsynelatende vekt på å opptre nøytralt
i konflikten mellom Israel og palestinerne. Dette til
tross for at Israel gjennom blant annet Sikkerhetsrådets
resolusjon 242 av 1967 er karakterisert som okkupant overfor palestinerne.

Er det Regjeringens oppfatning at Israel er å regne som
okkupant på Vestbredden og i Gaza, og at den israelske
utbyggingen av bosettinger i disse områdene er i strid
med folkeretten?»

 Jeg takker utenriksministeren for et krystallklart
svar på det spørsmålet som er stilt, nemlig:
Israel er en okkupantmakt. Israel okkuperer Palestina.
Og punkt to: Regjeringen mener at de nye bosettingene
som er foretatt av israelere inne på palestinsk område,
er i strid med folkeretten.

Men jeg får ikke den krystallklare
delen av svaret til å henge sammen med det Regjeringen
og utenriksministeren ellers bruker tid på når
det gjelder Midtøsten-konflikten. Det er jo ikke
som Petersen sier i sitt svar, at det er Israels militære
overlegenhet som skulle tilsi tilbakeholdenhet fra Israels side
i forhold til voldshandlinger overfor palestinerne. Det er jo rett
og slett det faktum at Israel er en okkupasjonsmakt i forhold til
Palestina, som må understrekes. Det betyr at man ikke
kan sitte med hendene i fanget og bare snakke om at volden
må stoppe på begge sider, men at man må stille
krav til Israel om at hvis det skal bli en rettferdig fred – og
man faktisk mener at Israel okkuperer Palestina – må de
trekke seg ut og respektere de grensene som er.

 Jeg har lyst til å si at det er ikke
så rart at man lurer, for det jeg oppfatter at utenriksministeren
først og fremst legger vekt på når situasjonen i
Midtøsten skal kommenteres, det er å legge
press på Arafat for at han skal sette i verk de nødvendige
tiltak for å stoppe volden. Men det presset som utenriksministeren kunne
lagt på Sharon, er jo helt nødvendig for å få til
en rettferdig fred i Palestina. Jeg lurer på om utenriksministeren
i sine samtaler med Sharon klart og tydelig har sagt at
Israel okkuperer Palestina, og at bosettingene i de palestinske
områder er ulovlige. Det må ligge
til grunn for en fredsavtale.

Så er det ikke slik at resten
av verden snakker med én stemme overfor Israel. Det er
jo rett og slett slik at Norge i Sikkerhetsrådet
og i Generalforsamlingen ikke stemmer for en resolusjon
om utenlandske observatører i Palestina,
fordi det ikke passer USA, og fordi det ville provosere
Israel. Er det ikke rett og slett slik at hvis man skal
få til en rettferdig fred i Midtøsten, må noen
si i klartekst til Israel at deres okkupasjon av palestinske
områder ikke kan fortsette?

