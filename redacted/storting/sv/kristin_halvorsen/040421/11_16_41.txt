 Jeg synes ikke det er urimelig at
den norske utenriksministeren har en oppfatning av hvordan
USA utfører sine oppgaver som okkupasjonsmakt
i Irak, og særlig fordi Norge har et bidrag i
stabiliseringsstyrkene og inngår i den meget alvorlige
sikkerhetssituasjonen som nå er der.

Jeg er glad for at utenriksministeren er klar
på at FNs rolle må styrkes videre framover. Det
er jo helt opplagt at militær makt ikke kan lage noen
løsning hvis det ikke fins en legitim vei til
en politisk løsning, der USA faktisk må holde
seg mye mer unna det som er den politiske løsningen.
Hvis ikke, vil man ikke få et styresett i Irak
som har legitimitet. Jeg er glad for at utenriksministeren er veldig
klar på det.

Kan jeg så spørre om det
er slik at Regjeringens vurdering av en eventuell forlengelse
av norske styrkers tilstedeværelse er gjort,
slik som det har virket i statsministerens offentlige uttalelser, eller
om det er slik at det fremdeles er til vurdering hvorvidt de norske
bidragene skal forlenges ytterligere et halvt år.

Eirin Faldet hadde
her overtatt presidentplassen.

