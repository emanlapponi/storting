 Jeg vil gjerne stille følgende spørsmål
til statsministeren:

«En gjennomgang fra KS om situasjonen
i Kommune-Norge viser at mange kommuner har kuttet på skolesektoren
de seinere årene. 

Mener statsministeren at det er ansvarlig politikk
i ett av verdens rikeste land å stramme inn på grunnskolen?» 

 Jeg takker for svaret.

Nå kommer ikke disse resultatene som
noen stor overraskelse for meg. Vi har gått gjennom i Stortinget
tidligere hvordan de øremerkede midlene fungerer overfor kommunene,
og funnet ut at de øremerkede midlene som krever en egenandel,
de tar selvfølgelig penger fra andre sektorer. Og det er
det som har skjedd i veldig mange kommuner, at kommunene har tatt
penger fra andre områder for å få nok
til egenandelen på eldreomsorg, og dermed er det skolen
som lider. Men hvis vi skreller dette til beinet, dreier det seg
til syvende og sist om hvilken kommuneøkonomi man har,
hvilke betingelser man har for å drive alle mulige gode
tiltak rundt omkring i kommunene, og for å sikre en standard
på skole og omsorg som er sammenlignbar med den standarden
som det store flertallet har privat.

Vil statsministeren legge opp til en politikk
som øker overføringene til kommunene betydelig
framover?

 Jeg tror at ambisjonsnivået må være
mye høyere enn dette. Hvis vi ikke klarer å holde
en standard på offentlig sektor og særlig skolen
framover som kan matche den veldig mange barn og foreldre har privat,
kommer vi ikke til å klare å holde en bred offentlig
skole, og privatisering kommer til å tvinge seg fram. Og
situasjonen rundt omkring i kommunene er at de stort sett ikke har
fått noen voldsom vekst i forhold til i fjor. Tvert imot,
de trår vannet, og gjeldssituasjonen er bekymringsfull.
De kommer antakelig ikke til å måtte ta dramatiske
nedskjæringsrunder, men de kommer heller ikke til å klare å ta
de grepene for offentlig sektor og skolen som vi forventer, vi som
er foreldre og besteforeldre, og alle andre velgere forventer. Derfor
vil jeg på det sterkeste anmode statsministeren om å jekke
ambisjonsnivået mange hakk opp, fordi dette kommer til å være
avgjørende for om en vesentlig sosialdemokratisk grunnstein
i Norge vil bestå framover. 

