 I SVs gruppe har det vært diskusjon og litt uenighet om det forslaget som dreier seg om at det ikke lenger skal være mulig å fremsette forslag i forbindelse med interpellasjonsdebatter. Vi ser at det kan være et problem når noen i forbindelse med en interpellasjonsdebatt kan fremme både 10 og 15 og kanskje også 20 forslag av til dels prinsipiell karakter, og ingen andre stortingsgrupper ser hva som kommer som forslag i salen, før etter kl. 09.00 samme dag. Det betyr en helt annen mulighet enn den betryggende behandling i de enkelte stortingsgruppene, som vi stort sett har av alle andre saker.




Samtidig synes jeg det er et problem at man innskrenker den muligheten Stortinget har til å fremme saker og forslag på kort varsel. Vi har ved mange korsveier jobbet for at Stortinget skulle kunne være – hva skal jeg si – mer oppdatert, bl.a. ble det innført en spontanspørretime, som skulle gjøre at man drog de aktuelle politiske sakene mer direkte inn i Stortingets behandling. Vi tror også at en slik type innskrenking i forbindelse med behandling av interpellasjoner kan ha den ulempen at vi, når vi ønsker å fokusere en sak, isteden må legge inn private forslag, såkalte Dokument nr. 8-forslag, og at det kan føre til en uhensiktsmessig økning av den type forslag.




Vi er imidlertid innstilt på å støtte Presidentskapets enstemmige innstilling, men gjør oppmerksom på at SVs stortingsgruppe anser dette som en prøveordning, og at vi vil følge med på hva som kommer til å skje når det gjelder på hvilke andre måter forslag fremmes. Vi forbeholder oss retten til å komme tilbake med et eventuelt forslag om endring av forretningsordenens § 51 hvis dette får den virkning at Stortinget blir mer handlingslammet i forhold til å kunne fremme konkrete forslag.




