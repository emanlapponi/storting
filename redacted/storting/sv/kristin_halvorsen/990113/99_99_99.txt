  Jeg vil gjerne stille justisministeren følgende
spørsmål:

«En undersøkelse som Oslo-politiet
har gjort når det gjelder beslaglagte våpen, viser
at tenåringer bærer etterligninger av våpen
og ikke ekte skytevåpen. Slike etterligninger er i salg
i vanlige butikker og kan lett forveksles med ekte våpen
av dem som utsettes for trusler. 

Hvilke initiativer vil statsråden
ta for å hindre utbredelsen av slike leketøy og
etterligninger?»

  Jeg takker statsråden for et meget
positivt svar og en imøtekommelse av den problemstillingen
jeg er opptatt av å ta opp her. 

Det som politiets undersøkelser viser,
er at man kan terrorisere andre ungdommer like effektivt, eventuelt begå et
ran, med etterligninger av våpen, uskadeliggjorte våpen
eller f.eks. luftvåpen. Jeg har selv vært og sett
på noen av disse luftpistolene, og ikke hadde jeg vært
i nærheten av å skjønne at det var en
luftpistol og ikke et ekte våpen som jeg hadde blitt truet
med. I den grad det er en våpenopprustning i enkelte ungdomsmiljøer,
er disse våpnene like effektive å true andre med
som ekte våpen vil være. Derfor lurer jeg på om
det ikke burde være sånn at også luftvåpen
skal registreres, at eieren skal registreres på vanlig
måte som når det gjelder våpen. Når
det gjelder leketøy, kan man gjøre dem fosforgrønne
eller noe annet som gjør at alle skjønner at det
er plastikk til lek og ikke ekte våpen man utsettes for.

  Nå blir det mer idéutveksling
mellom justisministeren og meg, for jeg oppfatter at vi er enige
om hovedmålet: at terskelen for å kunne tilegne
seg våpen som kan brukes like effektivt i trusler som skarpladde
våpen, skal bli mye høyere. Pr. i dag er det altså like
lett å anskaffe seg en luftpistol, som ser nøyaktig
ut som en vanlig pistol, som det er å kjøpe øl
for en 18-åring, og i stor grad er det også det
som gjøres. Jeg ville tro at siden antallet salgssteder
for våpen er såpass begrenset, vil en enkel måte å heve
terskelen på når det gjelder tilgjengeligheten
til luftvåpen, være at man tar luftvåpen
med i det våpenregisteret som jeg vet at Justisdepartementet
nå er i ferd med å utarbeide. Dette som en idé når
det gjelder den biten av Justisdepartementets videre arbeid. 

