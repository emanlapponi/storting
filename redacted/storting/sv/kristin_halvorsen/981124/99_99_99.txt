  Jeg vil gjerne ta opp det forslaget som er
omdelt på representantenes plasser, og som går
ut på at denne saken etter SVs mening bør sendes
tilbake til Stortingets lønnskommisjon med den klare beskjed
at godtgjørelsen for stortingsrepresentanter og Regjeringens
medlemmer ikke skal øke mer enn den generelle lønnsøkningen.
 Det er fordi Stortingets lønnskommisjon, som nå Presidentskapet
støtter, i kroner har foreslått betydelige lønnsøkninger
for stortingsrepresentanter, regjeringsmedlemmer og statsministeren,
men også i prosent en betydelig lønnsøkning
utover det som andre har fått i dette lønnsoppgjøret,
selv om det har vært et meget godt lønnsoppgjør.

Fra SVs side mener vi at man ikke skal øke
lønnsforskjellene i samfunnet, og heller ikke at Stortinget
burde gå foran i ønsket om økte lønnsforskjeller
eller økt lønnsnivå generelt sett.  I
kroner er dette en betydelig lønnsøkning, særlig
for statsminister og regjeringsmedlemmer, men også for
stortingsrepresentanter.  Som kjent lever folk av kroner og ikke
av prosenter.

Mange steder i arbeidslivet diskuterer man
nå lønnssystemer for å legge det om i
mer resultatorientert retning, med mer vekt på «resultatlønn»,
som det heter.  Jeg syns heller ikke det argumentet akkurat i dag
skulle tilsi at regjeringsmedlemmer og statsministeren fortjener
en lønnsøkning på 65 000 kr.

Det virker heller ikke som det er noen betydelige
rekrutteringsproblemer til regjeringskontorene akkurat nå.
 Tvert imot, var det en som hvisket bak meg, nå skjønner jeg
hvorfor de holder seg så godt fast!

Med dette er forslaget tatt opp.

