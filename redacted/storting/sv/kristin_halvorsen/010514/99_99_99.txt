 Jeg har ikke behov for noe annet enn en kort merknad til den innstillingen som Presidentskapet har gitt etter at kontroll- og konstitusjonskomiteen har uttalt seg om saken. 




Et lite tilbakeblikk kanskje: Dette er jo et parlamentarisk oppnevnt kontrollutvalg, og den historiske begrunnelsen for det vet vi alle. Vi vet også at det selvsagt har vært noen begynnerproblemer – tror jeg vi i dag kan kalle det – med hensyn til hvordan utvalget skulle utføre sine kontrollfunksjoner. Men det har gått seg til etter hvert, og i dag tror jeg et enstemmig storting kan konstatere at vi nå har et kontrollregime overfor de hemmelige tjenester som både de hemmelige tjenester og offentligheten er tjent med.




Min eneste merknad går på at utvalget jo har en helt klar lov og instruks å forholde seg til. Når presidentskapet sier at man ikke finner grunn til å foreslå at det skal tas inn bestemmelser om det som dreier seg om uanmeldte inspeksjoner, må det være å forstå slik at utvalget må vurdere på hvilken måte de skal gjennomføre sitt arbeid ut fra lov og instruks, slik de gjelder, og at det selvsagt ikke utelukker at uanmeldte inspeksjoner kan være den måten som er best for å utføre oppgavene.




For øvrig er vi fra SVs side meget godt fornøyd med at dette utvalget ble nedsatt, at lov og instruks er som de er, og at det går seg til. Både tjenesten og offentligheten er tjent med at det nå er ryddige forhold på dette feltet.




