 Bakgrunnen for å ta opp denne interpellasjonen er en tro på at kunnskap, synliggjøring og kjennskap bryter ned fordommer og skaper mer toleranse og et romsligere samfunn. Det gjelder på de fleste områder, men ikke minst i forhold til homofile. La meg starte denne debatten med kort å slå fast at når det gjelder diskriminering av homofile, toleranse overfor menn og kvinner med en annen seksuell legning enn flertallet, når det gjelder homofiles muligheter til å leve et godt liv og rett til ikke å bli diskriminert, har det skjedd en enorm forandring i Norge og de fleste andre vestlige land i løpet av de siste 25-30 årene, og økt toleranse har ført til lovendringer, og vice versa: Lovendringer har ført til økt toleranse.




Inntil 1972, da var jeg 12 år, var det forbudt å være homofil i Norge. Forbudet gjaldt bare for menn, for kvinner hadde jo ikke engang seksualitet på den tiden, i hvert fall ikke ifølge lovverket, og derfor var ikke kvinner omfattet. 




I 1981 kom antidiskrimineringsparagrafen, som skal hindre diskriminering på bakgrunn av seksuell legning og sikre homofile og lesbiske samme rettigheter som andre. 




I 1993 vedtok Stortinget partnerskapsloven, som gav homofile og lesbiske samme rett til å sikre sitt samliv og hverandre samme rettigheter som heterofile, med unntak av rett til adopsjon. Partnerskapsloven er bygd på ekteskapsloven, med det ene klare unntaket, som kjent. Selv om disse lovendringene har vært kontroversielle på det tidspunktet de har vært til debatt og blitt vedtatt – selv partnerskapsloven ble vedtatt i Stortinget med et meget knapt flertall – virker det ikke som om de som var motstandere den gang, anser det som dagsaktuell politikk å fjerne loven igjen. Det er altså slik at de nye seirene som vinnes for homofiles rettigheter, fører til at intoleranse og motkrefter bygges ned. For få år siden var det oppsiktsvekkende, kontroversielt, sjokkerende og merkelig å se to av samme kjønn kysse hverandre. I dag leer de færreste på et øyelokk når de går forbi Tinghuset og ser et lykkelig par av samme kjønn feires på tinghustrappen etter at de har inngått partnerskap – i hvert fall er det slik i Oslo, og i hvert fall er det slik at toleransen blant de yngre er større enn i de eldre aldersgruppene. Jeg skal ikke rosemale altfor mye, men det er viktig å oppsummere hva salgs seire som er oppnådd på dette feltet.




Det er liten tvil om at debatten om homofile og adopsjon avslører at det både er kunnskapsløshet og fordommer igjen i det norske samfunnet overfor homofile. Faktisk er det det, og ikke de reelle forholdene for barn med homofile foreldre, som er den hovedutfordringen vi har i årene framover. På dette området har jeg tro på at vi må ta noen skritt av gangen.




En offentlig høring, som det tas til orde for i denne interpellasjonen, vil vise offentligheten – folk flest, politikere og lovgivere – at det faktisk finnes ganske mange barn som har homofile foreldre i Norge i dag. Så langt i den offentlige debatten har dette vært en kjensgjerning som nesten har vært helt usynlig. Vi vet ikke akkurat hvor mange barn og foreldre det dreier seg om. Men hvis vi omregner svenske forsiktige anslag til norske forhold, er det mulig – men et lavt tall – at dette dreier seg om forholdene for 20 000 norske barn – de fleste av dem barn som er født i heterofile forhold, men der en av foreldrene etterpå har erkjent sin homofile legning og lever i tråd med den.




Vi tror at mer kunnskap, mer kjennskap til og synliggjøring av disse barna, av foreldrene og familiene både vil skape et romsligere samfunn for dem og vil gjøre det enklere for barn og familier som kommer etter dem. I Sverige ble det gjennomført en slik høring i regi av det svenske Folkhälsoinstitutet i 1997 på initiativ fra den svenske regjering. Den inviterte svenske og internasjonale forskere og fikk dokumentert de faktiske forhold som gjaldt barn med homofile og lesbiske foreldre, og fikk generell kunnskap om adopterte barn, siden det ikke var mulig å lage noen undersøkelse om homofile som har adoptert barn. Det finnes noen få av dem, men for lite grunnlag til å lage en skikkelig undersøkelse.




Gjennom denne høringen ble det f.eks. slått fast:










Homofile og lesbiske er ikke mer ustabile eller har flere psykiske problemer enn heteroseksuelle, slik mange tror. Det kan være at de har en vanskeligere pubertet og ungdom, på leit etter sin egen identitet, men det er også noe man kan vokse på og bli klokere av, og som ikke skaper større problemer i deres voksne liv.







Homofile og lesbiske foreldre og heterofile foreldre oppdrar sine barn ganske likt – det er i hvert fall ingen forskjeller å finne ut fra seksuell legning hos foreldrene, slik mange tror.







Lesbiske mødre er ikke mer forskjellige overfor barna sine enn heterofile mødre, og at homofile fedre er ikke noe særlig annerledes enn heterofile fedre overfor sine barn.







Barn med homofile foreldre blir ikke kjønnsforvirret. De blir f.eks. ikke homofile av det, hvis det er noen som skulle fryktet det.







Barns problemer overfor omverdenen på grunn av foreldrenes seksuelle legning er som regel små, men de finnes, og de lar seg bekjempe.







Barn som helt fra fødselen vokser opp med lesbiske mødre, utvikler seg ikke noe annerledes enn barn som er født og vokst opp i heterofile familier.




Det er begrenset hva som finnes av norsk forskning på dette området. Det er under arbeid en generell levekårsundersøkelse om homofiles forhold i Norge. Meg bekjent kan den forventes ferdig om ikke så altfor lenge. Vi har også forhåpninger om at ett av temaene som blir tatt opp i en slik levekårsundersøkelse, dreier seg om homofile og barn. I tillegg finnes det amerikansk og engelsk forskning, både av nyere og tidligere dato, og det finnes annen nordisk forskning. Dette er kunnskap som vil være overførbar til norske forhold, og som kan bidra til å bryte ned fordommer i det norske samfunnet. Den svenske høringen viste at barn med homofile foreldre kan ha ett problem, og det er dumhet og intoleranse fra omgivelsene. Det beskrives ikke som et stort problem – det er andre forhold som f.eks. avgjør om noen utsettes for mobbing. Men i den grad det er et problem, er det et problem som kan bekjempes, og som storsamfunnet har et ansvar for å bekjempe. Dette dreier seg altså faktisk om levekår og oppvekstmiljø for minst 20 000 barn i Norge.




Familiemønstrene er generelt i kraftig forandring. Det er ikke mer enn to generasjoner siden det var vanskelig å være enslig mor, ikke bare økonomisk, men også når det gjaldt aksept fra omgivelsene. Det er heller ikke lenge siden det var en skam å være skilt. Nå er holdningene kraftig forandret, og det er svært få som opplever at det er en moralsk belastning i forhold til omgivelsene. Denne større romsligheten må utvides til også å gjelde barn med homofile foreldre, og da kan vi starte med forholdene for de barna som faktisk finnes og lever under slike forhold allerede.




Denne interpellasjonen tar ikke opp forslag om homofile og adopsjon – verken generelt eller når det gjelder stebarnsadopsjon. Men det er klart at mange av argumentene i denne debatten kan bli godt belyst av å heve det generelle kunnskapsnivået om barn og homofile og lesbiske foreldre. At ikke barn med homofile foreldre skal ha samme rett og mulighet til å bli adoptert og ha samme sikkerhet som andre barn, er en urimelighet og diskriminering av barn som det er enkelt å rette opp, og som jeg ikke kan se kan være en vanskelig politisk sak hvis det er barns beste man er opptatt av.




Jeg er en ukuelig optimist, og jeg føler meg ganske sikker på at hvis man ser tilbake på denne debatten som foregår her i dag, og som man vil komme tilbake til i Stortinget i flere runder, tror jeg man vil se på den på samme måte som når vi ser tilbake på lovforbudet mot homofili, som gjaldt for norske menn fram til 1972, med vantro og forundring.




