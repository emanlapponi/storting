 «Det er usemje i WTO-systemet om korleis
ein skal tolke ministererklæringa frå Doha, 14. november
2001. Erklæringa er nemleg ikkje eintydig og
må tolkast. Nokre viser til at det er nødvendig
med eksplisitt konsensus før ein ny og brei forhandlingsrunde blir
sett i gong. Andre hevdar at WTO-landa gjennom ministererklæringa
allereie har forplikta seg til nye forhandlingar.

Korleis vil Noreg stille seg til
denne usemja?»

 Det utanriksministeren no seier, er litt motstridande.
Først seier han at ein er blitt samd, og så viser
han ganske korrekt til «chairman» sine
utsegner frå Doha, der det går fram at ein i Mexico
neste år treng ein «eksplisitt konsensus» på at
ein er villig til å inngå forhandlingar. Dette
er to syn som ikkje er foreinlege. Det er allereie usemje
i WTO om dette. EU og USA prøvde i januar, rett nok innafor
ein heilt annan organisasjon enn WTO, nemleg UNFFD – United
Nations Conference on Financing for Development – å få til
ein tekst som sa at ein var blitt samd i Doha om å setje
i gang forhandlingar. Det vil seie at ein slåst om kva
som er historia frå Doha, kva som er den sanne historia.
Og då er det ikkje mogleg, som utanriksministeren
gjorde, å seie at begge delar er sanne. Anten trur ein
det eine, eller så trur ein det andre.

Eg ønskjer å gjenta spørsmålet
mitt til utanriksministeren: Les han berre ministererklæringa, eller
innser han at ein er nøydd til å halde
seg til utsegnene frå «chairman» i Doha?

 Eg får takke for svaret og nemninga av
meg som kjapp. Men det er ikkje konsensus i WTO. Hadde
det ikkje vore for «chairman» sine
fråsegner i Doha, så hadde India gått
ut av konsensusen, og då hadde ein fått det same
nederlaget i Doha som ein fekk i Seattle. WTO-landa er ikkje samde.
Derfor var det så nødvendig at «chairman» sa
det som han sa: at det er neste år vi skal bli samde om
om forhandlingane skal setjast i gang eller ikkje.

Så takk for at eg er kjapp,
men eg kan i alle fall leksa mi i forhold til dette.

Eg ønskjer å gjenta spørsmålet
mitt: Kva for ei rolle tek Noreg i forhold til dette?
Vel vi EU og USA si side, som seier at vi allereie er
blittsamde, eller støttar vi India og andre
u-land som seier at vi må ta opp ein del forhold frå Uruguay-runden
før vi kan starte nye forhandlingar?

