 Eg tillet meg å stille fiskeriministeren
følgjande spørsmål:

«30. oktober 2002 vart det begjært
konkurs ved Myre Fiskeindustri AS. 156 tilsette mista jobben sin.
Det er no kjent at morselskapet til Myre Fiskeindustri og Nordic Sea
Trawlers, Nordic Sea Holding, har søkt om dispensasjon
for leveringsforpliktingane til Øksnes. Staten har gjennom ulike
selskap aksjemajoritet til Nordic Sea Holding.

Kva har statsråden gjort, og kva vil
han gjere for å sørge for at desse trålarane
skal halde fram å levere i Øksnes, og for at industriverksemda
skal halde fram?»

 Det er rett, som statsråden seier,
at selskapet ikkje har søkt om dispensasjon frå leveringsforpliktingane.
Det har eg blitt klar over i etterkant av at spørsmålet
var levert. Det var ein feil i eit notat som eg hadde tilgang til.
Men eg meiner at dette ikkje er ein berande
premiss for spørsmålet, for spørsmålet
er kva statsråden ønskjer å gjere for å sørgje
for at trålarane kan halde fram med å levere i
Øksnes, og kva han eventuelt vil gjere for at industriverksemda
skal halde fram ved eit eigarskifte.

Det er eit berande vilkår i den konsesjonen
som er gitt, at dette er knytt til levering og foredling. Dette
er eit vanleg vilkår langs kysten, men vi kjenner dessverre
til at vilkåra ikkje blir handheva i departementet,
med tragiske konsekvensar, vil eg påstå. Til dømes
i Bø kommune, som eg kjenner veldig godt, har det vore
eit identisk tilfelle. Trålaren blei seld med vilkår
om levering og foredling utan at dette
blei handheva i departementet. Vil statsråden handheve
dette vilkåret, eller er dette berre eit papirvilkår?

 Eg meiner framleis at dette ikkje
var ein berande premiss for spørsmålet, for om
statsråden ønskjer at vi skal ha ei vidare industriverksemd
i Øksnes, er det likevel nøydt til å skje
eit eigarskifte. Så om premissen er feil, som statsråden
seier, er ikkje det den berande premissen for spørsmålet.
Spørsmålet er kva statsråden vil gjere
for å sørgje for at eigarskiftet fører
til at det framleis blir industriverksemd i Øksnes. Det spørsmålet meiner
eg framleis står ved lag. Der har statsråden ei
rekkje verkemiddel, m.a. fordi staten har eigarmajoritet i dette
selskapet og på den måten kan foreta seg ting.

Så har vi sjølvsagt vilkåra
som er knytte til leveringsforpliktingane. Dette er altså eit
vennlegsinna spørsmål for at statsråden
skal få lov til å seie kva han har gjort, og kva
han her vil fortsetje å gjere.

At den eine premissen er feil, meiner
eg ikkje riv grunnen unna spørsmålet.
Det er bekymring i Myre-samfunnet, uavhengig av om den premissen
som statsråden peika på, er feil.

