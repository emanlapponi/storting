 «Fiskeribladet meldte 28. desember 2001
at fleire fiskarar lot vere å prøve å kvalifisere
seg for fiske på silda fordi beskjeden frå departementet
var at fiske i 2001 ikkje ville bli tatt omsyn til i tildeling
av kvotar. Då forskrifta for framtidig deltaking i sildefisket kom,
viste det seg at aktivitet fram til 24. september 2001 hadde betydning
likevel.

Korleis meiner statsråden at fiskarane
skal stelle seg til meldingane frå departementet i forhold
til kvalifisering til fiske?»

 Eg takkar for svaret, men eg kan ikkje
sjå at statsråden svarte på spørsmålet
mitt.

Eg tar ikkje stilling til realiteten
i stenginga. Det er jo stenginga som skaper problem for
departementet i tildeling av kvotar og når det gjeld å bestemme
kva som er historiske rettar eller ikkje. Men det tar
eg ikkje stilling til i spørsmålet mitt.
Det eg spør om, er korleis statsråden meiner at
fiskarane skal stelle seg til dei signala som kjem frå departementet,
når rådet frå departementet er så klart
at det ikkje er nokon vits i å prøve å opparbeide
seg historiske rettar for å få kvote. Korleis
meiner statsråden at fiskarane skal stelle seg til så tydelege
signal?

 Eg takkar for svaret.

Vil det seie at når eg les i lokalavisa
mi den 22. desember at departementet vurderer å lukke kystfisket etter sei, hyse
og sild og samtidig presiserer at det ikkje er nokon vits
i å prøve å opparbeide seg historiske
rettar på desse i 2002, så er det ein garanti
frå departementet, at det ikkje er nokon vits
for fiskarane å opparbeide seg historiske rettar i 2002?
Men utan å ta stilling til realiteten i saka,
som eg er imot, prøver eg framleis å sjå saka
frå fiskaranes synsvinkel, for eg innser at det sjølvsagt
er vanskeleg å stengje eit fiske.

Mitt andre oppfølgingsspørsmål – dersom
eg kan få lov til det – er: Dersom Stortinget
hadde ønskt å la fisket i 2002 telje i forhold
til historiske rettar, innser då statsråden at
dei signala som allereie er gitt frå departementet, faktisk
utelukkar denne moglegheita, og at Stortinget er heilt utan
styringsrett her?

