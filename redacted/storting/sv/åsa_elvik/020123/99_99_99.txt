 Eg håpar dette kan fortsette like
bra!

«Bladet Vesterålen
skreiv den 17. januar 2002 at fiskeriministeren «løsner
grepet om trålfisken». Avisa viser til at statsråden
har uttalt at det berre er snakk om å løsne litt
på lover og reglar for å betre lønnsemda
i næringa.

Kva endringar er det statsråden tenkjer
seg i forhold til leveringsplikta for trålarane, og inntil
desse endringane er gjorde, vil statsråden følgje
opp leveringsforpliktingane som gjeld i dag?»

 Eg må takke for svaret. Det siste svaret
var jo interessant, for praksisen er jo at konsesjonsvilkåra
faktisk ikkje har vore følgde opp frå departementet
si side. Vi har ein situasjon der kommunar er i konflikt
med ulike reiarlag fordi dei ikkje leverer i samsvar med
konsesjonsvilkåra. Dette har departementet ikkje
følgt opp trass i gjentatte oppmodingar om det.

Som statsråden sa, handlar desse vilkåra
om å sikre stabil tilgang til industrien, og det er derfor
vi i det heile har trålarar i dette landet. Konsesjonsvilkåra
er knytte til at råstoffet både skal
leverast og produserast ved visse anlegg eller i visse
kommunar.

Det blir ganske absurd at det faktisk
er meir lønsamt å levere frosen rundfisk til eit
frysehotell på Sortland enn det er å levere fersk
fisk til foredling og produksjon
på anlegg i t.d. min heimkommune, som er Bø i
Vesterålen. Det synest eg er ei absurd problemstilling,
og det seier litt om lønsemda i næringa,
som statsråden er så opptatt av.

Vil statsråden leggje eventuelle endringar
fram for Stortinget?

 Fiskeridirektoratet gjorde ei undersøking
av om konsesjonsvilkåra vart følgde i 2000. Undersøkinga
viste at dei i stor grad ikkje vart følgde. I Finnmark
er det snakk om at over halvparten av trålarane ikkje
leverer der det er meininga at dei skal levere. Eg viser til ein
artikkel i Magasinet, Dagbladet sitt helgemagasin, sist laurdag,
og eg viser til ein artikkel i Dagens Næringsliv i går
som viser at denne problemstillinga er høgaktuell.

Når statsråden støtt
og stadig kjem trekkjande med lønnsemda
som det overordna målet for norsk fiskeripolitikk,
kunne eg tenkje meg – det er sikkert ikkje passande – å spørje
om han er klar over dei andre tre måla som Stortinget
faktisk har sett for norsk fiskeripolitikk, nemleg berekraftigheit,
arbeidsplassar og busetjing. Lønnsemd er eit
av fire mål, men Stortinget har aldri
sagt at dette er det overordna målet.

Eg skal utfordre statsråden
på følgjande: Dersom statsråden gjennomfører
dei endringane som han har lyst til, ser han då at dette
eventuelt undergrev dei andre måla for
norsk fiskeriforvalting som Stortinget har sett?

