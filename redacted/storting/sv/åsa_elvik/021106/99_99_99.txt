 Eg tillèt meg å stille fiskeriministeren
følgjande spørsmål:

«Fiskeridirektøren uttaler
i høyringsfråsegna si til dei føreslåtte
driftsordningane i kystflåten at desse «vil i praksis
kunne fungere som omsettelige kvoter ... Innføring av omsettelige
kvoter i en eller annen form vil kunne ha utilsiktede
konsekvenser både geografisk og med hensyn til
flåtestruktur». Fiskeriministeren avviser i eit
intervju med Bladet Vesterålen den
10. august at forslaget inneber omsetjelege kvotar.

Korfor er statsråden og fiskeridirektøren
usamde om dette?»

 Det er godt å høre. Likevel
må ein ta til etterretning at den debatten som går
langs kysten, går for eller mot omsetjelege kvotar,
og ein oppfattar at dette er ei formell innføring av omsetjelege
kvotar.

Eg ønskjer å vise
til programmet «Brennpunkt», som vart vist på NRK
sist tysdag. Her såg vi korleis kjøp og sal av
fiskerettigheiter skjer i praksis, rett nok via nokre omvegar for å omgå regelverket.
Dette skjer med departementet og direktoratet si godkjenning. Problemet
med dette er sjølvsagt, som Stortinget har sagt, at det
ikkje er rett at ein som tilfeldig og gratis
har fått tildelt ei rettigheit, skal kunne selje denne retten
og tene seg rik på det. Derfor er dette mot Stortinget
sin uttrykte vilje. Vi såg òg i
programmet korleis den administrative leiinga i departementet la
ned atskilleg energi i å nekte for at det skjer kjøp
og sal av fiskerettigheiter.

Eg lurar vidare på: Er statstråden einig
i at det i dag faktisk skjer kjøp og sal – omsetning – av
fiskerettigheiter i Noreg?

 Der er eg og statsråden heilt einige. Det
legitimerer likevel ikkje at departementet har ein praksis
som er i strid med det Stortinget har vedteke av lovar og reglar.
Dette er ikkje noka hemmelegheit for oss som
trass i alt representerer kysten. Ein kan i kvart nummer av Fiskeribladet lese
om kvotar som er til sals. Det skjer omsetning av kvotar. At det
er ein viktig forskjell mellom ei fri omsetning og ei
omsetning som skal godkjennast i departementet, er heilt riktig.
Det er ein vesensforskjell. Men det som statsråden no har
lagt på bordet i forhold til drifts- og strukturordningar,
er ei negativ utvikling i så måte. Ei friare omsetning – om
ikkje omsetninga blir heilt fri, så er det i alle
fall realiteten, slik som ei rekkje høyringsinstansar opplever
det – er alvorleg.

Eg lurar på om statsråden,
som ei rekkje høyringsinstansar har uttalt, er interessert
i å utrede konsekvensane før ein innfører
desse ordningane.

