 

(ordfører for saken): 

Fra Stortinget vedtok midlertidig lov om forbud mot bygging mv. i strandområder ved sjøen 25. juni 1965, har det vært et generelt byggeforbud i 100-metersbeltet langs sjøen. Denne bestemmelsen ble tatt inn i plan- og bygningsloven av 14. juni 1985. Forbudet er bl.a. begrunnet med at allmennheten skal sikres tilgang til strandområder, og at områdene nærmest sjøen så langt som mulig skal holdes fri for bebyggelse. I lovverket er det imidlertid gitt muligheter til å gjøre unntak fra byggeforbudet i kommuneplaner, og for områder som er omfattet av reguleringsplaner. Det kan også gis dispensasjon fra byggeforbudet for enkeltsaker. Disse unntakene skal ivareta lokalt selvstyre og grunneiers råderett over eiendommen.




Formålet med revisjonen har fra Riksrevisjonens side vært å undersøke om utbyggingen av strandområdene har foregått på en måte som oppfyller Stortingets intensjoner. Målet har vært å dokumentere omfanget av utbyggingen som resultat av unntakene fra byggeforbudet og å belyse hvordan dagens virkemidler fungerer.




Det er et bredt flertall i kontroll- og konstitusjonskomiteen, bestående av Arbeiderpartiet, Høyre, SV og Kristelig Folkeparti, som understreker viktigheten av nettopp å kartlegge utviklingen og sikre allemannsretten og allmennhetens adgang til naturområder og strandsonen. Flertallet mener også at Riksrevisjonens rapport har gitt et viktig bidrag på kartleggingssiden.




Videre har dette brede flertallet merket seg Riksrevisjonens påpeking om at det gjennomgående bygges ut mer etter plan enn tidligere antatt, og at Riksrevisjonen mener det kan stilles spørsmål ved om den dokumenterte nedbyggingen samsvarer med lovverkets intensjoner.




Flertallet har også merket seg at det arealet innenfor byggeområdene som pr. 1. januar 2000 ennå ikke er nedbygd, er større enn det totale arealet som er nedbygd i perioden 1982–1999. På bakgrunn av dette mener flertallet det er nødvendig med en nøye oppfølging av både dispensasjons- og planpraksis i 100-metersbeltet. Videre: På bakgrunn av de signaler Regjeringen har gitt i forhold til en fortsatt aktiv oppfølging av disse problemstillingene, henstilles det til Regjeringen fra komiteens flertall om å komme tilbake til Stortinget med en orientering om situasjonen innen utgangen av 2003. Der vil det for komiteen og Stortinget selvfølgelig være interessant å høre om Regjeringen har gjort seg noen tanker om det.




Et annet flertall i komiteen, bestående av Arbeiderpartiet og SV, mener at de erfaringene som er gjort med dagens lovverk, er tilstrekkelige til å slå fast at en innstramming er nødvendig for å sikre Stortingets intensjoner. Dette flertallet ber derfor Regjeringen foreslå endringer i lovverket som kan ivareta dette. Det er klart at det jo alltid er en avveining hvor lenge man skal se an utviklingen og vente, men selvfølgelig er jeg klar over at dette flertallet dessverre ikke representerer et flertall i salen – enn så lenge.




