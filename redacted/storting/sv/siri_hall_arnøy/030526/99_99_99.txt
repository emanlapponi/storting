 Som flere representanter – både representanten Dahl og representanten Brørby – har vært inne på, er det nok andre vedtak som fattes i denne sal som har vel så mye å si for det kommunale selvstyret som hvorvidt dette skal grunnlovfestes eller ikke. Ved behandlingen av kommuneproposisjonen ser SV fram til å ta den debatten med både Høyre og Arbeiderpartiet om hva som egentlig sikrer reelt kommunalt selvstyre.




Men la oss først holde fast ved det gledelige i at en samlet komite nå anser det kommunale selvstyret som et viktig og dypt forankret prinsipp i det norske politiske og demokratiske systemet. Det forslaget som vi og Kristelig Folkeparti ønsker å bifalle, sier jo også at man ønsker at nærmere bestemmelser skal fastsettes ved lov. Det er altså ikke snakk om noe brudd med den forankringen som en samlet komite mener allerede eksisterer. Det er snakk om en styrking av dette, det er snakk om en understreking også i Grunnloven av det som uansett er et bærende prinsipp i vårt demokrati. Som flertallet i Valglovutvalget framholdt, vil det både kunne ha en verdifull symbolfunksjon og skaffe bedre samsvar mellom statsrettslige og folkerettslige forpliktelser.




Jeg vil ikke gå så langt som til å si at Europarådskonvensjonen av 15. oktober 1985 krever en slik grunnlovfesting, men samtidig er det etter mitt skjønn slik at denne type konvensjoner og tolkningen av dem også utvikles i tråd med hva de statene som slutter seg til dem, velger å gjøre ut av det. Jeg tror nok ikke man tar for hardt i hvis man sier at det at stater velger å følge opp et ønske i en konvensjon med en faktisk grunnlovfesting, styrker konvensjonens stilling også i andre land der dette prinsippet kanskje kan ha vel så stort behov for å styrkes.




Jeg registrerer at representanten Dahl skisserer at Høyre vil ha ut symbolparagrafer i Grunnloven og alt annet enn det som går på det rent statsrettslige, så jeg ser fram til å se forslagene Høyre skal levere inn om grunnlovsendringer i løpet av neste sesjon. Det kan ut fra slik representanten Dahl skisserer sitt syn på hva som er symbolparagrafer og ikke, bli klargjørende og spennende.




Verken SV eller Kristelig Folkeparti mener at et slikt grunnlovsforslag skal bety at nasjonal overstyring i ethvert tilfelle skal være umulig. Vi ønsker rett og slett å grunnlovfeste et prinsipp som allerede gjennomsyrer både vårt demokrati og vår politiske tradisjon.




Det er klart at man alltid kan utrede dette nærmere, og det kan godt hende at vi kunne blitt enda sikrere på hva som er den korrekte måten å gjøre dette på, med en ytterligere utredning. Det skal jeg ikke se bort fra, og vi vil overhodet ikke ha noe imot at man utreder dette prinsippet videre, dersom noen skulle fremme forslag om det. Men slik situasjonen er i dag, mener altså vi at det å foreslå en såpass generell bestemmelse – altså: «Stedlig Selvstyre» finner sted. «Nærmere Bestemmelser herom fastsættes ved Lov» – er trygt innenfor det vi finner det forsvarlig å foreslå pr. i dag.




Jeg vil dermed ta opp mindretallsforslaget og anbefaler at dette bifalles.




