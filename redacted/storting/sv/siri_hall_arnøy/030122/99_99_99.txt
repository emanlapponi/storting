 Jeg tillater meg å stille følgende
spørsmål til utdannings- og forskningsministeren:

«Viser til oppslag i månedsavisa
Blikk, hvor det fremkommer at enkelte skoler returnerer samme avis
og derved hindrer elever i å motta informasjon.
På bakgrunn av NOVAs rapport, som viser en overhyppighet
av selvmord blant unge lesbiske og
homofile, synes en slik tendens til sensur som en logisk brist etter
Regjeringens forsikring om at den ønsker å jobbe
for å forbedre oppvekstvilkårene.

Hva vil statsråden gjøre
for å sikre alle elever lik tilgang på informasjon?»

 Jeg takker statsråden for svaret,
som inneholder mange gode eksempler
på tiltak, men kanskje særlig på læremiddelsiden.

Jeg vil vise til Innst. S. nr. 254
for 2000-2001, der en samlet familie-, kultur- og administrasjonskomite
gir sin tilslutning til Regjeringens foreslåtte tiltak
på informasjonssiden i forhold til homofile og lesbiske.
Der er et av punktene som eksplisitt nevnes, at bibliotekene skal
utstyres i pakt med læreplanene som elevene arbeider etter, og
det er «derfor ein føresetnad at skolebiblioteka
kjøper inn litteratur der homofili på ulikt vis
blir teke opp».

Samtidig ser vi altså at skolebibliotekarer,
i henhold til det oppslaget jeg viste til her, avviser å ta
inn månedsavisen Blikk som et gratis tilbud med
begrunnelsen: Så vidt jeg vet, har vi ikke homofile
på skolen vår.

Når vi ser disse to sitatene i sammenheng,
føler stasråden at det er gjort nok for å få denne
typen informasjon ut på skolebibliotekene, som et enstemmig
storting har ønsket?

 Jeg er selvfølgelig helt enig i at
det ville være merkelig om en statsråd
skulle gå inn og etterlyse at ett konkret blad,
som er en kommersiell aktør, tas inn på skolebibliotekene.
Men statsråden har virkemidler som er mildere enn det å pålegge
skolene å gjøre noe, statsråden kan f.eks.
i brevs form gjøre skolene oppmerksom på at Stortinget
har sagt at denne type litteratur bør være
på skolebibliotekene. Det finnes altså muligheter
for statsråden til å ta tak i denne saken. For etter
mitt syn framstår det litt merkelig når, som sagt,
skolebibliotekarer avviser å ta inn denne typen blader
med begrunnelsen at «vi har ikke homofile på vår
skole». Da er det helt tydelig at det er en informasjonsjobb å gjøre.
Og i den sammenhengen mener jeg at statsråden
bør ha et ansvar, ikke for å framheve én
bestemt aktør, men for å framheve skolenes
og også skolebibliotekenes ansvar for at denne informasjonen
faktisk er tilgjengelig for ungdom.

