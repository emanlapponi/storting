 

(ordfører for saken): 

Det langsiktige målet for arbeidet på kjemikalieområdet er som kjent at utslipp og bruk av helse- og miljøfarlige kjemikalier ikke skal føre til helseskader eller skader på naturens evne til produksjon og selvfornyelse. Det er en samlet komite som understreker at kontroll med helse- og miljøfarlige kjemikalier er et avgjørende virkemiddel for å nå dette målet.




Komiteen konstaterer at Riksrevisjonen setter spørsmålstegn ved om det i den undersøkte perioden har vært slik at de statlige tilsynsetatene på en tilfredsstillende måte har vektlagt oppfølging av regelbrudd som et virkemiddel for å sikre at vedtatte lover og forskrifter overholdes. Samtidig ser komiteen også med tilfredshet at det fra SFTs og Landbrukstilsynets side arbeides med å styrke oppfølgingen av alvorlige regelbrudd. Jeg føler meg trygg på at jeg også har en samlet komite med meg når jeg sier at disse signalene om at Riksrevisjonens kritikk tas på alvor, er avgjørende for at ikke sterkere uttrykk er hentet fram fra komiteens side.




Det er alvorlig når Riksrevisjonen finner at det for den undersøkte perioden er slik at lovbrudd i liten grad anmeldes. Grunnlagsmaterialet antyder at dette bl.a. har bakgrunn i at man fra tilsynsetatenes side har opplevd at påtalemyndigheten ikke i tilstrekkelig grad har fulgt opp anmeldelser. Her foregår det nå et arbeid for å bedre situasjonen. Komiteen ber også om at departementene på en egnet måte holder Stortinget orientert om utviklingen i oppfølgingen av regelbrudd. Komiteen vil også understreke betydningen av en samordnet innsats fra departement og tilsynsetater på kjemikalieområdet, og noterer med tilfredshet den enigheten som nå er om å opprette et eget samarbeidsforum på dette feltet.




Det er selvfølgelig en svært krevende oppgave å holde god nok oversikt over utslipp av aktuelle helse- og miljøfarlige kjemikalier – det er nesten som et slags sisyfosarbeid å regne, så fort som kjemikalier finnes opp i disse dager. Samtidig ser komiteen det som betenkelig når Riksrevisjonen i Dokument nr. 3:9 uttaler at det kan stilles spørsmål ved SFTs rapportering om måloppnåelse knyttet til helse- og miljøfarlige kjemikalier. Denne rapporteringen vil i neste instans legge grunnlaget for de politiske prioriteringene av dette viktige arbeidet. Komiteen forventer derfor og understreker også betydningen av at Miljøverndepartementet i sine framtidige framlegg til Stortinget på området gir en vurdering av en eventuell faglig usikkerhet knyttet til den såkalte kjemikalieindikatoren.




I forhold til Arbeidstilsynet tar Riksrevisjonen opp flere viktige problemstillinger. Det er nå igangsatt et kombinert evaluerings- og utviklingsprosjekt knyttet til Arbeidstilsynets organisering og virksomhet. Komiteen ber om at resultatene fra Riksrevisjonens undersøkelse også bør berøres, om resultatene fra utviklingsprosjektet legges fram for Stortinget. Komiteen ser at oppfølgingen av plikten til å bytte ut farlige stoffer med mindre farlige stoffer i arbeidsmiljøloven § 11.1 andre avsnitt siste ledd, den såkalte substitusjonsplikten, kan virke noe tilfeldig. Her må det utarbeides klare rutiner dersom dette ikke allerede er gjort.




Avslutningsvis vil jeg benytte sjansen til å ønske statsråden lykke til med det videre arbeidet på området. Det er godt å se at man allerede er i gang med å gjøre noe med flere av de viktige problemene Riksrevisjonen har tatt opp. Det er sannsynligvis ennå en del som gjenstår.




