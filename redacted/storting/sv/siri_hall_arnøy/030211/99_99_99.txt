(ordfører for saken):

   Komiteen er enstemmig her, og jeg skal ikke redegjøre lenge for denne saken, men vil bare igjen understreke hvor fornøyd kontrollkomiteen er med de resultatene vi har sett av Riksrevisjonens oppfølging av antegnelsene til statsregnskapene. Etter komiteens syn har denne årlige oppfølgingen av sakene desidert «Til observasjon» medført en bedre oppfølging av de antegnede forhold i forvaltningen. Det er selvfølgelig viktig at vi ikke bare påpeker forhold som skal forbedres der og da, men at vi også får tilbakemelding om hva som faktisk har skjedd, og utviklingen når det gjelder Dokument nr. 3:1 tyder også på at forvaltningen har følt det som en passende pisk eller gulrot i forhold til faktisk å få fulgt opp disse sakene på en skikkelig måte. Med det vil jeg bare understreke at komiteen, som sagt, er godt fornøyd med Riksrevisjonens og forvaltningens oppfølging av disse sakene.




