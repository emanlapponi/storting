 Det er ingen tvil om at det er andre tiltak enn de rent tekniske som er de viktigste vi som politikere kan sette i verk for å sikre en økt valgdeltakelse. Men samtidig er det slik at valgdeltakelsen er så sentral for vårt demokrati at det ikke er noen grunn til ikke å sette i verk alle de tiltak vi faktisk har muligheten til å sette i verk. Dette må selvfølgelig veies opp mot hensynet til stabilitet i valggjennomføringen fra gang til gang.




Når vi ser, f.eks. i forhold til valget høsten 2003, at nærmere 90 pst. i en undersøkelse på forhånd svarte at de helt sikkert kom til å stemme ved valget, mens den reelle valgdeltakelsen var på under 60 pst., viser det etter vårt syn at det fortsatt er ting å gjøre i forhold til den praktiske gjennomføringen. Og ser man på en undersøkelse fra valget i 2001, oppgav 40 pst. praktiske årsaker som grunn til å sitte hjemme.




Egentlig er det oppmuntrende at de fleste av velgerne, flere enn det som kommer til uttrykk ved hvert valg, tross alt har et oppriktig ønske om å delta i demokratiet gjennom å avgi stemme. Vi har samtidig et stort ansvar for å legge til rette for at de faktisk får gjort dette, selv om det som sagt er andre ting enn tilgjengelighet som nok er av overordnet betydning for valgdeltakelsen.




Jeg er enig med saksordføreren i at det er viktig å understreke at det finnes ulike former for engasjement. Det er ikke slik at valgdeltakelsen er den eneste pekepinn vi har på politisk engasjement i vårt samfunn. Men igjen: Det er ingen grunn til å la være å gjøre alt vi kan, bare fordi dette er en kompleks problemstilling.




Vi i SV er svært glade for at statsråden viser vilje til å fortsette å følge opp i forhold til forhåndsstemmegivning både på universitet, høyskoler, statlige institusjoner og også videregående skoler. Vi tror at det er mulig å få til en enda bedre oppslutning hos førstegangsvelgerne dersom man legger like godt til rette på de stedene de er, slik man f.eks. har gjort på institusjoner som har andre aldersgrupper.




Videre tar komiteens flertall, som er et mindretall i salen – Arbeiderpartiet og SV – opp ressurstilgangen i forhold til det å øke antall stemmesteder, for dette ligger nå inne i rammen. Dersom vi fra Stortinget ønsker en ytterligere innsats på disse områdene, må det vurderes om rammen bør økes tilsvarende.




Flertallet, som er et mindretall i salen, tar særlig opp problemstillingen med utgifter for kommuner som skal legge til rette for stemmegivning for andre enn sine egne borgere, f.eks. ved universiteter og høyskoler, og ønsker egentlig en vurdering av om dette er egnet til å gå innenfor rammen, i og med at den er basert på egne innbyggere.




Vi registrerer at det i denne omgang er flertall for en klar oppfordring fra denne sal og fra statsråden til statlige institusjoner, til fylkeskommunene, om å legge til rette for en enda bedre valggjennomføring og forhåndsstemmegivning ved dette valget, og vi håper at vi får resultater av det.




