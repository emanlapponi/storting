 

(ordfører for saken): 

Jeg må innrømme at situasjonen i verden i dag i hvert fall for min del ikke er den som gjør det enklest å konsentrere seg om de lange linjene i miljøpolitikken. Men et forsøk kan jeg jo gjøre.




Vi behandler altså Riksrevisjonens rapport om myndighetenes arbeid med forurenset grunn og forurenset sjøbunn forårsaket av tidligere tiders virksomhet. Dette er et område som det ofte er lett å glemme, men der samtidig konsekvensene av at vi ikke gjør nok, vil være at vi får et bruk og kast-forhold til arealer. Og vi kan jo alle tenke oss hvordan det skal gå hvis vi alltid skal ta nye områder i bruk, ikke rydde opp etter oss på de stedene vi har rotet. Da ender vi til slutt opp i et hjørne uten å ha noen steder igjen å være.




Komiteen understreker at arbeidet med opprydding etter gamle miljøsynder er svært viktig for å redusere faren for alvorlige forurensningsproblemer, men også for å sikre en effektiv og trygg bruk av de tross alt begrensede arealene vi har å forvalte. Derfor må selvfølgelig også lover, regler og forskrifter for håndtering av spesialavfall bygges på et føre var-prinsipp.




Det er et komplekst område Riksrevisjonen her har gått inn og undersøkt, og komiteen erkjenner at omfanget har vært så stort at arbeidet med å redusere faren for alvorlige forurensningsproblemer til et minimum har vært mer omfattende og mer komplekst enn det man opprinnelig så for seg. Derfor er det også i komiteen forståelse for at man har måttet justere ambisjonene og målsettingene på dette området flere ganger. Men like fullt er det uheldig når vi setter oss viktige mål, at vi stadig blir nødt til å justere ambisjonsnivået.




Komiteen understreker at selv om disse utsettelsene vi har gjort, har vært godt begrunnet, er det nå nødvendig at vi når fulldokumentert måloppnåelse innen utgangen av 2005, ved at de 100 alvorligste sakene da er avsluttet, at tiltaksbehovet på 500 lokaliteter er kartlagt, og at hovedtyngden av steder som krever undersøkelse, er avklart – rett og slett for å bryte trenden med stadige utsettelser og vise at myndighetene er i stand til å levere det som har blitt vedtatt.




Komiteen er fornøyd med at det for å sikre kontroll over framdriften vil bli foretatt regelmessige statusrapporteringer i forhold til gjennomføringsplanene for de gjenstående oppgavene med tilhørende tidsfrister. Komiteen ber om at Stortinget på en egnet måte orienteres om innholdet i de regelmessige statusrapporteringene.




Det er ulike virkemidler vi har å bruke i forhold til dette oppryddingsarbeidet. Selvfølgelig ønsker man gjerne først å starte med det gode. Samtidig ser vi at det kanskje ikke har vært nok når man til nå har vært tilbakeholden med bruk av forurensningslovens tvangsmidler. Men vi ser at vi nå risikerer å ikke nå de målene vi har satt oss, og på den bakgrunnen bifaller komiteen at både SFT og fylkesmannen nå legger opp til økt bruk av tvangsmulkt der det er nødvendig for å oppnå ønsket resultat.




Videre er det flere ulike virkemidler og tilnærmingsmåter man kan vurdere. Der har jeg tillit til at departementet vil legge til rette for bruk av de virkemidlene som er nødvendig for at vi nå skal nå de målene som vi har satt oss.




En annen viktig bit er samordning av virkemiddelbruken. Riksrevisjonens rapport viser at Miljøverndepartementet i liten grad har samordnet virkemiddelbruken rettet mot oppryddingsarbeidet, og manglende samordning og overordnet styring medvirker til at sektorene arbeider svært forskjellig i forhold til å løse sakene med forurensning fra tidligere tiders virksomhet. Med bakgrunn i Riksrevisjonens kritikk og de klare sektoroverskridende utfordringer innenfor dette området ber komiteen Regjeringen på en mer aktiv måte ansvarliggjøre, involvere og koordinere de berørte sektormyndigheter og holde Stortinget orientert om dette i de regelmessige statusrapporteringene. Komiteen presiserer at sektoroverskridende koordinering og samarbeid også er viktig etter 2005, både for arbeidet med forurenset grunn og arbeidet med forurensede sedimenter.




I arbeidet med forurensede sedimenter har vi kommet noe kortere, av naturlige årsaker, og komiteen ber også om at Regjeringen i tillegg til de regelmessige statusrapporteringene og progresjonen fra arbeidet med forurenset grunn også rapporterer om framdriften med opprydding av forurensede sedimenter.




For øvrig vil jeg vise til komiteens merknader.




