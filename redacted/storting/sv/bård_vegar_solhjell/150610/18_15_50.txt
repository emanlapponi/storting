 EOS-utvalet har levert ei svært grundig, omfattande og etter mitt beste skjønn god årsmelding til komiteen, og som saksordføraren var inne på, står iallfall ikkje kvantitativt sett komiteen sine merknader i noko rimeleg forhold til innhaldet i årsmeldinga. Det kan vere eit uttrykk for – og det trur eg det er – at vi frå komiteen si side ser at det vert gjort eit svært godt arbeid, og at EOS-utvalet er eit levande utval som har hatt mange viktige saker som det dels har teke opp på eige initiativ, og som dels har kome på andre måtar den siste tida. Det vekkjer òg i denne debatten lite interesse for det. Eg trur òg det er eit uttrykk for at EOS-utvalet gjer mykje godt arbeid, og eg sluttar meg elles til grundige og gode merknader frå saksordføraren.


Eg vil likevel ta opp eit par element, som kanskje meir gjeld utviklingstrekk på dette feltet. Det første er at vi har, vil eg seie, to motstridande tendensar som eg trur fører til større merksemd og kanskje meir konfliktfylte debattar om feltet rundt overvakinga. På den eine sida har vi større merksemd – og eg oppfattar oppslutning – om personvern og verdien av det og større innsikt i utfordringane her. På den andre sida har vi heilt klare, trur eg, ønske om å styrkje overvaking og etterretning, ikkje minst i ein tilspissa sikkerheitspolitisk situasjon. I det grenselandet kan vi kanskje òg forvente fleire konfliktar, utfordringar og fleire debattar om balansegangane i åra som kjem, og eg trur vi òg må rekne med det her heime. Det har vi sett eksempel på det siste året, eit par av dei sakene er omtalte i årsmeldinga, seinast gjeld det ei sak som fekk stor merksemd i vinter. Og dei siste dagane har vi altså sett ei sak vi førebels ikkje veit grunngjevinga for, og som er ein del av ein rettsprosess, men som har vekt merksemd, og som eg sjølv må seie utfordrar grensene for ytringsfridomen, at PST går til ein razzia utan ei rettsavgjering på førehand, og beslaglegg materiale som kan vere dekt av kjeldevernet.


Det andre elementet som eg synest er utfordrande – det var representanten Grøvan inne på – er at vi får ei internasjonalisering av dette feltet, som eigentleg har føregått for lenge sidan, og ikkje minst der all digital trafikk er heilt og fullt ein del av dei same netta, mens vi på langt nær har avtaleverk og samarbeid som følgjer opp fullt ut. Eg trur det er ein debatt som er nødvendig å reise, korleis vi i større grad kan få internasjonalt samarbeid og regulering av dette viktige feltet.


Det tredje punktet eg vil ta opp, er at eg ser, nettopp på bakgrunn av dei to punkta her og den ganske omfattande aktiviteten – godt grunngjeve – som EOS-utvalet har, at ressurssituasjonen til utvalet vil vere viktig å følgje opp. Saksordføraren tok opp viktige spørsmål om moglegheitene utvalet vert gjeve til å jobbe. Men òg kva for ressursar dei har, er tema som vi frå SVs side vil følgje opp, og som komiteen bør følgje opp vidare.


