 Jeg skal få stille dette spørsmålet til
kirke-, utdannings- og forskningsministeren:

«Lokalpolitikere fra Kristelig Folkeparti
og Fremskrittspartiet i Oslo ønsker å nekte ukentlige
bønnerop fra moskeer.

Mener statsråden at et kommunestyre
eller bydelsutvalg eventuelt har anledning til å innskrenke
religionsfriheten på denne måten?»

  Jeg skal få takke statsråden
for svaret, som jeg i all hovedsak finner positivt. 

Alle forstår at det her er en avveining.
Man har på den ene siden religionsfriheten, som må innebære
at ethvert livssyn og enhver religion skal ha anledning til å komme klart
til uttrykk – at kirkeklokker skal kunne spille, og at det
skal kunne være bønnerop fra en moské,
eller for den del at hinduer eller buddhister i tilknytning til
sine sentrale religiøse handlinger også skal kunne
forkynne dette i det offentlige rom. På den annen side
må dette avgrenses av privatlivets fred, av støyregler
og at det ikke skal være til sjenanse for resten. En kirke
som mente seg å kunne spille inn til gudstjeneste fem ganger
i døgnet, hvorav en gang midt på natten, ville
selvsagt være til sjenanse for sitt nabolag og ikke blitt
akseptert av noen. Så dette er den avveiningen som vi må gjøre.
Men slik jeg oppfatter statsråden, er hans oppfatning at
i tilknytning til de sentrale elementene i ethvert livssyn, fredagsbønnen for
muslimer eller høymessen på søndager
for den kristne kirke, er det ikke anledning for kommunestyret eller bydelsutvalget
til å foreta avgrensninger.

  Jeg kan bare slutte meg helt ut til statsrådens
syn. Essensen her er selvsagt at man behandler alle livssyn likt
når det gjelder disse spørsmålene, at de
altså, enten det gjelder bønnerop fra en moské eller klokkeklang
fra en kirke, eller for den del andre religiøse ytringer,
behandles likt. Dersom det er til sjenanse for nabolaget, må man
finne en praktisk avveining. Det kan være folk som sover
på fredag ettermiddag og føler at de er plaget
av støy som kommer fra en moské, det ser jeg ikke
bort fra. Noen av oss har vel av og til også syntes det
har vært tungt å stå opp på søndagsmorgenen
når vi blir vekket av kirkeklokkene, det kan jeg heller
ikke se bort fra. Poenget er bare at man behandler islam, kristendom,
buddhisme, sikhisme og hvilken som helst religion likt, og har det
samme krav om tilpasning til omgivelsene for de ulike livssynene.
Og der oppfatter jeg det slik at statsråden og jeg er helt
enige.

  Hvis det blir et like vellykket svar på dette
spørsmålet, så får vi en god
dag:

«Læreplanen for det nye utvidete
kristendomsfaget omfatter ikke sikhismen, dette trass i at sikhreligionen har
flere tilhengere både totalt i verden og i Norge enn livssyn
som er omfattet. Sikhsamfunnet i Norge finner dette sårende. 

Vil statsråden ta initiativ for å få rettet
opp dette?»

  Jeg finner også dette svaret forsøksvis
positivt. Sikhismen er jo av de fleste oppfattet som en egen helt
separat verdensreligion, selv om det også fins røster
som mener at den må ses som en variant innenfor hinduismen.
Men jeg tror den forståelsen som mer og mer brer seg blant
sikhene selv, er at det er en egen religion på linje med
hinduisme, islam og andre religioner som har sterk betydning på det
indiske subkontinentet.

Sikhene er spredt rundt i verden, etter hvert
veldig mye i samme grad som jøder, som følge av
lokale forhold i Punjab og også av deres kreativitet og
arbeidsomhet. Vi har mange i Norge, men det er relativt mange sikher
overalt i den vestlige verden. Alle disse hensynene tilsier at det
bør være en alminnelig orientering om sikhismen
for alle, men jeg deler statsrådens syn, at det selvsagt
bør legges en særlig vekt på den i de
områder i Norge hvor det etter hvert er en del sikher.

  Jeg skal være helt kort, og statsråden
behøver bare kommentere det hvis han er uenig. Jeg tar
da som en selvfølge at departementet vil inngå en dialog
med det norske sikhsamfunnet om hvordan dette kan gjøres
på en formålstjenlig måte.

