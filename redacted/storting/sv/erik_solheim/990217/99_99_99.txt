  Jeg skal få stille dette spørsmålet til
statsministeren:

«Statsministeren reiser om få dager
på besøk til Midtøsten. Etter undertegnelsen
av Oslo-avtalen i 1993 har Israel annektert stadig større
deler av Vestbredden og Jerusalem gjennom nye bosettinger.

På hvilken måte vil statsministeren
under oppholdet i Israel ta opp de mange israelske bruddene
på Oslo-avtalen?»

  Jeg skal få takke statsministeren for
svaret, som er positivt. Den klare uro som uttrykkes fra norsk side
over den israelske politikken med – som det heter på engelsk –«creating
facts on the ground», er bra, og jeg er glad for at statsministeren
vil ta opp dette under sitt besøk i Israel.

Det er også andre sider ved israelsk
politikk som det er all grunn til å være bekymret
over. La meg nevne et par av dem. En ting som burde ligge statsministeren
på hjertet, er kristnes og andre religionsutøveres
arbeidsbetingelser i Israel. Som kjent er Israel sammen
med Pakistan de eneste stater i hele verden som er dannet
på basis av en religion, og det er all grunn til bekymring
for andre religioners arbeidsbetingelser i Israel. Jeg vil spørre
statsministeren om det er et tema han vil ta opp. 

Et annet tema er de mange politiske fangene
Israel har, hvorav en del ikke engang får de mest elementære internasjonale
rettigheter, som retten til å møte Røde Kors,
få lov til å gi meldinger til sin familie, møte Amnesty
International e.l. La meg nevne ett eksempel: Mustapha Dirani, som
ble kidnappet i Sør-Libanon for fire år siden,
og som vel ennå ikke har fått lov til å gi
et livstegn fra seg gjennom noen av disse kanalene. 

Er dette temaer som vil bli tatt opp under
statsministerens besøk?

