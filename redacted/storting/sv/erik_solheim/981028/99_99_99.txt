  Jeg skal få stille dette spørsmålet til
utenriksministeren:

«Borgerkrigen i Kongo truer med å destabilisere
store deler av det afrikanske kontinentet. Namibia og Zimbabwe har
sendt regulære tropper trass i at disse landene ikke har
noen sikkerhetsinteresser i Kongo. De truer nå med å ytterligere
forsterke sin krigføring. 

Hva vil Norge gjøre for å legge
press på Namibia og Zimbabwe til å trekke seg
ut av Kongo og finne en fredelig løsning på konflikten?»

  Jeg tar opp dette spørsmålet
også fordi jeg føler personlig skyld og ansvar.
Under folkemordet i Rwanda i 1994 ble ordet Rwanda overhodet ikke
nevnt i Stortinget. Man er i ferd med å få en
krig i Afrika som etter all sannsynlighet er mye mer blodig enn den
vi har i Kosovo, og som har potensial til å destabilisere
hele det afrikanske kontinentet. 

For en gangs skyld er jeg ikke fornøyd
med det svaret utenriksministeren gav. Jeg mener det ikke er akseptabelt å likestille
de forskjellige partene i denne konflikten. President Kabila bærer
et stort ansvar for ikke å ha startet en nasjonal forsoning
da han ble innsatt for ett år siden, men framfor alt er
Zimbabwes posisjon helt særegen. Det er to grunner til
det. Zimbabwe har ingen legitime sikkerhetsinteresser i Kongo, slik
Uganda og Rwanda må sies å ha, og det ser nå ut
til at president Mugabe er den viktigste hindring for å få til
en fredelig løsning på konflikten. Jeg vil da
spørre om utenriksministeren vil stille seg bak de fredsinitiativ
Mandela har tatt, og legge et særlig press på Zimbabwe
for å bidra til å finne en løsning.

  Det er en fundamental forskjell i den utenlandske
innblandingen som pågår. Det er ikke slik å forstå at
man skal akseptere alt Uganda og Rwanda gjør, men dette
er land som grenser opp til Kongo, og det har vært væpnede
innfall på både ugandisk og rwandisk territorium
fra Kongo, bl.a. fra hutuekstremistene, som stod for det største
folkemordet i moderne tid. Det at Rwanda og Uganda ser det legitimt å stoppe
dette, må man akseptere. Situasjonen er særlig
alvorlig fordi president Kabilas retorikk er klart rasistisk. Han
spiller konsekvent på tutsibegrepet i sin propaganda. Den
ene meldingen etter den andre forteller at man bevæpner
de hutubandene som gjennomførte folkemordet i Rwanda i 1994.
Zimbabwe derimot er hundrevis av mil vekk fra Kongo, og det ser
ut til at Mugabes viktigste intensjon her er økonomisk
egeninteresse. Det knyttes nå etter hva som meldes, en
rekke økonomiske avtaler mellom Zimbabwe og Kongo på basis
av den militære støtten som gis. Jeg vil derfor
gjenta spørsmålet om det ikke skal legges et særlig
press på Zimbabwe for tilbakeholdenhet i denne konflikten.

