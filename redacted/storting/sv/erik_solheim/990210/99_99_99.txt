  Jeg skal få stille dette spørsmålet til
utenriksministeren:

«En israelsk ubåt som kan
ta atomvåpen, øver for øyeblikket i norsk
farvann. Ytterligere tester er planlagt.

Hvem har gitt tillatelse til slike øvelser
og mener utenriksministeren det er klokt av Norge å importere
sikkerhetspolitiske problemer på denne måten?»

  Jeg skal få takke for svaret, som inneholdt
et par interessante momenter, særlig den klare vektleggingen
av at dette var et israelsk skip, i og med at det går under
tysk kommersielt flagg i norske farvann – som i så måte
er aldeles merkelig, når det i henhold til Janes
informasjon er overtatt av Israel for over et år siden. Det
framgår av utenriksministerens svar at Norge har sett dette
som et israelsk skip. Det må da være tillatt å spørre om
hvorfor man driver denne komedien med ikke engang tysk militært,
men tysk kommersielt flagg – om det kan ha til hensikt å dekke
over den reelle bruken av det. 

Så ble det sagt at Regjeringen hadde
lagt til grunn at det var en konvensjonell ubåt. Nå skal
ikke jeg oppnevne meg til noen militær ekspert, men det
er vel slik at mange ubåter kan levere både atomvåpen
og konvensjonelle våpen. Av det man kan lese av internasjonal
ekspertise på området, er det svært mange
som mener at Israel skaffet seg dette for å ha en mulighet
for å slå tilbake med atomvåpen dersom
israelske landbaserte atomvåpen skulle bli slått
ut. Jeg ber om utenriksministerens kommentar til om det er lurt å importere
slike muligheter til Norge.

