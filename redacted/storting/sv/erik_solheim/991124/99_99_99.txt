 Jeg skal få stille statsministeren dette
spørsmålet:

«Opprettelsen av et senter for studier
av folkemord og holocaust i Quislings gamle førerbolig
Villa Grande er et viktig nasjonalt løft. Et slikt senter
kan videreføre tankene fra jødeoppgjøret
og spille en viktig rolle i å advare kommende generasjoner.

Vil Regjeringen medvirke til at ideen kan gjennomføres?»

  Jeg skal få takke statsministeren for
svaret, som jeg oppfatter som absolutt positivt. Dette er jo en
historisk mulighet vi har til å ta i bruk en bygning med
en enorm symbolkraft, Quislings gamle førerbolig, til noe
det absolutt er et behov for, nemlig et senter for studie av noe
så dagsaktuelt som folkemord, og samtidig med den klare
tilknytningen til holocaust og den største forbrytelse
i moderne norsk historie, nemlig at nordmenn bidrog til massakrer
på nesten tusen jøder under den annen verdenskrig.

Denne kombinasjonen, å legge det nettopp
til Villa Grande, er noe som burde kunne få bred oppslutning
i Norge, og som jeg er glad for at Regjeringen vil bidra til. Det å selge
dette til Aftenposten gir også en svært dårlig bismak – la
nå det være sagt.

Mitt spørsmål til statsministeren
er: Vil Regjeringen være villig til å bidra i
en eller annen forstand finansielt for å få dette
til? Og vil man sikre at grupperingen av interessenter nå får
så lang tid at de faktisk kan få arbeidet dette
grundig ut?

  Jeg takker igjen for svaret, som fortsatt
er veldig positivt. Jeg tror nå det er en realistisk mulighet
for at vi kan få dette til. Jeg tror også at da
Stortinget i sin tid behandlet denne saken og la grunnlaget for hva
Regjeringen har gjort, var det uten egentlig grundig å vurdere
de kulturelle, historiske og andre sider ved Villa Grande. Man oppfattet
det som en alminnelig bygning, og så på mulighetene
for inntekter til statskassen. Det er prisverdig nok, men et land
trenger også institusjoner.

Jeg skal få komme med et tilleggsspørsmål. 

Jeg oppfatter det slik at det nå vil
bli satt en rimelig tidsramme – det er veldig positivt – og
at det også er en åpning for eventuelle pengebidrag.
Det er også veldig positivt. Det siste som da gjenstår,
er å sikre at det blir en tilstrekkelig samordning av dette.
Det trengs en samordning både av offentlige og private
interessenter. Det trengs en samordning av ulike departementer,
i og med at mange vil være involvert i å få dette
til. Jeg må bare be om at statsministeren bekrefter at
en slik samordning vil finne sted.

 Det skal ikke bli noen vane å ha alle
spørsmålene.

Mitt spørsmål til utenriksministeren
er som følger:

«Ser utenriksministeren mulighet for
nye tiltak som kan bidra til en fredelig løsning på konflikten
i Tsjetsjenia og til å avhjelpe lidelsene for krigens ofre?»

  Jeg har lite å bemerke til den innsats
utenriksministeren yter for å forsøke å få møte Ivanov,
og det presset som forsøkes lagt for å komme inn med
en rolle fra OSSEs side. Det er positivt, men, som alle forstår,
vanskelig.

La meg gå litt videre når
det gjelder den humanitære situasjonen. Slik jeg oppfatter
det, er konflikten i Tsjetsjenia relativt enestående i
verden ved at ingen internasjonale hjelpeorganisasjoner er inne
i et område med flere hundre tusen flyktninger, overhodet
ingen internasjonale hjelpeorganisasjoner er inne i Tsjetsjenia
verken på russisk eller tsjetsjenskkontrollert side. I
Ingusjetia, hvor det er 220 000 flyktninger, er ingen internasjonale
hjelpearbeidere inne, selv om det internasjonale Røde
Kors er der ved hjelp av lokalt ansatte. Dette skyldes så vidt
jeg kan forstå en blanding av politiske og sikkerhetsmessige hensyn.

Mitt spørsmål til utenriksministeren
er om man ser måter det internasjonale samfunn kan arbeide
på for å sikre, iallfall som et absolutt
minimum, at internasjonale hjelpeorganisasjoner kan komme inn og
assistere i den nøden som er.

  Det er åpenbart at det ikke bare er
politiske problemer, men også sikkerhetsproblemer – to
norske kvinner ble jo drept også i Tsjetsjenia. Det er av
de tingene som gjør at mange hjelpeorganisasjoner er redde
for å gå inn, for de føler at de ikke
kan operere uten tung militær eskorte. Et spørsmål
blir i hvilken grad det er mulig å tvinge russerne til å sikre
hjelpearbeidet i alle fall i Ingusjetia. Der har vi ikke de samme
politiske komplikasjonene som i Tsjetsjenia.

Nå er det en ufattelig innsats som
ytes av privatpersoner i Ingusjetia. Etter hva jeg har fått
opplyst, er 160 000 mennesker innlosjert privat i et område
med 350 000 innbyggere. Det vil altså si ett menneske
pr. annenhver ingusjer. Det er ganske ufattelig.

Jeg vil bare spørre om det finnes
noen mulighet – utenriksministeren var inne på det – for økt
norsk pengebidrag? Røde Kors går så vidt
jeg skjønner ut med en kampanje i dag og ber det norske
folk samle inn penger, men en slik kampanje ville jo få en
god start om også staten yter et bidrag.

