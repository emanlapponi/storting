 Jeg vil stille følgende spørsmål
til justisministeren:

«Ifølge NRK Telemark den
16. januar d.å. er brannvesenet på Rjukan blitt
bedt om å foreta utrykning for å sjekke et mulig
innbrudd. Årsaken er at politiet skal omorganiseres
og spare penger. Politiet på Rjukan
rykker heller ikke lenger ut ved brannmeldinger nattetid.

Mener statsråden det er
riktig at politiet i Telemark kan be brannvesenet
om å påta seg ordinært politiarbeid for å gjennomføre
omorganiseringer og innsparinger i politiet?»

 Jeg vil takke statsråden for svaret.

Uansett hva som er den konkrete bakgrunnen
for denne hendelsen, er det slik at man på Rjukan har fått
en betydelig dårligere polititjeneste enn det man hadde.
Det er én polititjenestemann som har hjemmevakt på natta,
og det er denne politimannen som sjøl må vurdere
om en oppringing er viktig nok til at det er økonomisk
og budsjettmessig forsvarlig å rykke ut. Befolkningen er
bekymret over dette, og det skaper økt utrygghet i lokalsamfunnet.
Representanter for de politiansatte er også bekymret
over at omorganiseringer og innsparinger reduserer politiets mulighet
til å være en synlig og integrert del
av lokalsamfunnet og en viktig medspiller i det forebyggende arbeidet
som foregår i lokalsamfunnet, ikke minst blant
barn og ungdom. Spørsmålet blir da: Deler statsråden
denne bekymringen, og hva vil statsråden gjøre
for å forhindre at omorganiseringer i politietaten
gir en dårligere polititjeneste rundt om i landet?

 Jeg takker igjen for svaret, og er glad for
at statsråden vil følge med i utviklinga. Nå er
det slik at det skal foregå en evaluering. Den
foregår allerede, forstår jeg, og skal avsluttes
i 2004, som statsråden sa. Jeg regner det da som sjølsagt
at både politimestrene og polititjenestemennenes
organisasjoner blir trukket med i denne evalueringa. Men minst like viktig
er det, slik jeg ser det, at kommuner, lokalsamfunn, organisasjoner
som arbeider med barn og unge, og befolkningen generelt får
anledning til å gi uttrykk for sine opplevelser
av den omorganiseringa som nå finner sted. Vil statsråden
sørge for at brukerne, for å bruke et
slikt uttrykk, av politiets tjenester får en bred plass
i denne evalueringa?

