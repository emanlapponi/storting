 Jeg takker for svaret. Det er riktig at statsråden
i tidligere svar til meg har understreket og vært forbilledlig
klar på at reglene skal følges, og at det ikke
vil bli gitt dispensasjoner. Jeg tolker statsråden slik
at det fortsatt vil være holdningen.

Når det gjelder antallet brudd på transportreglene, bygger
jeg mine opplysninger på hva transportørene sjøl har
sagt. Dette er altså situasjonen i den delen av året hvor
vei- og føreforhold er de aller beste, altså sommerhalvåret.
Vi går nå vinteren i møte, og det er
grunn til å frykte at dette problemet vil komme til å øke
med glatte og til dels dårlig vedlikeholdte vinterveier.
Spørsmålet blir da om statsråden vil
følge dette nøye. Hva slags tiltak vil han eventuelt
sette i verk for Gilde hvis det nå viser seg at tallene
vil komme til å bli enda høyere i vinterhalvåret
på grunn av veistandarden?

