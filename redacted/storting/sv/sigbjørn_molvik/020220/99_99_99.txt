 Jeg vil stille følgende spørsmål
til samferdselsministeren:

«Fra 1. april i år vil NSB
slutte å kjøre godstog mellom Oslo
og Skien. Det betyr at store mengder gods som hittil er frakta med
tog, nå blir flytta over på vei. Dette vil få store
negative konsekvenser. For en bedrift i Skien alene – Expert Norge
AS – vil det medføre over 2 000 flere
vogntog i året på veiene mellom Oslo
og Skien.

Hva vil statsråden gjøre
for å få stoppa denne ekstremt uheldige og miljøødeleggende
utviklinga?»

 Jeg takker statsråden for svaret.

Når det gjelder den transportformen
for gods som nå forsvinner, er det det som kalles «vognlast»,
som statsråden også sa, men
man vil fortsatt tilbys kombilast. Bedrifter og næringsliv
som har lagt til rette for og basert seg på vognlast, får ikke
lenger den muligheten som de har hatt før til å bruke
denne typen transport for sitt gods, og kombilast er, så vidt
jeg har fått opplyst, et mye dårligere alternativ
for disse brukerne. Altså blir virkningen at godsmengdene
nå går over på vei.

Jeg skal ta litt mer om eksemplet bedriften
Expert Norge, som har sitt sentrallager for hvitevarer for hele landet
liggende i Skien. Den har basert det meste av sitt inngående
transportbehov på vognlast med jernbane. Bedriften ble
etablert der den ligger, nettopp på grunn
av den enkle tilgjengeligheten til jernbanetransport, og har anlagt
jernbanespor helt inn i lagerbygningen,
så man slipper noen form for omlasting til bil.

Fra 1. april må en godsmengde
på 80 000 m3 i året over på veitransport,
og det vil bety store belastninger på veinettet
på E18 og i byområdet i Grenland bare
fra denne ene bedriften. (Presidenten klubber.) Syns statsråden,
fra et parti som har markedsført seg som miljøparti,
at dette er forenlig med Sem-erklæringen,
der det heter:

«Samarbeidsregjeringen
vil føre en offensiv miljø- og ressurspolitikk
basert på målet om en bærekraftig utvikling»?

