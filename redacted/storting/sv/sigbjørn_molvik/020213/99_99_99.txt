 Jeg har følgende spørsmål
til samferdselsministeren:

«Posten har nå varsla nedleggelse
av flere postkontorer de nærmeste månedene. Det
betyr at større kommuner som f.eks. Nome og Vinje i Telemark
vil bli uten fullverdige postkontor.

Mener statsråden at denne
nye nedleggingsrunden fra Postens side er i samsvar med
Stortingets forutsetninger bl.a. i behandlinga av St.meld. nr. 26
for 2000-2001 og i samsvar med Postens konsesjonskrav?»

 Jeg takker statsråden for svaret.

Bakgrunnen for spørsmålet
er jo at Posten nå har varslet nedlegging av 40 nye postkontor.
I denne runden er det ikke små og avsidesliggende
kontor med tynt befolkningsgrunnlag som blir rammet. Disse er allerede
borte. Nå vil dette ramme til dels store og relativt folkerike
tettsteder og kommuner. For Telemarks vedkommende betyr det f.eks.
at Nome kommune med 6 700 innbyggere og Vinje kommune,
som har et areal som er en og en halv gang så stort som hele
Vestfold fylke, vil bli uten fullverdig postkontor. Fra kommunesenteret
Åmot i Vinje blir det nå en reise på 50 km
hver vei til nærmeste postkontor, og store deler av kommunens
innbyggere får opptil 90 km avstand til postkontoret.
Mener statsråden at dette er i samsvar med kravene
i konsesjonen til Posten Norge AB? Der heter det i punkt
1.3:

«Posten
skal sikre brukerne et godt og likeverdig tilbud i alle
deler av landet.»

Og ifølge punkt 2.1:

«… tjenestene … skal være
tilgjengelige for befolkningen i hele landet gjennom et
landsdekkende postnett.»

 Jeg må vel bare konstatere
at statsråden og jeg kanskje har litt forskjellige oppfatninger
av hva som er et godt og ikke minst et likeverdig tilbud
og tilgjengelighet når det er slik at Vinje kommune, som
er større enn Vestfold fylke, ikke har ett ordinært postkontor,
mens Vestfold fylke har tolv. Da kan man snakke om likeverdig tilbud!
Det syns jeg ikke det er.

Vinje kommune har fått utarbeidet
en juridisk vurdering av Postens nedleggingsplaner som foreløpig
konkluderer med at en nedleggelse av postkontor i Vinje må antas å være
i strid med kravet i konsesjonsvilkårene om et godt
og likeverdig tilbud. Den samme juridiske vurderingen konkluderer også med
at Posten har begått flere åpenbare brudd på forvaltningsrettslige
prinsipp. Posten har truffet vedtak om nedleggelse uten at saken
overhodet har vært til høring og før
kommunen som berørt part har fått anledning til å uttale
seg. Hvilket initiativ vil statsråden
ta for å sørge for at Posten oppfyller konsesjonskravene
og holder seg innenfor forvaltningsmessige lover
og regler, både i denne saken og i framtidige
omstruktureringer?

