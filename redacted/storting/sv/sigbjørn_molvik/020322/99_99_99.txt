 Jeg vil først presisere at fra SVs side er det viktig at eldrereformen, som gjelder bygging av omsorgsboliger og sykehjem, blir videreført slik at kommunene oppnår den dekninga som Stortinget la til grunn. Vi mener at staten fortsatt må bidra økonomisk for å få dette til. Så jeg deler interpellantens synspunkter på dette området.




For å sikre at denne reformen ikke bare blir en boligreform, er det etter SVs oppfatning helt nødvendig å sørge for god kvalitet og anstendig standard på det tilbudet som gamle, syke og pleietrengende får, både i sykehjem, i omsorgsboliger og i hjemmebasert omsorg. Vi trenger med andre ord en kvalitetsreform.




Sosialministeren var i sitt innlegg inne på flere viktige tiltak som man ganske umiddelbart kan slutte seg til. Men jeg syns likevel at det er en klar mangel i det som Regjeringa legger fram, og det gjelder spørsmålet om bemanning. Alle de tiltakene som sosialministeren nevnte, er avhengige av at vi har et tilstrekkelig antall hender til å utføre de uhyre viktige samfunnsoppgavene som vi har i eldreomsorgen.




Vi vet at vi allerede i dag har mangel på folk i pleie- og omsorgssektoren. Og alt tyder på at denne situasjonen kan komme til å forverre seg. Tall fra Statistisk sentralbyrå viser at Norge i 2010 vil komme til å mangle 12 000 årsverk bare når det gjelder hjelpepleiere. Tallet i dag er på ca. 3 000.




Når det gjelder sykepleiere, viser en fersk spørreundersøkelse utført av Høgskolen i Telemark blant sykepleiestudenter at under 10 pst. av disse ønsker å arbeide i eldreomsorgen etter endt utdannelse, slik at det også her kan komme til å bli prekært. Jeg frykter at vi her står overfor det jeg vil kalle en tikkende bombe, og at de medieoppslagene vi har sett i de siste ukene om uverdige forhold i eldreomsorgen, om noen år kan komme til å bli flere – og kanskje verre.




Derfor er det helt nødvendig at Regjeringa og Stortinget vier rekrutteringskrisen i pleie- og omsorgssektoren mye større oppmerksomhet. Og for å snu denne negative utviklinga er det etter min oppfatning to viktige forutsetninger. Den ene forutsetninga er å heve lønnsnivået for disse yrkesgruppene, og den andre er en høyere grunnbemanning i eldre- og pleieomsorgen.




Disse kvalitetstiltakene har en pris, og det er det jeg etterlyser mest fra statsråden. Hvordan tenker Regjeringa å finansiere denne økte kvaliteten? Debatten her i salen nå har vist at Regjeringa har solid støtte i Stortinget dersom den ønsker å gi kommunene et økonomisk løft for å få denne kvalitetshevinga på plass.




