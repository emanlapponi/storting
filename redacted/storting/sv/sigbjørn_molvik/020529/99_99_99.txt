 Jeg vil stille følgende spørsmål
til helseministeren:

«I Aftenposten 18. mai i år
refereres en rapport fra Arbeidstilsynet som viser en svært
utstrakt bruk av overtid blant sykepleiere
ved Akershus universitetssykehus, der det bl.a. framkommer eksempler
på opptil 70 timer overtid pr. uke. Det er grunn til å tro
at en overdreven bruk av overtid er et generelt problem
i norsk helsevesen.

Hva vil statsråden gjøre
for å sørge for en betydelig reduksjon
i bruken av overtid ved norske sykehus?»

 Jeg takker for svaret.

Eksempelet fra Akershus som var gjengitt i
Aftenposten, bekymrer meg veldig, ikke minst
fordi den omfattende bruken av overtid er utbredt ved de fleste
norske sykehus, noe helseministeren også bekreftet
i sitt svar. Dette har mange negative konsekvenser. For det første vil
bruken av overtid i et slikt omfang kunne gå ut over den
enkelte arbeidstakers helse, og den kraftige økningen i
sykefraværet i Akerhus tyder jo på det. For det
andre vil dette måtte gå ut over kvaliteten
på det arbeidet disse ansatte skal utføre overfor
pasienter. Og for det tredje må det være
en svært dyr og lite hensiktsmessig måte å drive sykehus
på.

Det er slik at mange sykepleiere
som går i deltidsstillinger, ønsker å jobbe
fullt, men får ikke utvidet sine stillinger.
Hadde de fått anledning til det, ville etter
min oppfatning åpenbart behovet for å bruke
overtid blitt redusert.

Hva kan helseministeren
gjøre for å rette på dette?

 Jeg takker igjen for svaret.

Det er jo sånn at i tilknytning til
overtidsbruk er det også en annen utvikling på gang,
og det er bruken av vikarbyråer ved sykehusene. Både
for å skaffe nok sykepleiere
og for å ha en såkalt reserve av fleksibel arbeidskraft øker
bruken av slike vikarbyråer ved norske sykehus.

Jeg er klar over at noen arbeidstakere
velger å ta arbeid i vikarbyråer framfor å ha
fast ansettelse ved sykehusene, fordi det faktisk gir dem bedre
lønns- og arbeidsforhold. Slik jeg ser det, er dette likevel
en svært bekymringsfull utvikling, ikke minst
med tanke på den stabilitet og kontinuitet i pasientbehandlinga
som vi trenger.

Hvordan vurderer helseministeren
denne utviklinga? Og kommer statsråden til å treffe
tiltak som gjør at flere velger å ha fast ansettelse
ved sykehusene, slik de fleste egentlig ønsker, framfor å være
tilknyttet et vikarbyrå?

