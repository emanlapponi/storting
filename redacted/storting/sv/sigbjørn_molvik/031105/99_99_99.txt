 Jeg har følgende spørsmål
til helseministeren:

«Ledelsen i helseforetaket Blefjell
sykehus foreslår å legge ned den kirurgiske
avdelingen og den akuttmedisinske beredskapen ved Rjukan sykehus
i Telemark. Dette er klart i strid med Stortingets forutsetninger
om et desentralisert sykehustilbud.

Vil statsråden sørge for
at disse planene ikke blir gjennomført?»

 Jeg takker statsråden for svaret og
er sjølsagt glad for at det kan virke som om planene om å legge
ned den akuttmedisinske beredskap iallfall foreløpig er
lagt bort. Det er likevel slik at det foretas relativt
betydelige nedskjæringer på Rjukan Sykehus, bl.a. skal
20 stillinger bort, og det kan være mulig grunnlag for å hevde
at de kraftige reduksjonene som er planlagt og foreslått
på Rjukan, kan være i samsvar med de
overordnede politiske målsettingene som kommer til uttrykk bl.a.
i Ot.prp. nr. 66 for 2000-2001, Om lov om helseforetak
m.m., hvor det heter:

«Målet
med reformen er å gjøre helsetjenesten
bedre sett fra pasientens ståsted. I dette ligger
det en målsetting om at både helsetjenestens innhold
og tilgjengelighet skal bli bedre.»

Slik jeg ser det, dreier tilgjengelighet
seg også om geografiske avstander og nærhet.

Mener helseministeren
at helseforetaket Blefjell sykehus bedrer pasientenes
tilgjengelighet til helsetjenestene med de nedleggingsforslag som
er fremmet, sjøl om de nå er modifisert noe?

 Jeg takker for svaret og har for så vidt
respekt for siste delen av svaret, at man iallfall skal vente til
vedtaket er fattet, før helseministeren
går inn.

De planene som nå foreligger
for Rjukan, oppfattes både blant ansatte og befolkningen
som et slags første skritt på veien
i forhold til å nedlegge sykehuset på Rjukan.
Da helseministeren i forbindelse med valgkampen tidligere
i høst besøkte Telemark – det husker
han sikkert – var han ifølge mediene
i Telemark relativt tydelig på at han ikke ville
akseptere at sykehuset på Rjukan skulle legges ned. Spørsmålet
til statsråden blir da: Står helseministeren
fast på dette løftet, og vil han også i
dag garantere at sykehuset på Rjukan skal opprettholdes?

