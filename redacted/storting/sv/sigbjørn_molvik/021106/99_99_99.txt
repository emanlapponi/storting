 Jeg vil gjerne stille følgende spørsmål
til sosialministeren:

«Ifølge Dagbladet 28. og
29. oktober får eldre på sykehjem
stadig mindre legehjelp. Fylkeslegenes tilsyn ved 31 sykehjem
i fire ulike fylker viser at ett av tre sykehjem ikke
har tilstrekkelig legedekning.

Hvilke tiltak vil statsråden sette
i verk for å få en høyere legedekning
ved norske sykehjem?»

 Jeg takker for svaret.

Statsrådens svar viser at det er mange
ulike årsaker til den situasjonen vi har, med relativt
dårlig dekning ved mange norske sykehjem. Fylkeslegen
i Sogn og Fjordane, Petter Øgar, sier til Dagbladet at
en av årsakene er at lovkravene overfor kommunene er for
utydelige, og at det eneste som står i klartekst i loven,
er at beboerne skal ha en årlig legesjekk, og at de ellers
skal få dekket grunnleggende behov for medisinske
undersøkelser og behandling.

Spørsmålet til statsråden
blir da: Deler statsråden den oppfatninga som går
på at lovverket er for svakt og for utydelig? Og vil statsråden
ta initiativ til å få et tydeligere
og mer konkret lov- og regelverk når det gjelder
legetjenestene ved norske sykehjem?

 Det er positivt at statsråden vil
se videre på dette. Et naturlig sted å gjøre
det kan være i arbeidet med den stortingsmeldinga
om kvalitet og innhold i eldreomsorgen som er varslet fra Regjeringa.

Så er det en annen mulig årsak
jeg vil henlede oppmerksomheten på, og det er at liggetiden
ved norske sykehus nå går
ned. Det betyr at mange, kanskje særlig eldre, som blir
skrevet ut fra sykehusene, har et relativt stort og omfattende behandlingsbehov
når de kommer tilbake til hjemkommunen, i svært
mange tilfeller uten at det er et nødvendig behandlingsapparat
på plass. Dette går ut over pasientene og kanskje
da særlig de eldre. Mye tyder på at dette trykket
mot kommunehelsetjenesten, for å bruke det uttrykket,
er blitt forsterket etter organiseringa i helseforetak,
og i takt med at andelen innsatsstyrt finansiering
av sykehusene øker. Den går nå i
forslaget til statsbudsjett ytterligere opp, fra 55 til 60 pst.

Spørsmålet blir da: Er statsråden
bekymret over denne utviklinga? Og hva vil bli gjort for å hindre
at pasientene i denne situasjonen blir en kasteball mellom
kommunene og sykehusene?

