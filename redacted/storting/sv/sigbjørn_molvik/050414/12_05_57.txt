 Stortinget har gjennom de siste 10-15 årene vedtatt flere store reformer som har hatt stor betydning for norske kommuner. HVPU-reformen var på mange måter kanskje den første av disse. Siden har vi hatt eldrereform, psykiatriplan, sykehusreform, rusreform og barnehagereform. Felles for alle disse reformene er at de har stilt nye og store krav til kommunene og det kommunale tjenestetilbudet og tjenesteapparatet.




En annen fellesnevner er at Stortingets iver og vilje til å vedta reformer ikke alltid har vært fulgt av en like stor vilje til å ta ansvar for finansieringa av reformene, kanskje med unntak av barnehagereformen. Dermed har det gjennom år bygd seg opp et stadig økende gap mellom på den ene siden de oppgaver som kommunene skal løse, og de rettmessige forventninger som dette har skapt i befolkningen, og på den andre siden kommunenes evne og ressurser til å løse oppgavene og innfri forventningene.




Derfor er situasjonen i mange kommuner blitt slik at ulike grupper av hjelpe- og bistandstrengende kan bli satt opp mot hverandre. Parallelt med at nye grupper som har behov for støtte og bistand, har fått politisk fokusering både fra Stortinget og fra politiske myndigheter i den enkelte kommune, kan andre, f. eks. psykisk utviklingshemmede, komme til å havne i bakgrunnen og dermed få et dårligere tilbud.




De fleste av de psykisk utviklingshemmede har behov for et langvarig og sammensatt tjenestetilbud. Dette stiller store krav til både ressurser og kompetanse. Noen er svært ressurskrevende, og det er et spørsmål om finansieringsordninga for ressurskrevende brukere er god nok til å sikre disse et godt og verdig tilbud. Jeg tror ikke det. Jeg tror ikke den er god nok til nå å få slutt på den uverdige situasjonen som vi har hatt altfor lenge, som flere har vært inne på, med fortsatt mange unge funksjonshemmede plassert i sykehjem og at nye faktisk flytter inn.




Så registrerer jeg at helse- og omsorgsministeren er opptatt av kommunal handlefrihet. Ja, det er viktig. Men den kommunale handlefriheten må også ha et økonomisk handlingsrom som gjør at kommunene ikke tvinges til å måtte velge hvilke grupper og enkeltpersoner av hjelptrengende de må nedprioritere. Her på Stortinget har flere med stor patos omtalt hvor uverdig dette er, og vi kan ikke fri oss fra vårt ansvar for å bidra til at økonomien blir slik at vi får slutt på disse uverdige forholdene.




