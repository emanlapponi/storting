 Jeg har følgende spørsmål
til landbruksministeren:

«Gilde FS har beslutta å legge
ned slakteriet i Skien. I en rapport utarbeida av de ansatte ved
slakteriet går det fram at faktisk transporttid til de
slakteriene som skal overta den slaktinga som i dag foregår
i Skien, vil overstige de tillatte 8 timer dersom også opplastningstid
regnes med.

Vil statsråden sørge for
at Gilde FS ikke tillates å legge opp til en
slakteristruktur som forutsetter brudd på dagens regler
for transporttid av levende dyr?»

 Jeg takker for svaret.

I forbindelse med nedlegginga av slakteriet
i Skien legger Gilde opp til et system med omlasting av dyr fra mindre
biler til større på bestemte
omlastingssteder for på den måten å forsøke å redusere
samlet transporttid.

Jeg er kjent med at det bl.a. i EU nå pågår
utarbeidelse av regelverk for transport av levende dyr, og i dette
regelverket er ikke slik
omlasting omtalt som noe aktuelt alternativ.

Mener statsråden at denne type
omlasting er en akseptabel ordning med tanke både
på god og forsvarlig dyrevelferd og på den forringelse
av kjøttkvaliteten som vi vet skjer ved stress og uheldige
påvirkninger som følge av transport og håndtering
i den forbindelse?

 Jeg er også blitt kontaktet
av produsenter i Telemark som driver økologisk produksjon av
sauekjøtt. For at de skal kunne markedsføre og
selge sine produkter som økologiske produkter,
kan samlet transporttid ikke overstige seks timer, slik
jeg har forstått det. Nedlegginga av slakteriet i Skien
vil dermed sette en stopper for økologisk produksjon
av sauekjøtt i Telemark og kanskje også i
tilgrensende fylker.

Spørsmålet blir da: Hva vil
statsråden gjøre for å hindre
at nedlegging av slakterier og dermed lengre transporttid ødelegger
mulighetene for økologisk produksjon
av kjøtt, som jeg har skjønt også statsråden
er sterkt opptatt av?

