 Jeg vil stille følgende spørsmål
til utdannings- og forskningsministeren:

«Skien kommune tilbyr tre rullestolbrukere
i grunnskolen å gå på en annen skole
enn den de naturlig sogner til i stedet for å tilrettelegge
skolen i nærmiljøet på en tilfredsstillende måte
for rullestolbrukere.

Mener statsråden at dette
er i samsvar med opplæringslova § 8-1 der det
heter: «Grunnskoleelevane har rett til å gå på den
skolen som ligg nærast eller ved den skolen i
nærmiljøet som dei soknar til.», og § 9-3,
som sier: «Alle elevar har rett til ein arbeidsplass
som er tilpassa behovet deira.»?»

 Jeg takker statsråden for svaret,
som jeg oppfatter som svært positivt.

Utgangspunktet for mitt spørsmål
er et konkret tilfelle i en konkret kommune,
men det er all grunn til å tro at dette gjelder mange funksjonshemmede
barn i mange skoler og i mange kommuner. Sånn sett er det
et viktig prinsipielt spørsmål som dreier
seg om alle barns like rettigheter i forhold
til skole og opplæring, og om en reell integrering
i norsk grunnskole.

Jeg mener det ikke kan være
riktig og i samsvar med opplæringslovens intensjoner
at foreldre til funksjonshemmede barn, i dette
tilfellet rullestolbrukere, skal måtte gå runde
på runde med kommunen for at deres barn skal
få den retten alle barn burde ha til å gå på den
skolen som ligger nærmest, og der søsken, venner
og naboer går. Det bør etter min oppfatning være
en selvfølge, og jeg oppfatter statsrådens svar
dit hen at hun er enig med meg.

Mitt spørsmål blir: På hvilken måte
vil statsråden følge opp dette overfor norske
kommuner?

 Jeg takker igjen for svaret.

Jeg vil så gå litt over til
graden av tilrettelegging, for det er også et
viktig element her. I dette tilfellet jeg her snakker om, har kommunen
sagt at de ved den aktuelle skolen som ligger nærmest,
vil lage tilgjengelighet for rullestolbrukere til et klasserom,
mens det i andre deler av skolen, som f.eks. spesialrom
og rom i forbindelse med skolefritidsordningen, ikke så langt
er tenkt lagt til rette for rullestolbrukere.

Mener statsråden at en slik
tilrettelegging er god nok for å oppfylle opplæringslova?
Og synes statsråden dette er tilstrekkelig for å fremme
reell integrering av bevegelseshemmede barn i skolehverdagen?

