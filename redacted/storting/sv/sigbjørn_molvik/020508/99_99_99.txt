 Jeg vil stille følgende spørsmål
til helseministeren:

«Ved behandlinga av årets
statsbudsjett vedtok Stortinget å be Regjeringa utarbeide
en ny handlingsplan for rekruttering av helsepersonell 2002-2005
der det legges vekt på konkrete tiltak for å rekruttere
sykepleiere og annet pleie- og omsorgspersonell
og på å stabilisere bemanningssituasjonen.

Hva har Regjeringa så langt gjort
i arbeidet med denne nye handlingsplanen?»

 Jeg takker for svaret.

Årsaka til at sosialkomiteen
i budsjettbehandlinga sist høst var opptatt av dette spørsmålet,
var at mange rapporter tydet på at det både
i spesialisthelsetjenesten og kanskje ikke minst i pleie-
og omsorgstjenestene i kommunene ville være mangel på nok
og godt nok kvalifiserte ansatte, og at det ville komme til å bli
det største hinder for å kunne tilby
tilstrekkelige tjenester både når det
gjelder kvalitet og kvantitet. Det er lite som tyder på at
situasjonen har blitt bedre, slik helseministeren også var inne på.
Dette haster, og jeg er glad for å høre
at arbeidet er godt i gang, også fordi det ser
ut som om hovedvekta nå blir lagt på hjelpepleiere
og den type yrkesgrupper.

Etter min oppfatning vil lønnsspørsmålet være
et av de viktigste rekrutteringstiltaka i den
sammenheng, og spørsmålet blir da: Vil en heving
av lønnsnivået for pleie- og omsorgsarbeidere være
et mål for Regjeringa? Og hvordan vil Regjeringa bidra
til at en slik lønnsheving kan finne sted?

