 «Forskning i mange land
viser at bromerte flammehemmere (BFH) har flere av de samme farlige
egenskapene som for eksempel PCB. Den nederlandske
regjeringa går nå foran andre EU-land og
innfører forbud mot en utbredt, bromholdig flammehemmer
(TBBPA). Tiltak er på vei også på EU-nivå,
men disse tiltakene kommer ikke til gå like
langt som det nederlandske forbudet, i hvert fall ikke
foreløpig.

Kommer statsråden til å foreta
seg noe for å støtte opp om det nederlandske initiativet?»

 En viktig kilde til bromerte flammehemmere
er elektroniske produkter som blir til avfall. Den såkalte
EE-forskriften har lenge vært en av Norges best bevarte
hemmeligheter. Plikten til å ta imot kasserte produkter
hos selgerne har vært lite kjent, og kundene
har i liten grad vært informert om retten til å levere
tilbake kasserte produkter. Hva slags forbedringer i
avfallsbehandlingen ser ministeren behov for for å få ned
utslippene av BFH fra elektriske og elektroniske produkter?

 Det er prisverdig at ministeren viser et engasjement
for saken i forhold til bromerte flammehemmere, og vi er veldig
glad for at den planen som også ble annonsert
tidligere, snart skal foreligge. Men jeg kunne gjerne tenkt meg
at ministeren kunne komme med en nærmere tidfesting for
når denne planen vil foreligge for å redusere
utslippene av denne farlige miljøgiften, når
all forskning har vist at konsentrasjonen både
i blod og morsmelk har økt.

