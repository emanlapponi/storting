 «Naturperlen Gjevilvatnet har fått
betydelige skader som følge av vassdragsregulering. Oppdal
kommune bad i 1997 om en revidering av manøvreringsreglementet,
uten at NVE tok dette til følge. Fylkeskommunen fulgte
derfor i 2001 opp med et krav om revisjon, et krav som fortsatt ikke
er behandlet av Olje- og energidepartementet.

Synes statsråden behandlingstiden
for slike saker er tilfredsstillende, og mener statsråden
at dagens regelverk fungerer godt nok i forhold til slike naturskader?»

 Først vil jeg takke for svaret.

Jeg vil hevde at dette er en nokså spesiell
sak. Og når statsråden i sitt svar argumenterer
med at NVE vurderte de skadene som Gjevilvatnet fikk, som noe som
allerede var vurdert i konsesjonsbehandlingen, og i tillegg påpeker
dette med betydningen av en formell søknad om
endring av manøvreringsreglementet, syns jeg
det er litt merkelig.

Oppdal kommunestyre
gjorde et enstemmig vedtak allerede i november 1997, hvor de bad
om å få endret manøvreringsreglementet
som en konsekvens av de skadene Gjevilvatnet fikk. Og da syns jeg
det er litt merkelig at ikke NVE oppfattet søknaden
om endringen som en formell henvendelse da den kom fra Oppdal kommune.
Det syns jeg med respekt å melde er litt merkelig.

Ellers vil jeg påpeke at når
det er snakk om bruk av nødparagrafen – legg merke
til uttrykket «nødparagrafen» – må jo
det bety at man må ha en rask behandling hvis
den skal ha noen funksjon. Og hvis man skal la dette trekke
ut i årevis – vi skriver nå 2002, og
første gangen denne saken dukket opp, var i 1997 – da
kan man knapt kalle det en nødparagraf.

 I brev fra Oppdal kommune av 22. mars framgår
det at frivillige løsninger ikke lenger vil være
tilstrekkelig, og man uttrykker tvil om at man kan bli enig med
regulanten om de nødvendige tiltakene. Oppdal kommune ønsker
jo at man skal endre reguleringshøyden til maks
10–11 meter, og at man må få til en løsning
som er tilfredsstillende for Oppdal kommune. Da er spørsmålet
mitt helt konkret til statsråden: Vil man ta
disse signalene fra Oppdal kommune til følge?

