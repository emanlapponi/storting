 Jeg har følgende spørsmål
til finansministeren:

«Regjeringen har i forbindelse med
sin bærekraftstrategi varslet at den vil legge fram en
nasjonal Agenda 21 neste høst, det
vil si Norges handlingsplan for oppfølging av Agenda 21
fra Rio-konferansen, uten at det klart har framkommet hvilken prosess
Regjeringen legger opp til.

På hvilken måte
vil Regjeringen sikre at sentrale aktører blir involvert
i prosessen slik at den blir bred og inkluderende i tråd
med Agenda 21, og på hvilken måte skal
Stortinget behandle nasjonal Agenda 21?»

 Jeg takker for svaret, som dessverre ikke
inneholder noe videre ny informasjon utover det som har framkommet
tidligere.

Jeg er bekymret for at vi nå vil se
nok et eksempel på nasjonal
famling i forhold til oppfølgingen av disse viktige FN-konferansene.
Jeg vil derfor gjerne høre litt nærmere
om hvordan Regjeringen ser for seg at man skal inkludere sentrale,
viktige aktører som er omfattet av Agenda 21-dokumentet,
slik at de blir ansvarliggjort også i forhold
til oppfølgingen i etterkant når en nasjonal Agenda
21 er lagt fram. Det nevnes en rekke aktører i Agenda 21 – alt
fra fagforeninger til næringslivet, forskningsinstitusjoner
og kommuner står oppramset. Hvordan vil Regjeringen få inkludert,
aktivisert og forpliktet disse aktørene?

 Det jeg spurte om, var i tilknytning til spørsmålet.
Jeg vil anbefale statsråden å gå nærmere
inn i og lese det som står i Agenda 21-dokumentet
og de kapitlene som omhandler sentrale aktører, hvor de
sentrale aktørene ramses opp én etter én.
Det er meningen at nasjonal Agenda 21 skal være
en oppfølging av den agendaen som en globalt ble enig om
på Rio-konferansen. Det betyr at man også må sy
den over den samme lesten som man gjorde på Rio-konferansen.

Jeg vil gjenta spørsmålet
mitt: Hvordan vil Regjeringen sørge for at de aktørene
blir inkludert, involvert og forpliktet til oppfølging?

