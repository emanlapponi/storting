  «I tråd med energi- og miljøkomiteens
innstilling i juni 2001 slo samarbeidsplattformen for
den nye Regjeringen fast at Norge skal følge
opp Rio-konferansen gjennom å etablere en nasjonal
Agenda 21. Frivillige organisasjoner har vært svært kritiske
til den avgåtte regjeringens manglende samarbeid
i denne prosessen.

Hvordan vil statsråden sikre at samtalene
med tredje sektor styrkes, slik at resultatet blir et
sektorovergripende miljøperspektiv i tråd med
Sem-erklæringen?»

  Jeg takker for svaret.

På Synergi 21-konferansen i Stavanger,
som statsråden refererte til, kom en gruppe kommuner med
en sterk oppfordring til Regjeringen om å støtte
det videre arbeidet med Lokal Agenda 21, gjennom å opprette
et såkalt Agenda 21-fond, hvor kommuner så vel
som frivillige grupper og organisasjoner skal kunne søke
støtte.

Vil statsråden vurdere å ta
initiativ til opprettelsen av et slikt Agenda
21-fond?

  I sommer, da samtlige partier i
energi- og miljøkomiteen, med unntak av Fremskrittspartiet,
gikk inn for en fortsatt økt satsing på Lokal Agenda
21 samt å lage en nasjonal
Agenda 21, ble Lokal Agenda 21-enheten i Miljøverndepartementet
lagt ned. Vil statsråden sørge for at denne omorganiseringen ikke blir
til hinder for en fortsatt sterk satsing på Lokal Agenda
21 fra Miljøverndepartementets side?

