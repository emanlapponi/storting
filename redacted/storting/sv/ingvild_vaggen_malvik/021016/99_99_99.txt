 Jeg tillater meg å stille følgende
spørsmål til miljøvernministeren:

«I Dagsrevyen 5. oktober d.å.
ble det vist en reportasje fra Finnmarksvidda
om skadene som barmarkskjøring med motoriserte kjøretøy
påfører den sårbare naturen. Problemet
med barmarkskjøretøy er bare i startgropa,
og utviklingen vi har sett på Finnmarksvidda, er i ferd med å spre
seg til andre deler av landet, jf. brev fra Naturvernforbundet
til Miljøverndepartementet av 24. april 2002.

Hvilke initiativ vil statsråden
ta for å få bukt med dette problemet?»

 Problemet med barmarkskjøring
er todelt. Det ene er den lovlige kjøringen, og det andre
er den ulovlige.

Når det gjelder den lovlige kjøringen,
er noe av problemet at det er vanskelig å få tilgang
på den nødvendige statistikken
med hensyn til oversikten over dispensasjonene som kommunene gir.
Det heter bl.a. i § 7 i forskriften: «kommunen
skal gi oppgave over saker etter §§ 5
og 6», og det har vært tolket som at man bare
skulle rapportere antallet dispensasjoner. Dette burde vært
spesifisert. Det burde vært sagt eksplisitt hvor mange
traseer, hvilke områder og hvilke tidsrom
det gjelder, og antall turer som det rapporteres, og man må ha
sanksjonsmidler når plikten til å rapportere ikke
blir innfridd. For eksempel kunne man tenke
seg at man for en periode kunne inndra retten
til å gi dispensasjoner til kommunene. Vil statsråden
gå inn for en slik endring av forskriftene?

 Det andre problemet er
den ulovlige kjøringen, nemlig alle de som ikke
søker om dispensasjon fordi de likevel har tenkt
seg til et vann eller en moltemyr eller et jaktterreng,
der de ikke ville få dispensasjon innvilget uansett.
Problemet da er at det ikke er penger
nok til å drive et effektivt nok oppsyn med denne villmannskjøringen.
Og i så måte kan man forestille seg
en løsning der pengene som kommer inn på forelegg
for ulovlig motorferdsel i utmark, kan gå direkte til oppsynsetatene.
Er dette noe statsråden vil vurdere?

