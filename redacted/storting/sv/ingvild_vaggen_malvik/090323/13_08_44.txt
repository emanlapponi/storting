 (ordfører for saken): Den internasjonale finanskrisen og nedgangstidene – med
                  arbeidsløsheten på vei oppover – viser hvor viktig Innovasjon Norge er for landet.
                  Det handler om evne til å hjelpe fram omstilling og til å skape nye,
                  framtidsrettede arbeidsplasser. Derfor bør vi lese og lytte til Riksrevisjonens
                  undersøkelse av Innovasjon Norge om lag fem år etter etableringen – eller rettere
                  sagt fem år etter fusjoneringen av de næringsrettede virkemidlene i Statens
                  nærings- og distriktsutviklingsfond, Statens veiledningskontor for oppfinnere,
                  Norges Turistråd og Norges Eksportråd. 

I forbindelse med etableringen av Innovasjon Norge la Stortinget til grunn at
                  sammenslåingen av fire virksomheter til én skulle sikre en mer målrettet innsats
                  av de næringsrettede virkemidlene og en mer brukervennlig organisering. Vi må lære
                  av de svakhetene som er avdekket i undersøkelsen og sørge for at Innovasjon Norge
                  rustes enda bedre for å bidra til ny virksomhet over det ganske land – og til å
                  holde ledigheten nede. 

Komiteen står samlet om vesentlige deler av innstillingen, og jeg vil derfor gjøre
                  greie for de viktigste punktene her. Jeg regner med at Høyre og Fremskrittspartiet
                  vil gjøre greie for sine egne merknader. 

Men jeg vil gjerne få komme med en liten kommentar til Fremskrittspartiet, som
                  åpenbart mener at Innovasjon Norge i større grad skulle bidratt til
                  sentralisering: Næringsutvikling i distriktene er utvilsomt et av hovedmålene som
                  Stortinget har gitt Innovasjon Norge. 

Målet med Riksrevisjonens undersøkelse har vært å belyse om Innovasjon Norge
                  fungerer effektivt som statlig næringsutviklingsaktør ut fra de målene som er
                  satt. Innovasjon Norges hovedmål er å fremme bedrifts- og samfunnsøkonomisk
                  lønnsom næringsutvikling i hele landet, og å utløse ulike distrikters og regioners
                  næringsmessige muligheter gjennom å bidra til innovasjon, internasjonalisering og
                  profilering. Riksrevisjonens undersøkelse får fram nyttig kunnskap om hvordan
                  målsettingene er fulgt opp. Og det skjer mye bra i virksomheten. Samtidig avdekkes
                  betydelige svakheter, som bør vies oppmerksomhet framover. 

Riksrevisjonen påviser at bare om lag halvparten av Innovasjon Norges støtte går
                  til prosjekter som er registrert som innovative. Innovasjon Norges virkemidler
                  skal også ivareta andre mål enn innovasjon. Men komiteen er enig i at
                  innovasjonsgraden er for lav ut fra de målene som Stortinget har satt. Komiteen
                  mener derfor at det er nødvendig med bedre politisk oppfølging av målene om
                  nyskaping framover, slik at Innovasjon Norge i større grad makter å finne og
                  utvikle flere innovative prosjekter. Det er tydelige mål. 

Selv om Innovasjon Norge også har andre mål, er arbeidet med nyskaping på ulike
                  områder sentralt i framtiden. Her kan vi bli bedre. Dette området må derfor
                  Innovasjon Norges oppdragsgivere og eierdepartement følge opp framover. Det er
                  knyttet risiko til å satse på nye teknologier og produkter. Komiteen mener derfor
                  at Riksrevisjonen stiller et betimelig spørsmål, om Innovasjon Norge i større grad
                  burde støtte risikoutsatte prosjekter. Det er nødvendig at Nærings- og
                  handelsdepartementet foretar en gjennomgang av dette, slik departementet har
                  varslet. 

Riksrevisjonen er også tydelig på at samhandlingen mellom Innovasjon Norges
                  virksomhet i utlandet og den norske virksomheten er for svak. 

Innovasjon Norges viktigste partnere, som fylkeskommunene og NHOs regionkontorer,
                  framhever at Innovasjon Norge fremdeles i stor grad opererer som en bank, og at de
                  i for liten grad arbeider utadrettet, bl.a. for å utvikle gode prosjekter og skape
                  nettverk for næringsutvikling i regionene. Komiteen mener det er viktig at
                  Innovasjon Norge er i stand til å prioritere den utadrettede virksomheten knyttet
                  til rådgiving, kompetanseoverføring og nettverksbygging for bedrifter og
                  etablerere. 

En kritikk jeg mener bør framheves, er det store antallet oppdragsgivere og
                  vanskene med koordinering og tydelig eierstyring. 40 oppdragsbrev fra fem
                  departementer og fra fylkesmenn og fylkeskommuner samt en omfattende
                  virkemiddelportefølje er en invitasjon til målkonflikter og mindre kraft i
                  arbeidet med næringsutvikling. Nærings- og handelsdepartementet uttaler at
                  sektordepartementene har ansvaret for egne virkemidler, og at det er krevende å få
                  en sammenslutning som Innovasjon Norge til å fungere optimalt. Jeg vil understreke
                  komiteens syn, at Nærings- og handelsdepartementet som eierdepartement har
                  ansvaret for koordineringen mellom de ulike departementene og oppdragsgiverne, og
                  at muligheten for å utøve denne funksjonen må styrkes. Dette må også omfatte en
                  sterkere faglig styring og samordning. 

Komiteen deler Riksrevisjonens vurdering av at det er behov for ytterligere
                  samordning og styring også av faglig karakter. Det må ikke minst gjelde når nye
                  programmer settes i gang, og når nye virkemidler tas i bruk. Komiteen anser at det
                  bare er Nærings- og handelsdepartementet som kan inneha rollen som et aktivt
                  eierdepartement. 

Nærings- og handelsdepartementet varsler at de i 2009 vil starte arbeidet med en
                  helhetlig evaluering av Innovasjon Norge, som da har vært i virksomhet i om lag
                  fem år. Jeg vil understreke – og det tror jeg er på vegne av hele komiteen – at
                  Innovasjon Norge er liv laga. De gjør en krevende og god innsats for å bidra til
                  utvikling av framtidens arbeidsplasser. Derfor er det Stortingets og Regjeringens
                  ansvar på best mulig måte å støtte opp om dette viktige arbeidet som angår folk i
                  hele landet. 

