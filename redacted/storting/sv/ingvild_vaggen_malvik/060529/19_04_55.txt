 Det er ikke tilfeldig at de fleste av mine eksempler i denne interpellasjonen har handlet om miljøvennlig energiteknologi. Norge har solid kompetanse på energiteknologi, vi har rikelig tilgang til ressurser, og vi har penger til å satse. Ironisk nok gir ufred i Midtøsten, orkaner i Amerika og opprør i Nigeria drahjelp til satsing på miljøteknologi. For når oljeprisen stiger til over 70 dollar fatet, er det naturligvis stadig flere som ser seg om etter andre energikilder. Høy oljepris drar også med seg gass- og strømprisen, noe som gjør strømsparing stadig mer lønnsomt. Men i motsetning til Fremskrittspartiet vil ikke jeg lene meg tilbake og stole på at markedet løser miljøproblemene og sørger for at hele folket har et arbeid å gå til, spesielt ikke i forhold til gamle industrisamfunn som står overfor omstillingsprosesser.




Det tar tid og det koster penger å utvikle miljøteknologi. Da gjelder det å ha tilstrekkelig med tålmodig kapital i ryggen. Derfor trenger vi bl.a. Innovasjon Norge. Men jeg er samtidig glad for at Fremskrittspartiet nå omsider ser verdien av å satse på fornybar energi. Og når representanten Solvik-Olsen harselerer med at vi nå selger den nye børsraketten, REC, vil jeg minne om at SV i forrige periode fremmet et omfattende Dokument nr. 8-forslag om å utarbeide en nasjonal strategi for å gjøre norsk solindustri verdensledende. Så med all respekt: Dette er ikke noen ny sak for SV, dette er noe vi har jobbet med i årevis. Men det er naturligvis gledelig å se at det er stadig flere her til lands som får troen på norsk solindustri. Og jeg tror at vi står overfor en næring som kan være viktig for Norge også etter at olje- og gasseventyret nærmer seg slutten.




Statsråden har fått nye verktøy i verktøykassa etter regjeringsskiftet, og han har, som jeg har sagt tidligere, flere til å hjelpe seg i regjeringskollegiet. Samtidig er det han som har hovedansvaret for å vise hvordan verktøyene skal brukes, og for at orkesteret skal holde takten.




Jeg er glad for at denne debatten har vist at det er flere enn meg i denne sal som er opptatt av miljøteknologi, og som ser verdien av å satse på miljøteknologi. Og jeg er sikker på at næringsministeren vil gjøre alt han kan for å sikre at Regjeringen jobber videre ut fra en strategi om å få Norge til å være en miljønasjon.




