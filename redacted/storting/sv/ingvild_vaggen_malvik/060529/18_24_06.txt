 Jeg vil først takke for et grundig og positivt svar fra statsråden.




Jeg er veldig glad for at næringsministeren deler min visjon om framtidsrettede arbeidsplasser. Jeg er også veldig glad for at næringsministeren også er opptatt av og ser betydningen av helhetlige verdikjeder. Det er i denne saken helt tydelig at Regjeringen ønsker å ha et grep på næringspolitikken og få den over i en mer miljøvennlig retning. Men samtidig er jeg også klar over at næringsministeren ikke er den eneste i Regjeringen med ansvar for miljøteknologi, for det er jo sånn at miljøteknologipolitikken utformes i flere departementer. Kunnskapsdepartementet har en rolle gjennom forskning og utdanning, samtidig som Olje- og energidepartementet forvalter flere virkemidler når det gjelder satsing på ny fornybar energi. Finansdepartementet har sin rolle gjennom skatte- og avgiftspolitikken. Og Landbruksdepartementet er en viktig aktør i forhold til både bioenergi og målsettingen om 15 pst. økologisk produksjon av matvarer innen 2015. Samferdselsdepartementet har sammen med Olje- og energidepartementet jobbet med hydrogen som framtidig energibærer, og Miljøverndepartementet er en viktig premissleverandør for å drive fram miljøteknologien, som vi eksempelvis har sett gjennom strenge miljøkrav ute i Nordsjøen. Fiskeridepartementet gjør tilsvarende gjennom eksempelvis strukturpolitikken. Dette er en rekke eksempler som viser at det er flere departement som er med på å dra lasset. For å bruke et bilde fra musikken er det sånn at næringsministeren ikke bare spiller piano, han drar i gang hele orkesteret når det gjelder å satse på miljøteknologi.




Spørsmålet til statsråden er da: Hvordan vil statsråden som orkesterleder få de andre departementene, i tillegg til Innovasjon Norge og Forskningsrådet, til å samhandle rundt miljø og næring for å fornye eksisterende industri, bevare industriarbeidsplasser i Norge, gi nytt liv til gamle industrisamfunn og skape nye framtidsrettede arbeidsplasser?




