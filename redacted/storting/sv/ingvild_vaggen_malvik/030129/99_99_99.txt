 «En krig mot Irak vil kunne skape
en svært farlig internasjonal situasjon. Norge
er nå ikke lenger medlem av FNs sikkerhetsråd, og
må derfor bruke andre kanaler for å påvirke
beslutninger som angår internasjonal fred og sikkerhet.

Hvordan har Regjeringen den siste tiden arbeidet
for å bidra til en fredelig løsning av Irak-konflikten,
og hvilke konkrete initiativ har Norge
tatt?»

 Debatten tidligere i dag har vist og synliggjort
at Regjeringen har en svært passiv holdning til FNs sikkerhetsråd,
noe som er merkelig i lys av at Norge nettopp
har gått ut av Sikkerhetsrådet, og er da sterkt
medansvarlig for den noe uklare resolusjonen 1441.

USA vil presse på for å få støtte
til en krig. Tyskland og Frankrike er imot en krig. Hvilken side
står Petersen og Regjeringen på, og hvilken side
vil Norge støtte i forkant av den nye behandlingen
i Sikkerhetsrådet?

 Det foregår nå en massiv
styrkeoppbygging i Golfen, og krigen forberedes av land som USA,
Storbritannia, Australia og mange andre. Røde
Kors har pekt på at Norge burde bidra til et
humanitært arbeid i Irak, hvor en kan gjøre en
stor innsats framfor å yte militære bidrag.

Skulle det bli en krig, vil den humanitære
situasjonen i Irak gå fra ille til katastrofal.
Det er et paradoks dersom det skal være slik
at de sterke militærmaktene forbereder seg til krig, mens
land som er gode på humanitær innsats, ikke
gjør forberedelser før krigen er i gang. Spørsmålet er
derfor: Har Norge begynt å forberede en humanitær innsats
i tilfelle det skulle bli en krig i Irak?

