 Det ble litt debatt om IMF i forrige sak også, men jeg tenkte jeg skulle bruke denne saken til å legge fram SVs syn på de endringene som nå kommer i IMF. 




IMF vil være den første organisasjonen under FN-paraplyen som vedtar omfattende endringer i sin styringsstruktur. Mange av disse organisasjonene ble stiftet etter annen verdenskrig og har stort behov for å gjøre endringer. Norge har jo vært særlig opptatt av å styrke lavinntektslandenes innflytelse i IMF. Til dels vil dette nå skje gjennom en økning i stemmevekt, hovedsakelig som en følge av tredobling av basisstemmene som gis til hvert land. Dels skjer dette ved en styrket bemanning av kontorene til de afrikanske styremedlemmene, noe som vil sette dem bedre i stand til å forberede saker i styret. 




SV er tilfreds med de endringene som nå er vedtatt, og som vi forhåpentligvis stiller oss bak her i dag. Dette er et viktig første skritt mot økt innflytelse for utviklingslandene i IMF. La det være helt klart: Vi i SV er ikke fornøyd med bare disse første skrittene. Vi vil fortsette arbeidet for å gjøre IMF stadig mer demokratisk, og vi vil stadig gi lavinntektslandene økt innflytelse. 




Også på andre områder er det behov for å endre IMFs politikk. Jeg er glad for at Regjeringen har gitt signaler om at den vil fortsette arbeidet med det. Det er i meldingen også redegjort for Regjeringens arbeid for å forenkle vilkårene IMF stiller i forbindelse med utlån. IMF har hatt, og har til dels fortsatt, unødvendig strenge krav til fattige land som må låne penger. Vi har sett det når det f.eks. gjelder Argentina og Brasil. Da Lula vant valget i Brasil, var noe av det første han gjorde, å innfri lånet fra IMF, fordi IMF hadde satt såpass stramme tvangstrøyer på den politikken som måtte føres i Brasil, at han ikke kunne gjennomføre sitt valgprogram med høye lån til IMF. 




Vi har også sett i forhold til Asia-krisen på 1990-tallet hvordan IMF, sammen med Verdensbankens politikk, var med på å forverre og forlenge krisen i den forstand at da krisen kom, startet man med å devaluere valutaen og åpne grensene, som førte til at kapital i større grad flyktet fra landet, noe som forverret krisen betraktelig. 




I tråd med dette har Regjeringen støttet anbefalingene i en uavhengig evalueringsrapport og arrangerte i januar en konferanse for å rette søkelyset mot temaet. SV vil selvfølgelig bidra til at Regjeringen fortsetter arbeidet for at disse anbefalingene skal følges opp. 




IMF har ikke en spesiell kompetanse på utviklingsspørsmål, og da er det egentlig ikke naturlig at denne institusjonen skal jobbe med langsiktig utviklingsfinansiering. På kort sikt derimot er det ingen andre som er klar til å kunne overta IMFs rolle på dette området. Men på lengre sikt burde det være et mål at andre institusjoner overtar noe av dette ansvaret, fortrinnsvis under FN-systemet. IMF har varslet at det kommer en overordnet rapport om fondets engasjement i lavinntektsland i løpet av sommeren, og da vil vi i Stortinget kunne få et enda bedre grunnlag til å vurdere disse spørsmålene og til å spille inn videre synspunkter på IMFs mandat og områder.




