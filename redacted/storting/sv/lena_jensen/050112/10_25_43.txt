 Jeg vil takke for svaret.

Vi har altså en grunnskole som reproduserer
og forsterker forskjellene i samfunnet. Vi har en skole der man på
forhånd i stor grad kan peke ut hvem som er vinnere og tapere i
systemet. For oss som politikere er det å gripe fatt i dette en
av de aller viktigste utfordringene vi står overfor.

Uansett hvilke tall statsråden velger å bruke,
vet vi at det er en klar og tydelig endring i en rekke norske skoler -
i form av færre lærere, større elevgrupper og færre delingstimer.
Denne utviklingen fortsetter på grunn av den dårlige kommuneøkonomien.
Vi vet at kommunene ønsker å prioritere skolen - som man har gjort
tidligere, gjennom alle år - men på grunn av den dårlige kommuneøkonomien
har skolen vært nødt til å ta sin del av kuttene.

Statsråden peker på lærerne som den aller viktigste ressursen
for å kunne få en god skole. Derfor mener jeg det er nødvendig med
en ny lærerutdanning, som forsterker pedagogikken. Etter- og videreutdanning
av lærere er viktig, men det er også behov for flere voksne og flere lærere
i skolen. Mener ikke statsråden dette?

