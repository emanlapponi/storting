 Det er nesten ingenting som får hjertet mitt til å banke hardere enn når jeg tenker tilbake på tremila under OL på Lillehammer i 1994. Det var rundt 13 minusgrader i luften. Det var et folkehav på Lillehammer. De enset ikke kulden. Luften stod nesten stille på grunn av spenningen i luften. Jeg kjente det gjennom tv-ruten helt til Tromsø. Jeg sa ikke Tromsø 2018. Jeg kunne gjerne ha gjort det.




De minuttene under OL i 1994 var store. De gir oss som nasjon en identitet og et samhold, og de gjør oss engasjerte. Jeg må innrømme at jeg er en av dem som setter mest pris på vinteridrett. Fotball er liksom ikke min greie, men det er også viktig for nasjonen. Det er viktig med gode prestasjoner, og det er viktig med toppidrettsutøvere i Norge. Toppidrettsutøvere stiller stadig tøffere krav både når det gjelder prestasjoner og utøvelse. Det er viktig at de er forbilder, og de er viktige forbilder for veldig mange barn og unge. De er ikke noe annet enn det vi kan ønske oss, de er positive forbilder, sunne og rene forbilder for den kommende og oppvoksende generasjonen - og også for oss som er litt eldre.




Det betyr at idretten har et stort ansvar, og det har også vi som representanter på Stortinget. Det er viktig at vi tilrettelegger for muligheter for utdanning, for det kan ofte bli en kort karriere for toppidrettsutøverne våre, og de må da ha noe å falle tilbake på når de er ferdige med sin karriere. Kunnskap og kompetanse blir jo bare viktigere og viktigere og nesten nødvendig i vårt moderne samfunn. Snart går den eneste veien tilbake til arbeidslivet nettopp gjennom utdanning.




Representanten Gunnar Gundersen tar opp et veldig viktig tema, og man skal alltid lytte til den som har skoen på. Eller sagt på en mer presis måte: Når en tidligere toppidrettsutøver fremmer en interpellasjon om en helhetlig strategi for utdanning for toppidrettsutøvere, er det viktig og verdt å lytte til.




Statsråden var innom en rekke områder innen videregående opplæring, og viste til at det er veldig mange muligheter for å kunne kombinere idrett og skole. Det viser seg at det finnes både gode private og gode offentlige toppidrettsgymnas. Jeg vil også legge til at det finnes mange landslinjer i distriktene våre som er veldig viktige, og som har linjer for ski, slalåm, osv.




Representanten Gunnar Gundersen var også inne på de private skolene. Det var også representanten fra Fremskrittspartiet inne på. Derfor vil jeg bare ta et lite blikk innom Norges Toppidrettsgymnas og Wang Toppidrett, som er av de fremste private toppidrettsgymnasene vi har. Disse skolene får 85 pst. finansiering fra Stortinget. I tillegg til dette får de også et tilskudd, slik at de får om lag 17 000 kr i særskilt toppidrettstilskudd pr. elev. Men fra Stortingets side har man satt en begrensning på antall elever. Det er 810 elever. Det er dette de private skolene har tatt opp med oss, for de har flere elever enn det de får tilskudd for. Det er derfor de har økonomiske problemer, og ikke fordi at denne regjeringen har strammet inn på privatskoleloven.




Vi er opptatt av at man skal kunne drive på med toppidrett og samtidig kunne drive på med å ta en utdanning. Vi har veldig mange som gjør det, og det fungerer veldig bra innenfor mange områder. Jeg synes likevel at Gunnar Gundersen er inne på et veldig viktig tema når han etterlyser en nasjonal strategi. Toppidretten stiller stadig større krav, og det er også veldig mange unge som går inn i dette tidligere enn før. Mediefokuset har vært rettet mot en ren idrett, dopingproblematikk, spiseforstyrrelser osv. Disse temaene mener jeg at statsråd Giske bør ta med seg når han vil drøfte en eventuell helhetlig strategi innenfor toppidretten.




Helt til slutt: Hvor var du da Oddvar Brå brakk staven? Dette er det veldig mange som kan svare på. Jeg håper det neste spørsmålet blir: Hvor var du under OL i Tromsø i 2018?




