 Trafikkflygerutdanningen som i dag utelukkende tilbys ved private skoler i Norge, gir ingen formell kompetanse i det offentlige utdanningssystemet. En plassering i høyskolesystemet er tidligere utredet av en ekspertgruppe og vurdert av Flyselskapenes Landsforening og Luftfartstilsynet som et riktig nivå for utdanningen. Riktig kompetansenivå er viktig i forbindelse med det forebyggende arbeidet for å øke sikkerheten i norsk luftfart.




Det er nødvendig å få trafikkflygerutdanningen på et høyere utdanningsnivå. Alle faginstanser har entydig anbefalt dette - jo høyere utdanningsnivå, jo bedre sikkerhet. Trafikkflygere jobber med høy kompleksitet i faget sitt, både teknologisk, trafikalt, organisatorisk og menneskelig. Feil tolereres ikke, og feil kan få fatale konsekvenser.




Jeg er bekymret når Regjeringen signaliserer at den er fornøyd med at en skal legge denne utdanningen på et teknisk fagskolenivå, noe som betyr at utdanningen skal legges på et lavere nivå enn det den ligger på i dag. Det betyr at man senker kompetansen i stedet for å heve den.




Gjennom et samarbeid med Norwegian Aviation College, Universitetet i Tromsø og Luftfartstilsynet har det blitt utarbeidet en modell for trafikkflygerutdanning på universitetsnivå. Dette vil heve kompetansen i utdanningen. Det vil ivareta og igangsette forskning innenfor dette fagfeltet Det er viktig for sikkerheten. Trafikkflygerutdanning på et bachelornivå kan starte opp når Stortinget gir tilsagn om finansiering. SV har foreslått finansiering, men Regjeringen har ikke prioritert dette.




Jeg vil utfordre statsråd Skogsholm: Er det ikke viktig og riktig å heve trafikkflygerutdanningen til et universitets- og høyskolenivå? Vil ikke dette bidra til å øke flysikkerheten?




