 Jeg møter ofte utenlandske delegasjoner som kommer til Norge for å se på den nordiske velferdsmodellen. Den nordiske velferdsmodellen er en viktig modell, som har vært med på å utvikle Norge, og som har bidratt til at alle har like muligheter og rettigheter. Når Stortinget har vedtatt gratisprinsippet i grunnskolen og nå også har vedtatt gratisprinsippet i videregående skole, er dette en del av videreutviklingen av den velferdsmodellen som vi har, og dette er viktig. 




Leirskolene har vært omtalt i flere av innleggene her i dag. Jeg vil ta et lite tilbakeblikk på leirskolene, se noen år tilbake. Tidligere var det slik at staten ikke var med på å finansiere noen ting med hensyn til leirskolene. Da var det tilsynelatende ikke store problemer med å gjennomføre leirskoleopplegg. For noen år tilbake innførte man et øremerket tilskudd fra staten til leirskolene, fordi man syntes det var viktig at staten var med på å bygge opp under dette viktige tilbudet. 




Etter at man innførte gratisprinsippet, har vi fått tilbakemeldinger om at det har blitt problematisk på noen skoler og i noen kommuner å gjennomføre leirskoleopplegg. Man har måttet kuttet ned på antall dager og på det å reise på leirskoler. Dette er for meg et paradoks. Jeg synes det er viktig at elevene reiser på leirskole. Jeg synes også det er viktig at alle kommunene tar denne debatten opp og ser på hvordan de kan løse dette.




Lovfesting av gratisprinsippet i videregående skole har vært og er en milepæl, mener jeg. Dette gir alle en reell rett og mulighet til å ta videregående skole. Jeg mener at med dette prinsippet som er innført, har man nå endelig lovfestet muligheten og retten til å ta videregående skole. 




Det er viktig at turer i regi av skolen, som en del av opplæringen, skal være gratis siden skoleturer legges til skoletiden. Å dra på skoleturer er viktig, det gjelder både teaterbesøk, kinobesøk og andre turer, for man får mye kunnskap som man ikke kan lese seg til - kunnskap som man får bruk for resten av livet. 




Det er viktig at vi har en kvalitativt god og spennende skole. Mange skoler har spennende og viktige utviklingsprogrammer, men skolene kan ikke kreve tusenvis av kroner fra en elev for at vedkommende skal kunne være med på disse oppleggene. 




Det er SVs klare mening at alle som går i grunnskole og videregående skole, skal ha gratis opplæring. Dette er meget viktig for oss. Jeg vil ikke ta det perspektivet som representanten Tørresdal tok i sin innledning, om at det er mange kommuner og fylkeskommuner som jobber for å se på hvordan man kan prøve å omgå loven. Jeg vil oppfordre og utfordre skoler, kommuner og fylkeskommuner til å ha en bevisst politikk når det gjelder dette, og bevisst gå inn og se på hvordan man kan støtte opp om og få en spennende opplæring, som både inkluderer skoleturer, ekskursjoner osv., uten at man skal kunne kreve elevbetaling. Det er slik at man kan gjøre det på mange andre måter, men man kan ikke kreve betaling av den enkelte elev. 




Det er ikke gratisprisnippet vi skal angripe når vi ser at kommuner og fylkeskommuner avlyser kinobesøk, teaterbesøk osv. Vi er nødt til å få en debatt både på lokalt, regionalt og nasjonalt nivå om hvordan vi best mulig kan utvikle skolen, og om hvordan vi kan bruke penger på en best mulig måte for å få en god skole. Det å angripe gratisprinsippet i denne sammenhengen er fullstendig feil. 




