 Jeg vil først takke saksordfører Raymond Robertsen for en god gjennomgang av det som et flertall i komiteen har kommet fram til. Komiteen peker på en rekke viktige punkt.




St.meld. nr. 34 for 2001-2002 må også ses i sammenheng med den behandlingen av meldingen om samepolitikken som nå skjer i kommunalkomiteen, og en helhetlig samepolitikk.




Denne meldingen er viktig for den samiske urbefolkningen, den er viktig for den norske befolkningen, den er også viktig for urbefolkningen i andre land, og den er viktig for Nordkalotten og samarbeidet på Nordkalotten.




Norske myndigheter har gjennom folkerett og nasjonal rett en forpliktelse til å legge forholdene til rette for at den samiske urbefolkningen skal kunne bevare og utvikle det samiske språket, kulturen og samfunnslivet. Stortinget slår fast at språket har en naturlig plass og anvendelse i høyere utdanning og i forskning.




Når det gjelder rekruttering, peker Stortinget på en del viktige punkter. Både i grunnskolen og videregående opplæring har man rett til å ha samisk som både første og andre språk. Men dette må Stortinget komme tilbake til i forbindelse med behandlingen av meldingen om samepolitikken som er under behandling i kommunalkomiteen. Vi har pekt på bl.a. studievelferd, voksenopplæring og ulike rekrutteringstiltak der bl.a. stipend for førskolelærere er viktig.




Universitetet i Tromsø har hovedansvar både for forskning og undervisning i samisk språk og kultur. Dette er en av de viktige pilarene som universitetet ble grunnlagt på og etablert på for en rekke år siden. Universitetet i Tromsø har gjort dette på en god måte innenfor en rekke områder innenfor urfolksforskning, som man har hovedansvaret for.




Vi har pekt på at Samisk høgskole bør ha en sentral rolle når det gjelder å utvikle det samiske vitenskapelige språket. Utviklingen når det gjelder en vitenskapelig høgskole, er, som en rekke representanter tidligere har vært inne på, målet, og med en målrettet satsing vil dette være på plass innen noen få år.




Jeg er glad for at komiteen har uttalt seg positivt om samlokalisering med hensyn til et nytt samisk vitenskapsbygg, og at Nordisk Samisk Institutt og Samisk høgskole ikke bare skal samlokaliseres, men i størst mulig grad samorganiseres. Dette vil styrke både kompetansen, miljøet og forskningen, som er grenseoverskridende.




Jeg vil så peke på en viktig ting når det gjelder forskning, som komiteen også har pekt på, og det er at man ved reorganiseringen av Norges forskningsråd må ta hensyn til den samiske forskningen og til urfolksforskningen. Dette er viktig. Norge skal ha som mål å være blant verdens beste land når det gjelder urfolksforskning. Dette er viktig både for det samiske miljøet, for Norge og internasjonalt.




Som representanten før meg pekte på, vil dette koste. Dette er ting Stortinget er nødt til å følge opp i kommende budsjetter.




