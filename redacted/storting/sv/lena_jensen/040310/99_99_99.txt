 Mitt spørsmål går
til utdannings- og forskningsministeren:

«Ferske tall fra SSB viser at hver
femte elev ikke fullfører videregående
opplæring. Frafallet er spesielt høyt blant
elever i yrkesfaglig opplæring, hvor så mange
som en av tre faller fra. Dette er svært høye
tall, og de vitner om at vi ikke lykkes med å tilrettelegge
13-årig utdannelsesløp for alle. For mye teori
i opplæringen og for dårlig rådgivning
underveis og videre i utdanningsløpet kan være
noe av forklaringen på det store frafallet.

Hvor mener statsråden at
utdanningssystemet svikter?»

 Jeg vil først og fremst takke for svaret,
der det framgår at statsråden mener
at det spørsmålet som jeg tar opp, er alvorlig
og viktig.

Det er et viktig initiativ
statsråden har tatt overfor Læringssenteret til å øke
innsatsen for å hindre at elever faller ut av
videregående skole. Jeg kjenner òg
til disse tiltakene som statsråden henviser til. Men allikevel
mener jeg at dette er et mer dyptliggende problem, som også statsråden
var inne på, der man må se på både
strukturelle endringer av systemet og endringer av den videregående opplæringen.

Teoretisering av fagutdanningen har vært
et stort problem. Man har ikke en tilrettelagt opplæring,
og man har også en altfor svak veilednings- og
rådgivningstjeneste. Man må også muligens,
ut fra mitt syn, se på organiseringen av oppfølgingstjenesten.
En av fem som begynte i videregående
opplæring i 1994, avbrøt utdanningen. Tall for 1997-kullet
viser akkurat det samme. Dette er alvorlige tall.

Min utfordring til statsråden
er da: Hvordan kan man lykkes med å gjennomføre
det 13-årige løpet? Trengs det en strukturell
endring i utdanningssystemet vårt? Hva slags
endringer vil statsråden konkret iverksette?

 Vi vet lite om hvor det blir av disse
unge. Om lag 7–8 pst. av elevene blir fanget opp
av oppfølgingstjenesten. Vi vet at det gjennomsnittlige
drop out-tallet er på om lag 7 pst. Unge
arbeidsledige er om lag 7 pst. Unge som mottar
sosialhjelp, er også 7 pst. Men vi vet ikke
om dette er de samme personene.

Analyser som har vært gjort av Læringssenteret,
viser at det er elever med dårlige karakterer som forlater videregående
opplæring. Av dem som velger bort videregående
opplæring, er langt de fleste i yrkesfaglig opplæring.
Det er en tydelig sammenheng mellom bortvalg av skole
og fravær i ungdomsskolen. De som valgte bort skolen, bodde
i mindre grad sammen med begge foreldrene. Ikke
uventet hadde de som valgte bort skolen, lavere utdanningsambisjoner
enn det som ble valgt i skolen.

Man har spurt elever som har valgt bort skolen,
om hva som er den subjektive begrunnelsen for deres valg. Tre
indikasjoner går igjen. 64 pst. av de spurte elevene sier
enten at de var skoleleie, at de ikke kom inn på ønsket
kurs, eller at det var feilvalg. Dette er en problematikk
som jeg er glad for at statsråden vil følge opp
videre.

