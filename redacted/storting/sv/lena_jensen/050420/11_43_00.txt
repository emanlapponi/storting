  En del av denne begrunnelsen, som også statsråden
refererer til, er at Utdanningsdirektoratet har sagt at det er lite
hensiktsmessig med slike forsøk, da nye læreplaner
og struktur i videregående skole skal
opp til ny vurdering. For meg er det en argumentasjon som ikke
kan holde vann i det hele tatt, når vi ser at skoler
er på gang. Det finnes også flere ulike
typer forsøk andre steder i landet med tilrettelagt
opplæring for den enkelte elev, forsøk som er
knyttet opp mot arbeidslivet og den kompetansen
man i den regionen har behov for.

Jeg håper at statsråden når
hun får denne saken på sitt bord, vil være
positiv til det engasjementet man viser i lokale skoler både
for å kunne opprettholde
den lokale videregående skolen og for å sikre
den kompetansen som er i lokalmiljøet.

Mitt siste oppfølgingsspørsmål
til statsråden er: Mener statsråden
at det er viktig å legge vekt på de kriteriene
som jeg nå har nevnt?

