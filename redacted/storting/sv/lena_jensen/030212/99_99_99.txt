 «I statsbudsjettet for i år
halverte Regjeringen tilskuddet til skolefritidsordningen. Resultatene
ser vi allerede nå, i form av økt egenbetaling
og redusert tilbud i flere kommuner. SFO-tilbudet er av stor betydning
for mange familier. En samlet utdanningskomité bad i innstillingen
til budsjettet om at Regjeringen skulle komme tilbake til Stortinget
med en helhetlig plan for utvikling av skolefritidsordningen.

Når vil statsråden legge
fram en slik plan for Stortinget?»

 Jeg vil først takke for det positive svaret,
og for at statsråden har tenkt å komme tilbake
til Stortinget med en plan for skolefritidsordningen.

Som statsråden redegjorde for, er
det et kutt i skolefritidsordningen på 217 mill. kr
dette året. Da Stortinget innførte skolefritidsordningen
gjennom en innstilling til en stortingsmelding i 1997, kom flertallet
med følgende merknad:

«Fleirtalet
meiner at skulefritidsordninga er heilt avgjerande for å gi
born i småskolen og foreldra deira den
nødvendige tryggleik og stabilitet i kvardagen. Staten
må vere med å sikre økonomien
i skulefritidsordninga, slik at det ikkje oppstår
unødvendige skiljer mellom elevane.»

Mitt spørsmål til statsråden
er: Har statsråden en annen oppfatning enn den Stortingets
flertall hadde da innstillingen om SFO ble vedtatt i Stortinget?

 Når man kuttet 217 mill. kr,
ser man at dette har hatt en betydning for skolefritidsordningen,
at en rekke kommuner har lagt ned en del tilbud, og at en rekke
kommuner har varslet og kommet med store prisøkninger på skolefritidsordningen.
Man ser også at enkelte foreldregrupper har problemer
med å kunne benytte seg av dette tilbudet. I dagens samfunn
er det slik at mange er avhengig av skolefritidsordningen, både
de som er i arbeid, de som er under utdannelse og også våre nye
landsmenn, som dette tilbudet er særlig viktig for i forhold
til integrering.

Hvis Stortinget skal ta det ansvaret som de
har her – etter at man har fjernet de øremerkede
tilskuddene og tar ansvaret innenfor rammefinansieringssystemet – betyr
det jo at Stortinget likevel blir nødt til å følge
opp med midler. Mitt spørsmål blir da: Kan vi
vente oss større statstilskudd i revidert nasjonalbudsjett?

