 Jeg tillater meg å stille følgende spørsmål
til utdannings- og forskningsministeren:

«Fra skoleåret 1999–2000
til 2000–2001 var det registrert 44
nedlagte grunnskoler. Nedleggelse av skoler i distriktene har pågått
i flere år, og er blitt intensivert de siste årene.
Resultatet av denne utviklingen er lange skolereiser for barn, svekkelse
av et godt oppvekstmiljø og fraflytting.

Ser statsråden alvoret i denne utviklingen,
og hva har statsråden i så fall tenkt å gjøre
med dette?»

 Jeg takker for svaret.

Dette handler ikke om å frata
kommunene selvstyre, dette handler om å sikre barns rettigheter
i Norge, og Regjeringen er opptatt av at barn skal ha et godt og
trygt oppvekstmiljø.

Vi opplever i Norge i dag at elever
har reiseavstander opp til syv mil hver dag fram og tilbake til
skolen. Dette gir helseproblemer og sosiale problemer, samtidig
som det gir store miljøproblemer.

I svaret til representanten Synnøve
Konglevoll sa statsråden at hun er en statsråd
for hele utdanningssektoren. Det gjelder også distriktsskoler.
Vil statsråden ta initiativ til et
lovforslag om en maksimumsgrense når det gjelder reiseavstand
for elever i grunnskolen?

 En skole i nærmiljøet mener
jeg er en rett og en del av barns rettigheter i Norge
i dag.

Jeg begynte mitt spørsmål
til statsråden med å si at nedleggelse av grunnskoler
har vært intensivert de siste årene. Innenfor
helsesektoren ser man at
man har regler som bl.a. sier at alle har krav
på og rett til enerom på sykehjemmene. Innenfor
skolesektoren ser man at det finnes veldig få regler. Jeg ønsker
at statsråden skal se på muligheten for å begrense
reiseavstanden for veldig mange barn i Distrikts-Norge i dag, og
se på den rettigheten som jeg mener barn har:
rett til en skole i nærmiljøet.

