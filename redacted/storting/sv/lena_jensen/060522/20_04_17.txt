 Jeg vil takke en engasjert statsråd. Jeg vil takke for at statsråden gjennom sitt svar viser at han tar hjem–skole-samarbeidet på alvor. Det eneste jeg kan gjøre, er å ta av meg hatten og gå ut i svangerskapspermisjon og føle at hjem–skole-samarbeidet av den nye rød-grønne regjeringen er trygt ivaretatt.




Statsråden understreker at denne regjeringen ser på styrkingen av skole–hjem-samarbeidet, og at dette har en høy prioritet i denne regjeringen. Han er opptatt av å styrke foreldrenes mulighet for medvirkning i skolen.




Jeg er veldig glad for at statsråden understreker at dette er et tema som vil bli tatt opp i stortingsmeldingen om sosial utjamning og utdanning som Regjeringen har varslet kommer til høsten.




Jeg er glad for alle de tiltakene som statsråden har ramset opp er i gang og under utvikling. Statsråden var også inne på FUGs rolle – noe jeg i min innledning ikke var inne på. Statsråden slo fast at man både har en evaluering hvor man går igjennom og ser hvordan man skal styrke FUGs rolle, og at disse kan støtte opp under barna og foreldrenes innflytelse i skolen.




Jeg er også glad for svaret statsråden gav i forhold til det han ønsker å gjøre i lærerutdanningen.




