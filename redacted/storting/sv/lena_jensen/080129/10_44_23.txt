 Representanten Eriksen Søreide trekker opp en veldig viktig debatt om forskning og om forskningsprioriteringer. Dette er en viktig debatt. Det er viktig, som statsråden også har understreket, at forskningsmeldingens mål ligger til grunn i det som Regjeringen gjør innenfor forskningspolitikken. Det er viktig at vi har klare visjoner og klare mål i forhold til hva vi ønsker å oppnå, at vi viser forutsigbarhet, og at vi viser langsiktighet i de målene som vi ønsker å ha. Det er også viktig at vi får en samordning av forskningen. Når statsråden har varslet noen strategiske planer på enkelte områder, ønsker jeg dette veldig velkommen. 




Hvis vi ser litt tilbake på tidligere meldinger - bl.a. den meldingen som kom forut for denne meldingen - var det slik at i løpet av den perioden man hadde etter at den meldingen kom, var det noen områder som ikke var prioritert, som kom veldig høyt opp. Ett eksempel på dette er nanoteknologi. Det er jo ingen av oss her i salen i dag som vil si at vi beklager at nanoteknologien har fått så stor plass, og at man har brukt penger på dette. Det viser seg faktisk at samfunnet utvikler seg, og at vi er i endring. Derfor er jeg veldig glad for at statsråden er aktiv på dette området. 




FNs klimapanel kom med en orkan av en melding for en liten tid tilbake, der de viser til at klimaendringene er menneskeskapte, og at det bare er vi som kan gjøre noe for å endre dette. Det de kan slå fast med 100 pst. sikkerhet, er at FNs klimapanel har tatt feil tidligere. Endringene har gått mye raskere enn det de trodde. Vi må også huske at bakgrunnen for de slutningene som klimapanelet kommer til, er et konservativt anslag. Dette er et felles multiplum, og veldig mange mener at de utfordringene vi står overfor, er enda større enn det vi tror i dag. 




Fredsprisen i år gikk - helt riktig også - til FNs klimapanel og Al Gore. Vi må gjøre noe nå før det er for sent. Det er viktig. Derfor er jeg veldig glad for at statsråden har satt klimaet enda lenger fram på dagsordenen enn det forskningsmeldingen gjorde i utgangspunktet. Vi er nødt til å kartlegge klimaendringene. Vi er nødt til å kartlegge havbunnen på en bedre måte enn det vi gjør. Vi er nødt til å se på fuglene våre. Vi er nødt til å bruke mer midler for å se på hva som skjer med Golfstrømmen i forhold til klimaendringene. Vi er nødt til å utvikle teknologi og systemer når det gjelder fornybar energi. Vi er nødt til å satse på hav-vindmøller. Og vi har veldig dårlig tid. 




Klimaforliket på Stortinget er en veldig god start på dette. Det viser vei og nye mål, og konkrete mål, i forhold til å forplikte Stortinget til en opptrappingsplan. 70 mill. kr kommer nå i år. I 2009 er man sikre på at i hvert fall 300 mill. kr vil ligge inne i budsjettet, og i 2010 skal man ha en ytterligere opptrapping til i hvert fall 900 mill. kr. Satsingen er også veldig konsis i forhold til hav-vindmøller. Et veldig viktig prinsipp i dette forliket er at man skal bruke like mye til klimaforskning i framtiden som man bruker til petroleumsforskning. Dette med forutsigbarhet på dette feltet, og det at vi ønsker å satse på en opptrappingsplan, er utrolig viktig. Jeg ser fram til at statsråden kommer med en strategisk plan på dette området. Den vil jeg ønske veldig, veldig velkommen. 




Statsråden var også inne på at for å kunne få en forutsigbar og god forskning er vi nødt til å rekruttere, og vi er nødt til å ha en forutsigbarhet i forhold til rekrutteringen. Denne regjeringen har fått opp 700 stipendiatstillinger, og i denne forskningsmeldingen er vi nødt til å legge en god og klar strategi med hensyn til både rekruttering og at vi kan få de unge til å ville velge forskeryrket - for det trenger vi. 




På NHO-konferansen i år varslet næringslivet - og de kom med veldig tydelige signaler om det - at de ønsket å forplikte seg og komme med mer midler til utstyr. Dette er et veldig godt og viktig signal som viser at denne regjeringen faktisk jobber tett opp mot næringslivet. For å sikre en overgang fra rå oljeøkonomi til en grønn kunnskapsøkonomi er vi nødt til å satse på forskning.




