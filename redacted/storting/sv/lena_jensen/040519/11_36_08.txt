 Jeg vil først og fremst takke for
svaret, og takke for at justisministeren er såpass engasjert
i saken.

Det var slik at da revidert budsjett
ble lagt fram, var det stor skuffelse blant familie, pårørende
og andre som var opptatt av forliset av «Utvik
Senior». En hadde håpet på at
statsråden ville komme med mer konkrete løfter, lovnader
når det gjelder hvordan han ønsker å håndtere saken
framover, og at man tar et politisk ansvar i saken.

Som statsråden sa, har denne saken
versert i 26 år, og det har vært en belastning
for både pårørende og andre som
har jobbet med, og drevet fram, saken – og de har drevet
fram saken «på egen kjøl». De
har ventet på svar på sine utallige
spørsmål. Statsråden sier han
vil prioritere saken og komme tilbake så raskt som mulig.
Men jeg ønsker at statsråden kan si
noe mer konkret i forhold til tidsaspektet i denne saken,
og si noe om det politiske ansvaret statsråden vil ta i
saken.

