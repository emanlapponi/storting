 «Viser til oppslag i VG 28. januar d.å.
hvor det fremkommer at departementet har gitt dispensasjon til Bergen
kommune om å kunne fravike den faglig anbefalte grenseverdien
for luftkvaliteten på 1 000 ppm i arbeidsrom for elever.
I tillegg håndterer departementet den faglig anbefalte
normen på 1 000 ppm kun som en veiledende norm. Stortinget
har i 2002 vedtatt lov om arbeidsmiljø for elever, som ikke
er samstemmig med dette.

Hva vil statsråden gjøre
for å følge opp Stortingets vedtak?»

 Jeg vil takke for et klargjørende svar.

Stortinget har vedtatt at den nye arbeidsmiljøloven
for elever skal tre i kraft den 1. april. Den sier at
inneklimaet skal fremme både læring,
helse og trivsel, og at det fysiske miljøet i skolen skal
være i samsvar med de faglige normene som myndighetene
til enhver tid anbefaler.

Nå vet man at om lag halvparten av
landets skoler ikke tilfredsstiller de krav til et godt
innemiljø som anbefales. Man vet også at
det vil koste 40–50 milliarder kr å ruste
opp dagens skoler, fordi skolebyggene er i så dårlig forfatning,
og det er den kommunalt eide byggmassen som er i dårligst
stand.

Mitt spørsmål til statsråden
er da: Hvilke konkrete planer har statsråden, både
når det gjelder økonomi og kompetanse, for at
denne loven som trer i kraft 1. april, vil være
godt forberedt?

 Jeg vil takke for svaret, men det er slik at
statsråden, som har ansvar for helse i Norge, ikke
kan fraskrive seg ansvaret – han har et helhetlig overordnet
ansvar for elevene som går i den norske skolen.

Når halvparten av elevene har et så dårlig
innemiljø at det ikke fremmer verken helse, læring eller
trivsel i klasserommet, er man nødt til å sette
i verk tiltak. Man er fra statens side også nødt
til å skape kompetanse og informere om disse kravene som
vil bli iverksatt fra statens side, og samtidig gå inn
og bidra økonomisk. Kommuneøkonomien, som statsråd
Clemet var inne på i dag, er ikke god,
og man er nødt til å gå inn med statlige
midler og kompetanse til kommunene som skal gjennomføre
dette.

Mitt spørsmål til statsråden
er på nytt: Hvilke konkrete planer har statsråden
for å øke kompetansen og bedre økonomien?

