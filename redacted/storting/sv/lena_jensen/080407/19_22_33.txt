 Jeg vil aller først berømme representanten Dagrun Eriksen for å ta opp et utrolig viktig tema. Det å rette fokuset mot studentenes psykiske helse er utrolig viktig. Vi vet alle at studietilværelsen er spennende, lærerik, men også veldig krevende. Tidsfristene står for døren, det er eksamener og innleveringer hele tiden.




Vi vet at det er utrolig viktig at vi har et godt utbygd velferdssystem, og det er våre politikeres ansvar å sørge for at dette er godt nok. Det er også viktig at vi har gode lavterskeltilbud, der studentene tidlig og fort kan bli møtt. 




Stortinget behandlet i 2007 Regjeringens forslag til ny lov om studentsamskipnader. Regjeringens forslag var basert på en rapport fra et utvalg som ble satt ned sommeren 2005. Det ble fra studenthold den gang gitt uttrykk for stor usikkerhet om hva som var formålet med å nedsette dette utvalget, og studentene gav uttrykk for bekymring for hva en endring i lovverket ville kunne medføre for studentsamskipnadenes rett, mulighet og evne til å skape velferdstjenester for studentene. 




Da Odelstinget behandlet ny lov om studentsamskipnader 29. november 2007, var denne usikkerheten ryddet av veien. Regjeringen hadde lagt fram et forslag som videreførte samskipnadenes rolle som tilbyder av velferdstjenester for studentene. Stortinget fastslo sågar å endre lovens § 4 andre ledd, noe som sikret at alle institusjoner skal være tilknyttet en studentsamskipnad, slik at alle studenter kan få glede av de tilbud en studentsamskipnad gir, som bolig, kantinedrift, treningssenter, helsetilbud m.m. Sistnevnte er særdeles viktig i forbindelse med dagens interpellasjon. 




Flere studentsamskipnader har opprettet egne psykososiale helsetjenester. Dette er gjort i både Oslo, Bergen og Trondheim. Ordningene er delvis finansiert gjennom statsstøtte, men også med bidrag fra semesteravgiften. Siden disse tilbudene er organisert gjennom samskipnadene og med et behandlingstilbud som retter seg nesten utelukkende mot studenter, har de ansatte kunnet spesialisere seg mot de problemene og utfordringene som studentene oftest møter i sin hverdag. I tillegg til å drive ren behandling har også flere av disse tjenestene kurs for studenter i forbindelse med f.eks. eksamensstress, å ta ordet i forsamlinger og veiledning av rådgivere som er i kontakt med studentene. Det er derfor liten tvil om at studentsamskipnadene utfyller det offentlige psykososiale helsetilbudet på en viktig måte. Dette er gode eksempler på hvordan man kan drive en effektiv og god psykososial tjeneste for studentene.




Utdanningsinstitusjonene har det overordnede ansvaret for studentenes læringsmiljø og skal i samarbeid med studentsamskipnadene legge til rette for et godt studiemiljø og et godt helhetlig læringsmiljø. Samarbeidet mellom institusjoner og samskipnader innbefatter gunstige fristasjonsordninger og annen tilrettelegging for effektiv og god drift av samskipnadene. 




Institusjonene er gjennom lov forpliktet til å ta vare på studentenes helhetlige læringsmiljø. Universitets- og høyskoleloven § 4-3 fastslår dette. Det er styrene som har det overordnede ansvaret for dette. Samme lov fastslår for øvrig at studentene har krav på minst to medlemmer, eller 20 pst. representasjon, i institusjonsstyrene.




Institusjonene er pålagt å ha et læringsmiljøutvalg, men er ofte organisert med lokale læringsmiljøutvalg på fakultets- og instituttnivå. Disse utvalgene deltar i planleggingen av tiltak vedrørende læringsmiljø og følger utviklingen i spørsmål som angår studentenes sikkerhet og velferd. Dette er viktige organer for å ivareta gode og helhetlige læringsmiljø for studentene, og dette vil bidra til en gradvis forbedring av studentenes læringsmiljø, fysisk som psykisk. 




Regjeringen har i denne perioden gradvis forbedret studentenes velferdstilbud. Dette var interpellanten, Dagrun Eriksen, mye inne på. Det bygges flere studentboliger nå enn før, og studiestøtten har blitt kostnadsjustert. I denne sammenheng har det imidlertid vært svært viktig, kanskje avgjørende, at studentsamskipnadene er sikret en god lov som sikrer de nødvendige forutsetningene for å jobbe videre med å forbedre studentenes psykososiale kår, i samarbeid med institusjonene og læringsmiljøutvalgene. I forlengelsen av dette er det betryggende og positivt at statsråd Aasland vil vurdere om det er nødvendig med nye undersøkelser rundt studentenes psykiske helse. Jeg tror at svaret på dette er ja.




