 Jeg fulgte godt med mens statsråden kom med sitt svar. Jeg hørte ingen gode argumenter for denne skeivfordelingen. Jeg ser kun argumenter for å gjøre noe med den skeivfordelingen som eksisterer i dag. Når det er slik at 50 pst. av dem som sitter i råd og utvalg, kommer fra Oslo/Akershus-området, er dette en kraftig skjevfordeling.




Statsråden og jeg er enige om at råd og utvalg er viktige premissleverandører for den politikken vi fører. Det sa statsråden i sitt innlegg. Og for en statsråd som i den forrige saken bedyret at han ønsket «mer lokaldemokrati og ikke mindre», må dette være et av de aller viktigste grepene å ta: å sørge for at offentlig oppnevnte styrer og utvalg får en bred representasjon både geografisk, aldersmessig og kjønnsmessig.




Jeg er helt enig i det statsråden sier, at bostedsadresse ikke skal være et godkjenningsstempel. Men da vil jeg på nytt utfordre statsråden: Er det slik at kompetansen er jevnt fordelt over landet? Er det slik at vi har gode miljøer og gode institusjoner over hele Norge som burde vært tatt i bruk?




Og når statsråden også har sagt at han har som mål å få en bredere representasjon: Betyr ikke dette at utvalgenes rolle og hvor man kommer fra, har en betydning?




