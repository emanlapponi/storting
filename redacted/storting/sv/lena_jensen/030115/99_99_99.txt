 «I vedtak nr. 93 vedtok Stortinget den
3. desember 2002 enstemmig at det skal iverksettes strakstiltak
for krisesentre med store økonomiske problemer, samt at
Regjeringen skal finne en løsning for de krisesentrene
som mister fylkeskommunal støtte. Statsministeren sa også i
sin nyttårstale at krisesentrene
skal få mer penger i 2003.

Hvorfor vil ikke statsråden
følge opp det enstemmige vedtaket, og når iverksettes
statsministerens lovnad til krisesentrene?»

 Jeg vil først takke for svaret.

I fjor var det om lag 58 000 kvinner
som besøkte krisesentrene. Beklageligvis har det ikke
vært en nedgang i antallet kvinner som har behov for akutt
hjelp. Krisesentrene er et viktig lavterskeltilbud, som er det eneste
i sitt slag, og som det er et enormt behov for.

Tilskuddsordningen ligger fast og er uendret,
men i nyttårstalen sa statsministeren at man skulle styrke
den økonomiske situasjonen for krisesentrene. Når
man vil gå inn og se på tilskuddsordningen, må det
ligge i dette at det ikke neste år, men i år,
vil komme økonomisk støtte. Vil dette komme i
revidert?

 Mange krisesentre sliter økonomisk,
som statsråden sa. Mange krisesentre har vært – og er – nedleggingstruet,
og kun frivillig innsats, som bingo og frivillige gaver fra næringslivet,
har fått krisesentrene til å kunne fortsette sin
drift. Dette er i lengden en uholdbar situasjon for krisesentrene.
Dette sliter på dem som jobber der, også i
forhold til at man f.eks. sist sommer møtte stengte krisesentre
på grunn av den økonomiske situasjonen.

Som statsråden nå sa, er
det mange kommuner som også på grunn
av den økonomiske situasjonen har trukket seg når
det gjelder krisesentrene, fordi dette ikke er en lovpålagt
oppgave. Statsråden vil følge opp dette med kommunene.
Men igjen: Når statsministeren i sin nyttårstale
går ut og sier at man skal støtte den økonomiske situasjonen
for krisesentrene, må jo det også bety
at staten skal gå inn med større økonomiske
midler.

