 Den største samfunnsutfordringen Norge står overfor, er frafallet i videregående skole. Altfor mange elever fullfører ikke videregående skole. Dette hadde ikke trengt å være et problem om de elevene som ikke fullfører videregående skole, hadde noe å gå til, hadde et meningsfullt liv, hadde følt seg verdifulle og følt seg nyttige. Men slik er det ikke. Vi vet at altfor mange av de elevene som ikke fullfører videregående skole, topper statistikken på alle de negative barometrene vi har, og dermed har vi et stort ansvar som politikere og som storting. Jeg er veldig glad for at denne regjeringen har tatt nettopp dette ansvaret. 




Frafallet begynner mye tidligere enn i videregående skole. Det er i videregående skole symptomene viser seg. Det er da det viser seg at elevene har falt ut mye tidligere. 




Den satsingen som denne regjeringen har gjort på barnehager og full barnehageutbygging, er en revolusjon og er utrolig viktig for hvordan barna kommer til å klare seg i skolen i framtiden. 




Jeg begynte i morges med foreldresamtale i barnehagen til min to og et halvt år gamle sønn. Der fikk jeg et skjema. Vi gikk gjennom språkutviklingen til mitt barn. De kom med god veiledning og god rådgivning for bedre språkstimulering, for å følge opp, og for et godt samarbeid mellom barnehage og hjemmet for å kunne videreutvikle språket. Det er utrolig viktig, og det er det som skjer rundt omkring i alle barnehagene og i alle skolene. Et godt skole‑/hjemsamarbeid er utrolig viktig. 




Vi vet at barna våre er åpne og veldig spent når de går i barnehage og de første årene på skolen. De er åpne og lærelystne i forhold til tall, rom og bokstaver. De føler lykke, de føler mestring, og denne mestringsfølelsen er vi nødt til å sikre at elevene også har når de går ut av skolen. Som jeg også har sagt tidligere, er jeg veldig glad for det denne regjeringen har gjort ved å satse på kvalitet og innhold i skolen, og ikke på skattelette. 




De timene som er puttet inn i 1.–4. klassetrinn, og flere lærere på disse klassetrinnene, gjør at vi kan fokusere på bedre tallforståelse og bedre lese‑ og skriveforståelse. Det er utrolig viktig. Det er en av de tingene denne regjeringen har hentet inspirasjon til fra bl.a. Finland, der man kan se at man ikke har det som man har i Norge, nemlig den sosiale ulikheten i forhold til hvem som lykkes på skolen, og hvem som ikke lykkes på skolen. Det er fordi disse elevene får tidlig innsats; man griper fatt i problemene når man ser dem. Det handler om at denne regjeringen er i ferd med å gi de verktøyene som lærerne trenger for å kunne gjøre jobben sin. Altfor mange lærere rapporterer om problemer, om utfordringer i forhold til elevene. De ber om hjelp, men venter altfor lenge før de får den hjelpen som både elever, lærere og foreldre har bedt om. Dette snur denne regjeringen. 




De nasjonale prøvene og kartleggingsprøvene vi har, er gode og viktige verktøy for lærerne. Satsingen på de brede forsøkene med elevvurdering, sprer seg som ild i tørt gress rundt i landet. Man ser at lærerne lenge har hatt altfor dårlig verktøy for å vurdere elevene og å gi elevene en god tilbakemelding på hva det er jeg kan, hva det er jeg mestrer, hva det neste jeg skal strekke meg mot er, og hvordan jeg utvikler meg faglig. Dette er utrolig viktig. Vi har satt det i system. Når denne prosjektperioden nå snart er over, skal vi finne et godt system for hele skolen. 




Vi har satset på rådgivningstjenesten – mange har vært inne på det. Men jeg vil også trekke fram satsingen på skolebibliotek og skolebibliotekenes utvikling. Bibliotekene, som egentlig burde være selve hjertet i skolen, har altfor lenge ikke fått den oppmerksomheten de trenger. Nå setter vi i gang et skolebiblioteksprogram med utvikling av kvaliteten i skolebibliotekene, som kommer til å være utrolig viktig for elevenes læring. 




Dessuten har Karlsen‑utvalget kommet med mange viktige forslag til fagopplæringen, for det er innenfor yrkesfag de aller fleste elevene dropper ut, bl.a. at fylkeskommunene, kommunene og staten skal ha ansvar for å påta seg å følge opp og ta inn lærlinger i framtiden. 




Jeg er veldig glad for at denne regjeringen har satset på kvalitet i skolen, og ikke på skattelette. 




