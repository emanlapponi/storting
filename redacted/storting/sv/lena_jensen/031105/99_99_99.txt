 Jeg tillater meg å stille følgende spørsmål:

«Erfaringen med fritt skolevalg i Oslo
viser at inntaksordningen har ført til sterk segregering mellom
elevene i den videregående skolen.
Innvandrerungdom fra hele Oslo
samler seg på skoler i Groruddalen, mens etnisk norske
ungdommer reiser motsatt vei. På allmennlinja ved Hellerud
vgs. har 80 pst. av 1. klassingene minoritetsbakgrunn, og skolen
sliter med læringsmiljø, språkutvikling
og fallende karakternivå.

Hvordan mener statsråden
ordningen virker på Stortingets mål om kvalitetsheving
i skolen og økt integrering?»

 Jeg takker for svaret.

Som statsråden sier, er det skoleeiers
ansvar. Men også statsråden har et overordnet
ansvar for utdanningen i Norge og den utviklingen som
skjer i Oslo.

Erfaringene med fritt skolevalg i Oslo
er klare. Fritt skolevalg er på mange måter en
bløff. Det er fritt skolevalg bare for noen
få, bare for de elevene som har flaks, for de
elevene som mestrer den normen som skolen har satt, for dem med
foreldre som har stor sosial
kapital og høy utdannelse, og som har en god kulturell
kapital. Taperne i dette systemet er de fremmedspråklige
elevene.

Vi er forpliktet til å gjøre
noe med dette. Den utviklingen man ser i Oslo-skolen, går
på mange måter mot Læreplanens mål,
mot opplæringsloven, mot den politiske satsingen vi har
i forhold til å styrke norskopplæringen og integrasjonen
i samfunnet.

Jeg vil komme med en utfordring
til statsråden: Vil statsråden komme tilbake til
Stortinget med en mer rettferdig modell med alternative inntaksregler,
eventuelt en kvotering?

