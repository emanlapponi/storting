 Jeg vil først takke representanten Gundersen for å ta opp et meget viktig tema. Et godt inneklima i skolen er en veldig viktig og avgjørende forutsetning for at elevene våre skal kunne ha det godt på skolene våre. Jeg vil også samtidig takke statsråd Øystein Djupedal for et veldig godt svar, som viser at denne regjeringen, og også statsråden, er veldig opptatt av arbeidsmiljøet for elevene våre.




Et godt arbeidsmiljø, både fysisk og psykisk, er avgjørende viktig for at man skal være opplagt hele dagen, både til læring og lek. Regjeringen har brukt mye penger på å pusse opp skolebygg og bygge nye skolebygg de siste årene, men vi vet at det er unger som ennå ikke har et godt nok inneklima. Vi vet at det fortsatt er unger som har vondt i hodet før lunsj, og det kan vi ikke akseptere.




Vi er nødt til å ha bygg som innbyr til læring. Jeg er veldig glad for, som jeg sa innledningsvis, at Regjeringen har satt dette i fokus. Regjeringen har til nå brukt 5 milliarder kr, som man har lagt inn i utlånsordningen, for å pusse opp eller bygge nye skolebygg. Men undersøkelser viser også at man mangler opptil 50 milliarder kr – etterslepet er blitt så stort – for at vi skal kunne få disse skolebyggene våre gode nok.




Men vi ser også veldig mange gladmeldinger i avisen. Representanten Gundersen var inne på mange av de negative tingene vi ser i avisen, og de finnes, men det er veldig mange gladmeldinger om nye bygg som kommer, skoler som er blitt pusset opp, og som har fått en veldig god standard.




Jeg vil òg legge vekt på den loven som Stortinget vedtok i forrige periode, den såkalte arbeidsmiljøloven for elever, kapittel 9a i opplæringsloven, der det er lovfestet at hver enkelt elev har rett til et skolemiljø som fremmer både læring, trivsel og helse. Jeg er veldig fornøyd med dette kapitlet og den inndelingen det har, der man har en tredeling. Det første er at man har en individuell, lovmessig rett til en god skole. Det andre er at man skal opprette et skolemiljøutvalg ved hver enkelt skole, der foreldrene skal være i flertall. Det er veldig viktig at skolemiljøutvalget har kommet på plass i alle skoler rundt i landet, for dette er bindeleddet. Dette skolemiljøutvalget skal jobbe for at alle elever skal ha det bra på skolen. Det er de som vet hvor skoen trykker, og det er de som vet hva som må gjøres, og hvor man har utfordringene. Det er, som statsråden pekte på, kommunene og fylkeskommunene som skoleeiere som har ansvaret for å følge dette opp. I det lovverket som Stortinget har vedtatt, er det veldig klare sanksjoner om disse lovene ikke blir fulgt opp.




Jeg er veldig glad for den debatten som er blitt reist i dag. Interpellanten sa at det er viktig å reise denne debatten i år. Jeg vil si det sånn at det er viktig å ha denne debatten hvert år, samtidig som vi fokuserer på arbeidsmiljøet for elevene våre hver eneste dag.




Statsråden har gjort veldig mye, men jeg vil utfordre ham til å gå i gang med en systematisk gjennomgang av hvordan disse skolemiljøutvalgene fungerer.




