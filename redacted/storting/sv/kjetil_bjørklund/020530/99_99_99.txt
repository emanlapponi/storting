 

(ordfører for saken): 

Komiteen har behandlet Ombudsmannsnemnda for Forsvarets innberetning om virksomheten i tiden 1. januar–31. desember 2001. Jeg vil bare peke på noen få områder som komiteen har merket seg.




I 2001 ble det behandlet 87 klagesaker med en medholdsandel på 40 pst. Andelen klagere som har fått medhold, ligger litt over gjennomsnittet de senere år, og komiteen er tilfreds med at den omfattende omstillingen og nedbemanningen i Forsvaret ikke har medført et økt antall klagesaker.




Når det gjelder disiplinærsituasjonen, har antallet refselser gått ned de siste årene. Det opplyses fra Ombudsmannen at i forhold til 1999 har det vært en mindre økning i antall refselser både i Sjøforsvaret, Luftforsvaret og fellesinstitusjonene, men at denne økningen blir mer enn oppveid av en klar nedgang i refselser ved Hærens avdelinger. Komiteen peker imidlertid på det faktum at det har vært en økning i antall brudd på rusmiddelreglene fra 1999 til 2000, og vil presisere at det må legges stor vekt på en bredt anlagt bekjempelse av narkotikaproblemet i Forsvaret. Det er viktig at man tar rusmiddelproblematikken på særlig alvor.




Forsvarssjefens iverksettingsdirektiv for innføring av minimumssatser for velferdsformål må etterleves av militæravdelingene, slik at den tilsiktede likebehandlingen av soldater oppnås. Jeg viser til at forsvarskomiteen i Innst. S nr. 315 for 2000-2001 anmodet Forsvarsdepartementet om å sørge for at dette direktivet ble etterlevd. Det har skjedd en viss utvikling i positiv retning. Komiteen har likevel i merknadene bedt Forsvarsdepartementet om en redegjørelse for hvilke tiltak som er satt i verk for å bedre dette.




Voksenopplæringsbudsjettet må opprettholdes på et nivå som sikrer at undervisningstilbudene i Forsvaret oppleves som en reell kompensasjon for det studie- og opplæringstap militærtjeneste medfører. Voksenopplæringstilbudet i Forsvaret er verdifullt når det gjelder å bidra til å redusere arbeidsløshet blant ungdom etter militærtjeneste og til meningsfylt fritid under militærtjenesten. Budsjettmidlene til voksenopplæringen bør fortsatt disponeres og fordeles som øremerkede midler fra sentralt hold, slik at samordnede undervisningstilbud blir sikret økonomisk. Samarbeidet mellom voksenopplæringen, Vernepliktsverket og sesjonene bør styrkes med sikte på å legge til rette for at de vernepliktige bedre kan planlegge hvilke voksenopplæringstilbud en vil benytte seg av under tjenestetiden.




I beretningen har Ombudsmannen berørt saken om fysiske overgrep mot tilfangetatte soldater under øvelsen «Joint Winter 2001». Komiteen har tatt denne saken opp med Forsvarsdepartementet, som i sitt svar av 13. mai 2002 beskriver status i saken og aktuelle tiltak for at slike hendelser kan unngås i framtidige øvelser. Komiteen har i sine merknader lagt særlig vekt på at ansvaret for øvelser ligger på operativ linje, og at øvingsleder har et særlig ansvar. Vi understreker at det må stilles strenge krav til kunnskap om gjeldende regler på dette området.




Vernepliktsspørsmålet er berørt i beretningen til Ombudsmannen. Spørsmål om vernepliktsstipend som bonus for gjennomført førstegangstjeneste og andre saker som angår vernepliktsmessige forhold, vil komiteen komme tilbake til i forbindelse med behandlingen av St. prp. nr. 55 for 2001-2002, gjennomføringsproposisjonen, som skal behandles i vår.




Det er grunn til bekymring over den sterke underbemanningen i Forsvaret, særlig i sommermånedene da mange vernepliktige får en meget stor arbeidsbelastning med svært lange arbeidsdager. Ombudsmannens kontor har bl.a. mottatt henvendelser med meldinger om bl.a. tjenestebeordringer på mer enn 100 timer pr. uke. Dette er uakseptabelt. Komiteen vil be Forsvarsdepartementet om en vurdering av hvilke tiltak som er best egnet når det gjelder å avhjelpe problemene med sterk underbemanning i perioden juni–oktober, og deler nemndas oppfatning av at dette ikke kan forsette som en del av tjenestesystemet i Forsvaret.




Jeg anbefaler komiteen innstilling.




