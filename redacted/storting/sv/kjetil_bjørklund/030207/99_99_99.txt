 

(ordfører for saken): 

Saken dreier seg om Innst. S. nr. 98 for 2002-2003 om ny kapittelstruktur for Forsvaret. Saken ble fremmet i statsbudsjettet for inneværende år og utsatt. Forslaget om ny kapittelstruktur har vært forelagt Det konstitusjonelle kontor for en nærmere utredning, og Stortingets presidentskap har gitt sin tilslutning til at saken fremmes som en egen innstilling etter den normale budsjettbehandling.




Flertallet i komiteen, bestående av Arbeiderpartiet, Fremskrittspartiet, SV og Senterpartiet, går inn for at dagens struktur beholdes. Mindretallet, bestående av Høyre og Kristelig Folkeparti, går inn for at det etableres ny kapittelstruktur i tråd med forslaget fra Regjeringen.




Forslaget om ny kapittelstruktur ble også fremmet våren 2002 som en del av revidert nasjonalbudsjett uten å oppnå flertall. Gjennom etablering av ny kapittelstruktur vil Forsvarets militære organisasjon kun få en driftspost 01, som samlet sett vil omfatte ca. 13 milliarder kr basert på dagens budsjettnivåer. Flertallet i komiteen mener dette vil være uheldig, og jeg vil vise til at den eksisterende praksis med budsjettering på postnivå, der bl.a. forsvarsgrenene gis konstitusjonelt bindende bevilgninger, gir det mest hensiktsmessige grunnlag for å uttrykke forsvarspolitiske prioriteringer og beslutninger. Flertallet i komiteen mener på et prinsipielt grunnlag at Forsvaret bør stå i en spesiell stilling med hensyn til politisk kontroll uttrykt gjennom de årlige budsjetter, og ønsker derfor å opprettholde dagens etablerte bevilgningsmodell. Dette samsvarer på en god måte med Stortingets budsjettbehandlingsmodell for å uttrykke politiske prioriteringer og beslutninger. Flertallet har merket seg departementets ønsker og behov for å kunne etablere forenklede prosesser for horisontal og vertikal samhandling mellom Forsvarets logistikkorganisasjon og Forsvarets militære organisasjon. Forutsetningene for en slik samhandel bør kunne oppnås gjennom utvikling av interne rutiner og prosesser og ved at mulige kulturforskjeller mellom Forsvarets logistikkorganisasjon og Forsvarets militære organisasjon over tid elimineres, ikke gjennom en slik prinsipiell og omfattende omveltning av Stortingets budsjettrutiner.




Mindretallet i komiteen, Høyre og Kristelig Folkeparti, har i sine merknader framholdt m.a. at den foreslåtte endringen i kapittelstruktur er en forutsetning for å gjennomføre vertikal og horisontal samhandling mellom Forsvarets logistikkorganisasjon og Forsvarets militære organisasjon, samtidig som det gir en større grad av forenkling.




Jeg antar at Høyre og Kristelig Folkeparti selv redegjør for sitt syn, og jeg legger med dette fram innstillingen.




