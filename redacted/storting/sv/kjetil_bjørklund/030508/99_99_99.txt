 

(ordfører for saken): 

Jeg vil også gratulere med dagen, men vil ellers konsentrere meg om den enda nærere historie i denne saken, som dreier seg om Ombudsmannsnemnda for Forsvarets innberetning om virksomheten for året 2002. Innstillingen fra komiteen er enstemmig.




Statistikken viser at av de 101 klagesakene som ble behandlet i fjor, var medholdsandelen 36 pst. Den omfattende omstillingen og nedbemanningen som nå foregår i Forsvaret, har ikke medført en stor økning i antall klagesaker. Komiteen er tilfreds med dette, selv om antallet klagesaker i Forsvaret ikke i seg selv representerer en sikker parameter, men mer er en indikasjon på en situasjon.




Jeg vil kort berøre noen av de forholdene som Ombudsmannsnemnda er særlig opptatt av i sin innberetning, og som fellesmerknaden berører.




Ombudsmannsnemnda har ikke vesentlige merknader til det nye reglementet for tillitsmannsordningen i Forsvaret, men er opptatt av at den nye klageordningen ikke skal redusere ombudsmannens adgang til å foreta en etterfølgende vurdering av saksbehandlingen på Stortingets vegne. Komiteen støtter dette og forutsetter at ombudsmannens rolle ikke svekkes på dette området.




I tidligere år har Ombudsmannsnemnda påpekt at forsvarssjefens iverksettingsdirektiv for innføring av minimumssatser for velferdsformål kun i begrenset grad har blitt etterlevd av militæravdelingene, men at dette, med få unntak, har blitt etterlevd for 2002. Dette er en positiv forbedring.




Komiteen deler videre oppfatningen at denne ordningen bør videreføres med tildeling gjennom de respektive forsvarsgrener, og har merket seg nemndas forutsetning om at en eventuell omorganisering av bibliotekstjenesten og artisttilbudet ved de ulike velferdsarrangementer må vurderes kostnadseffektivt, slik at selve omorganiseringen ikke medfører en utilsiktet svekkelse av bibliotektjenesten og artisttjenesten. Det er viktig å presisere at omorganiseringen av Forsvaret ikke må medvirke til at soldatenes velferdstilbud svekkes.




Voksenopplæringen i Forsvaret er viktig av mange årsaker. Voksenopplæringen i Forsvaret skal bl.a. være en kompensasjon for tap av utdannelse og praksis som følge av lovbestemt førstegangstjeneste. Voksenopplæringen i Forsvaret bør opprettholdes på et nivå som fortsatt sikrer at tilbudet oppleves som en virkelig kompensasjon for det året førstegangstjenesten avtjenes. Voksenopplæringen skal heve den sivile kompetansen hos vernepliktige mannskaper, vervede og kontraktsbefal, og tilbudet bør være meningsfullt for alle disse gruppene.




Komiteen har merket seg at omstillingen i Forsvaret har ført til at de lokale voksenopplæringskontorene også er blitt utnyttet for etterutdanning og opplæring blant det tilsatte personell, og at denne utviklingen antakelig vil fortsette. Det er viktig å bevare mulighetene for fleksibel anvendelse av voksenopplæringsressursene, uten at dette går ut over soldatenes interesser. Det er også en vesentlig utfordring å gi informasjon om voksenopplæringstilbudet på et tidligere tidspunkt enn i dag, slik at man kan planlegge hva man vil gjøre mens man er inne til tjeneste, før man møter. Komiteen vil be om en vurdering av dette med tanke på mulige tiltak.




Det foreligger foreløpig ikke fullstendige statistikker over helsetilstand og helseforhold i Forsvaret for 2002, men 2002 ser ut til å ha vært et normalår. Ombudsmannsnemnda er i sin innberetning særlig opptatt av forebygging av forfrysningsskader. Komiteen har i sine merknader støttet nemnda på at forebygging av forfrysningsskader må vektlegges sterkt, og vil be om at spesielle tiltak vurderes ved de avdelinger der slike skader forekommer oftest.




Militærmedisinsk utdannings- og kompetansesenter vurderer helsetilstanden blant de mannskaper som deltar i internasjonale operasjoner, som tilfredsstillende, og det ser ut til at stressmestringsteamet for internasjonale operasjoner blir stadig dypere og bredere engasjert. Komiteen vil anta at ettervirkninger og seinskader etter deltakelse i internasjonale operasjoner kan få økt utbredelse ved økende omfang, og vil be om at dette gis særlig oppmerksomhet.




Det har vært en nedgang i antall etterforskede saker ved Forsvarets narkotikagrupper fra 2001 til 2002. Dette er positivt. Årsakene til nedgangen kan være mange, men det har bl.a. gjennom hele 2002 vært jobbet aktivt med rusforebyggende tiltak hos Forsvarets overkommando, og ekstraressurser har blitt satt inn i arbeidet.




Narkotikaproblematikken i samfunnet generelt er alvorlig. Komiteen har i sine merknader påpekt at det er uheldig at tilstedeværelsen av «voksenpersoner» er blitt svakere utenom ordinær tjenestetid i Forsvaret, og vi vil anmode om at denne utviklingen følges nøye.




Ombudsmannsnemnda anbefalte i årsberetningen for 2002 en ordning om bonus for gjennomført førstegangstjeneste, og dette opprettholdes i denne årsberetningen. Spørsmålet om statushevende tiltak for vernepliktige vil bli lagt fram for Stortinget, og komiteen har i sine merknader bedt om at dette arbeidet nå blir intensivert.




Komiteen har også merket seg at den urimelige vakt- og tjenestetidsbelastningen grunnet mannskapsmangel, som har blitt påpekt gjennom flere år både i innberetninger og i komiteens merknader, nå ser ut til å være noe avhjulpet, og finner dette positivt.




Jeg anbefaler med dette den enstemmige innstillingen.




 Denne interpellasjonen er et meget prisverdig initiativ og høyst betimelig i en situasjon der det internasjonale nedrustningsarbeidet står i fare.




En gjennomgang av hovedpunktene fra handlingsplanen for ikkespredningsarbeidet som ble vedtatt i 2000, viser at det ikke bare er mangel på framgang i ikkespredningsarbeidet, men at man nå beveger seg i feil retning. Stormaktspolitikk og manglende oppfølging er i ferd med å undergrave hele Ikkespredningsavtalen som til i dag har spilt en viktig rolle i å begrense antallet land som har kjernevåpen.




Det er uhyre urovekkende når stater som Nord-Korea skaffer seg atomvåpen. Men det må heller ikke bli akseptert at kjernevåpenstatene ikke viser vilje til å følge opp Ikkespredningsavtalen.




Tilsynskonferansen i 2000 brakte ikkespredningsarbeidet mange skritt framover. Det haster med å endre dagens utvikling hvis ikke den neste tilsynskonferansen i 2005 skal markere en full fiasko i oppfølgingen av denne.




I handlingsplanen fra 2000 erkjenner atomvåpenstatene sin forpliktelse til å ruste ned og avskaffe egne kjernevåpen. At dette er langsiktige mål er én ting, men en må i hvert fall stille krav til stormaktene om at de begynner å gå i denne retningen. I stedet har USA lansert strategier som innebærer en revitalisering av kjernevåpnenes militære rolle og har tatt til orde for at atomvåpen egner seg i forsvar mot biologiske og kjemiske våpen.




Også Russland har stadfestet kjernevåpnenes rolle, og de amerikanske rakettforsvarsplanene har fått Kina til å vurdere å ruste opp sine arsenaler.




Prøvestansavtalen er fremdeles ikke ratifisert av USA og Kina. India, Pakistan, Nord-Korea og Israel er også blant de landene som ikke har ratifisert.




ABM-avtalen er sagt opp. USA og NATOs rakettforsvarsplaner har allerede fått alvorlige politiske konsekvenser, ikke bare gjennom oppsigelsen av ABM-avtalen, men også ved at Kina frykter at deres begrensede kjernevåpenstyrke ikke vil være tilstrekkelig til å trenge gjennom et framtidig amerikansk forsvar, og muligheten for fortsatt opprustning holdes åpen for at de kan opprettholde sin kjernefysiske avskrekking i forhold til USA. Rakettforsvarsplanene har også stoppet en avtale om stans i produksjonen av spaltbart våpenmateriale. Lykkes det ikke å få på beina en prøvestansavtale eller en avtale om stans i produksjonen av spaltbart materiale, vil dette ha direkte konsekvenser for Ikkespredningsavtalen.




Jeg er glad for at det er full enighet om at Norge skal være en pådriver i nedrustnings- og ikkespredningsarbeidet. Men dette må være noe mer enn en frase. Det er bred enighet her om at det er resultatene som teller. Det er jeg helt enig i, og det er det vi må jobbe for. Det må settes ressurser inn i dette arbeidet, og Norge må si klart fra i alle de sammenhenger hvor dette kan være aktuelt. SV syntes det var påfallende at Norge ikke kunne støtte en resolusjon om nedrustning og ikke-spredning fra bl.a. Sverige og de såkalte New Agenda Coalition-landene i FN i fjor høst. Jeg antar at det var fordi kritikken av USA var for skarp. Som eneste NATO-land støttet imidlertid Canada denne resolusjonen. Skal vi være pådrivere, må vi også kunne tørre å snakke mer i klartekst. En pådriverrolle forutsetter også at Norge fører en konsekvent politikk for nedrustning og ikke støtter opp om USA og NATOs rakettforsvarsplaner.




Til avslutning: Det kan se ut til at den amerikanske holdningen nå er at atomvåpen i seg selv ikke er noe problem, men utelukkende hvem som besitter dem. Dette må ikke være Norges holdning. For SV er det viktig å slå fast at eksistensen at atomvåpen er et problem i seg selv, og at ikkespredningsarbeidet ikke vil lykkes om man ikke får til en generell nedrustning av kjernevåpen og får redusert den rollen kjernevåpen spiller i internasjonal politikk.




