 «Regjeringen fører en boligpolitikk
der kun de som trenger det aller mest, skal få hjelp. Samtidig
som Husbanken melder at de mangler over 100 mill. kr for å kunne
finansiere utleieboliger, melder beboere
i kommunale boliger, blant annet i Oslo, at det blir for mange folk
i kommunale boliger med store sosiale problemer.

Når har statsråden tenkt å komme
med nok penger for både å hjelpe dem
som trenger det aller mest, og skape gode bomiljøer?»

 Jeg takker for svaret. Med all respekt føler
jeg at det ikke var et godt nok svar på det som
var kjernen i spørsmålet mitt, for når
de utleieboligene som finnes i storbyene, i stadig større
grad skal rettes inn utelukkende mot dem som trenger det aller mest, altså mennesker
som er bostedsløse, som ofte har sosiale og psykiske
problemer, ofte med rusproblemer i tillegg, hvordan skal
man da samtidig klare å skape gode bomiljøer?
Jeg vil gjenta det spørsmålet.

For en god del av dem som bor i kommunale boliger, har
det å bo i en kommunal bolig vært et godt boalternativ,
som har vært trygt. Mange av dem som har bodd i kommunale
boliger, flyttet inn i etterkrigsboliger og bebodde dem. Dette er
mennesker som på en måte har hatt sin
lønn og tjent sin inntekt og slik sett ikke har
vært blant dem som har trengt det aller mest, slik som Erna Solberg
mener. Men de har bidratt til å skape gode bomiljøer.
Det er det Oslo kommunale leieboerforening bl.a. sier
at de sliter med å få til.

 Det er likevel et problem. Jeg er
helt enig i at det er veldig viktig for kommunene f.eks. å kjøpe
opp nye leiligheter, bruke 10 pst.-regelen. Det gjør også kommunene.
Men det er for dårlige systemer – jeg synes statsråden
skal se på det – i forhold til hvordan man kan
gå inn i det eksisterende bruktboligmarkedet og kjøpe
opp der. Det er vanskeligere for kommunene på grunn av
saksbehandlingstid og den type ting. Det kan statsråden
se på.

Men det som er kjernen i denne saken, er at
mens kommunene tidligere gjerne har gått inn og samarbeidet med
boligbyggelag som har bygd – la oss si – ungdomsboliger
som for en stor del har vært til vanlig ungdom og som boligbyggelaget
har tildelt, har også noe blitt tildelt fra kommunen.
Man har dermed skapt gode, integrerte bomiljøer der man ikke
har fått en opphopning av sosiale problemer. Men det det
meldes om fra alle byer nå at man sliter
med, er at når man bare er nødt til å prioritere dem
som trenger det aller mest, får man større boligenheter
der det er en opphopning av sosiale problemer. Jeg lurer på hva
statsråden har tenkt å gjøre med det.

