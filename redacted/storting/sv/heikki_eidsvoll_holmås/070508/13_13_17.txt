 Det var jo kjekt å høre på de drepende kommentarene til Peter Skovholt Gitmark angående påkledningen til forskjellige statsråder. Jeg gleder meg for øvrig aller mest til å se Hans Olav Syversen i bikini, men lover å ikke legge bildet ut på «facebook» etterpå.




Jeg tenkte å spørre, litt ordentlig, interpellanten om en helt konkret ting. Jeg tror at det er sånn at hvis folk fikk det enkle spørsmålet: Er du for at det skal være billig med sunn mat og dyrt med usunn mat – da ville alle si at det høres ut som en skikkelig god idé. Det er jo egentlig det interpellanten har spurt finansministeren om også, om hun er enig i at det er en god idé at det ikke bør være sånn at det er billig med usunn mat og dyrt med sunn mat, sånn som det ofte er i dag. Til det sier finansministeren selvfølgelig at det synes hun er en skikkelig god idé, men hun stiller et spørsmål til Hans Olav Syversen, og det vil jeg gjøre også: Hvordan har representanten Syversen tenkt å få til dette? For å komme videre i debatten fra at det hadde vært bra at det hadde vært billig med sunn mat, må man si hvordan vi faktisk skal klare å gjøre dette. Da hadde man kommet et godt stykke nærmere. Nå kan vi si sånn som vi alltid gjør, ja, men vi har skjøvet dette over til en komite som skal se på det, bortsett fra merverdiavgiften, og de skal komme tilbake med forslag. Da får vi antakeligvis futt og fart i debatten. Vi kommer ikke til å få futt og fart i debatten før folk kommer opp med konkrete forslag til hvordan vi kan klare å gjøre dette på en skikkelig måte.




Dette er noe vi skal være bekymret over, for det er en klar klassemessig sammenheng mellom hva slags mat folk spiser, og helseeffekten. Helsen en har, henger sammen med hvilken inntekt en har. Det er ingen tvil om at hvis en har dårlig råd og skal ut og kjøpe middag, og lurer på hvor en skal kjøpe den, vel, da går en på McDonald’s eller på Burger King, for der finnes det såkalte «Happy Meals». Nå er slike «Happy Meals» lite granne dyre, men det finnes mange «Meals» der som er ganske mye billigere – som imidlertid ikke er sunne i det hele tatt. Dette er forbilledlig vist i filmen «Super Size Me», der det sies noe om hvordan det går med folk hvis kostholdet deres består av burgere og de blir oppfordret til å kjøpe mest mulig, fordi det er så billig.




Kristelig Folkeparti og Syversen har vært strålende i forbindelse med budsjettene når det gjelder å fremme konkrete forslag om å gjøre det usunne, som f.eks. alkohol, tobakk og snus, dyrere. Men Kristelig Folkeparti har jo ikke fremmet konkrete forslag om at f.eks. fett, sukker eller brus skal bli dyrere. Jeg har ikke sett det i deres budsjetter fram til nå, men hvis det er 

det 

de mener burde ha vært dyrere, synes jeg det er helt «straight» å fremme forslag om det.




Til diskusjonen om merverdiavgift: Det er ikke noen tvil om at vi fort kan komme opp i diskusjoner, noe også finansministeren var inne på. Jeg ser for meg en side 3 i VG, der den lille fyren i Heia Norge – heter det vel – liksom sier: Hallo i luken, for et idiotisk forslag! Kom og se her: Dette er sunn mat, det er usunn mat. I virkeligheten vil det være helt omvendt, hvis vi får et ulikt momssystem for de forskjellige tingene.




Hvis Syversen kan komme med konkrete og gode forslag til hvordan dette bør gjøres, er jeg interessert i å være med på diskusjonen om absolutt alle de konkrete og gode forslagene.




Så én ting til slutt, som gjelder forslaget om frukt og grønt. Det er jo strålende! Det er ingen tvil om at hvis de unge får gode vaner, vil det være avgjørende for hvordan de oppfører seg som voksne. I de undersøkelsene som er foretatt, og i det utvalget som har jobbet med hensyn til frukt og grønt – sett på skolemat og på alt mulig annet – sies det jo nettopp det. Hvis vi får på plass en frukt og grønt-ordning for alle unge elever – for hele folket – ville det være supert i forhold til alle matvaner. Da ville de unge begynne å spise frukt og grønt, noe som ville ha betydning for kostholdet deres.




Noe annet som ville være bra, er mer fysisk aktivitet i skolen. Vi har sagt i Soria Moria-erklæringen at vi skal få det på plass. Det er helt nødvendig for å få gode vaner hos ungdom. Å få opp aktiviteten hos folk vil gi et bedre kunnskapsutbytte. Mens Kristin Halvorsen, SVs leder, de siste par årene har blitt latterliggjort på grunn av en del av de initiativene SV tok, de forsøkene SV gjorde, og den valgkampen SV førte, og der vi sa at (presidenten klubber) sunn mat, sunne matvaner og frukt og grønt – alt dette – er en viktig del av skolen, både når det gjelder kunnskap og når det gjelder helse, ser vi nå at veldig mange flere kommer på banen. (Presidenten klubber.) Det er vi glade for.




