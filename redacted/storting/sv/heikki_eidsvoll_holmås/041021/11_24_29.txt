 Først vil jeg si at jeg er veldig glad for at det er kulturministeren som er her i dag og diskuterer dette. Veldig ofte når vi diskuterer spørsmål som har med viktig integrering og inkludering av ungdom og andre med innvandringsbakgrunn å gjøre, blir det sagt at dette handler om mennesker som har utenlandsk bakgrunn, så dette er et integreringsspørsmål for kommunalministeren. Derfor er jeg veldig glad for at det er kulturministeren som er her, for dette handler jo ikke om det. Skal vi lage et samfunn der vi klarer å viske ut skillene og gjøre oss mer fargeblinde, samtidig som vi klarer å gripe fatt i det viktige spørsmålet om å inkludere mennesker med en annen bakgrunn, er det nødvendig at hver og en av ministrene på sitt område gjør sin jobb. Derfor er jeg glad for at Svarstad Haugland er her i dag.




Statsråden peker på at det finnes en del statlige potter, både på kommunaldepartementssiden, med integreringstiltak i kommunene – en pott som styrkes i årets budsjett – og på de budsjettene som delegeres ut til kommunene. Men det store problemet og den store utfordringen ligger i forlengelsen av det resonnementet som kulturministeren førte, nemlig at vi på nasjonalt nivå kan ha prosjektmidler som varer i ett, to eller tre år, men det viktige arbeidet er det langsiktige og grundige arbeidet som griper fatt i prosjektene og sier at dette faktisk er noe vi må fortsette å gjøre, og så tar de fatt i det og finansierer det lokalt. Da er man avhengig av å ha en kommunesektor, både med fylkeskommuner og lokalkommuner, som har en økonomi der de er i stand til å si at vi ikke bare skal gjøre de lovpålagte oppgavene, vi skal gjøre de oppgavene som samlet sett skaper et bedre samfunn i den kommunen vi bor i.




Det er et problem at denne regjeringen fører en politikk som konsekvent sørger for større vekst i det private forbruket, og konsekvent prioriterer det – enda sterkere neste år enn i år – på bekostning av å satse på fellesskapsløsninger lokalt. Det er nettopp det en modell som Vard-modellen vil lide under på sikt, for vi kan gi penger på sentralt nivå i ett, to eller tre år, slik som interpellanten foreslår, men det langsiktige arbeidet må gjøres lokalt. Bare i år, f.eks., får kommunesektoren minst 2 milliarder kr i tapte skatteinntekter. Jeg lurer på hva kulturministeren ville sagt om hun hadde fått 2 milliarder kr i tapte inntekter å formidle over sitt budsjett. Da ville det blitt mye mindre kultur igjen, og det er nettopp det vi ser rundt omkring i landet. Det blir mindre av det som er bra, på grunn av at kommunene lider.




