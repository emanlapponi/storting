 (komiteens leder og ordfører for saken): Jeg skal ikke si mye om lønnsoppgjøret i staten. Det er jo mer en rituell øvelse for Stortinget å gå gjennom det. Men jeg vil gjerne benytte anledningen til å rose både ministeren og partene i lønnsoppgjøret, fordi dette lønnsoppgjøret var de første offentlige forhandlingene på veldig lang tid der man klarte å få gjort noen viktige grep i retning av likelønn.


To ting vil jeg gjerne henvise til når det gjelder de sentrale forhandlingene og de lokale forhandlingene.


Det ble stilt klare krav i de sentrale forhandlingene om at potten skulle gis en føring, slik at kvinner får minst 60 pst. Det ble avsatt 300 mill. kr til særskilt likelønnspolitikk.


Det andre er at man i de lokale forhandlingene ble enig om at kvinnene skal få en større andel enn fordelingen av antall årsverk mellom kvinner og menn tilsier.


Jeg synes at dette er oppsiktsvekkende bra. Det er verdt å merke seg at både statsråden så på dette som et godt grep for likelønn, og at organisasjonene så på det som et godt grep for likelønn. Forhandlingene med Fellesforbundet, og de første forhandlingene i privat sektor og de første forhandlingene i statlig – offentlig – sektor lovte veldig godt. Etter min oppfatning er dette noe som kan legge en mal for hvordan vi kan jobbe videre med å få til likelønn. For selv om det er slik at vi nå har tatt ett skritt på veien i retning av mer likelønn mellom kvinner og menn, er det fortsatt slik at selv etter disse grepene er lønnsforskjellene store. Vi startet tross alt med et utgangspunkt der kvinner tjener 85 pst. av timelønnen til menn.


Det er varslet at barne- og likestillingsminister Audun Lysbakken til høsten skal legge fram en stortingsmelding om likelønn, og dette var etter min oppfatning et godt startskudd på det arbeidet, som vår regjering driver på med kontinuerlig for å få til mer rettferdighet. For alle er enige om at arbeid av lik verdi skal verdsettes likt.


