 Da får jeg si tusen takk, president!
Det gikk litt kjapt i svingene.

Jeg har følgende spørsmål:

«I årets budsjett
fikk Regjeringen fullmakt til å selge statlige tomter «til
lavere pris enn markedspris der særlige hensyn tilsier
det». Forslagsstillers intensjon var
at slike tomter skulle kunne selges til kommuner blant annet for å bygge
billige utleieboliger, eller offentlige skoler der den
subsidierte prisen blir liggende i prosjektet.

Har statsråden laget en plan for et
slikt statlig tomtesalg i områder der
behovet for billige utleieboliger er størst?»

 Takk for svaret.

Jeg var redd for det svaret, og det var egentlig
derfor jeg spurte. Jeg husker at da jeg spurte om dette før
jul, under behandlingen av budsjettet, ble det fra statsrådens side
sagt at man ikke har bedt om denne fullmakten. Nå er
det redegjort for en del av grunnene for hvorfor man ikke
har planer om å bruke den.

Men grunnen til at jeg spør nå,
er at i forbindelse med fremlegging av innstillingen til Boligutvalget
nevnte lederen at dette var en av de tingene de så på som
viktig, der staten kunne ha en viktig rolle å spille. Et
av de argumentene som ikke ble brukt i dag, men som er
blitt brukt tidligere, er at det ikke er mulig å vite
om denne subsidieringen blir i prosjektet, men etter min
oppfatning vil det være fullt mulig å klare å få det
til gjennom klausulering enten ved salg eller ved festing
av en sånn tomt.

 Jeg skal gi statsråden et godt argument
for hvorfor det er smart å gjøre akkurat dette. Det
er følgende: Det som ble brukt som argument her, er at
man skal bruke pengene, og så skal man heller
gi dem som direkte tilskudd, slik at kommunene eventuelt
kan kjøpe disse tomtene av staten til markedspris, dersom man ønsker å bygge
billige boliger. Det er slik det fungerer. Nå har statsråden
ivret for å foreta totalkostnadsberegninger. Det er ingen
ting i veien for at man kan bruke totalkostnadsvurderinger
og -beregninger til å vise den subsidieringen
man foretar, og på den måten synliggjøre akkurat
den subsidieringen man foretar, dersom man selger en tomt på billig
måte. Dersom man i et marked som er presset, går
inn og bidrar ved å selge en tomt billigere til f.eks.
en kommune, vil det ikke virke prisdrivende i et marked,
men dersom man derimot spytter penger inn som tilskudd, vil det
bidra til å presse prisene opp, i tillegg til at det ikke
er politisk flertall for en slik tilskuddsøkning.

