 La meg begynne med å rose forslagsstillerne for å fremme forslag og på den måten ta opp en debatt slik som det er gjort her. Det har gitt Regjeringen en god mulighet til å redegjøre for sin politikk gjennom det brevet som justisminister Knut Storberget har sendt til komiteen.




Det er mange problemstillinger som ligger her. Hvis vi skal gi et råd til opposisjonen – det skal man være veldig forsiktig med – ville det kanskje være å dele en del av disse sakene opp i mindre saker, slik at vi får bedre tid. Det er mange av disse sakene som er såpass store og prinsipielle at når man får alt sammen i en sak, blir debatten litt mer springende enn det den kunne være.




Jeg har tenkt å bidra til at den skal fortsette å være springende, ved å berøre en del av de sakene som er tatt opp i forslaget. Det første er, som det også ble sagt fra representanten Syversen, at utgangspunktet for forslaget var sammenhengen mellom alkohol og vold. For et menneske som enkelte ganger av forskjellige grunner befinner seg nattestid i Oslo by – og tilsvarende oppleves i andre byer – er det ingen tvil om det justisministeren skriver i sitt brev til Stortinget, nemlig at sammenhengen mellom alkohol og voldsbruk er en av de mest klarlagte og dokumenterte sammenhengene vi har.




Mange eldre får ofte det inntrykket når de leser avisene, at det er farlig i storbyene, men sannheten er at det først og fremst er farlig hvis man er ganske alkoholpåvirket og befinner seg på feil sted, altså er ute sammen med mange andre alkoholpåvirkede menn på feil tidspunkt av døgnet.




Spørsmålet er hvordan vi skal klare å lage en politikk som er best mulig. Vel, Regjeringen har fokus og trykk på dette, nettopp fordi det er mennesker i Regjeringen som er veldig opptatt av å se de negative konsekvensene av alkoholbruk. Der synes jo jeg det er positivt at forslaget reises fra Kristelig Folkeparti. Men jeg vil si at som tidligere bystyremedlem – det er også representanten Syversen – må jeg innrømme at de debattene som har vært de mest positive både for å sikre bevisstgjøring og for å se sammenhengen mellom rusmiddelbruk og kriminalitet, er nettopp de debattene som dreier seg om de helhetlige rusmiddelplanene og alkohol- og skjenkebevillingsdebattene. Så det å fjerne den debatten fra lokalplanet og ta den hit til oss for at vi skulle sitte og lage tiltak på denne fronten, tror jeg ikke er fornuftig, rett og slett fordi den har et så sterkt lokalt engasjement.




Tidligere, den gang jeg var ung, syntes jeg at skjenkedebatter var noe man kunne se på, og liksom bare ønske å gå videre. Men i dag ser jeg verdien av de debattene, for nå er jeg gammel, nettopp fordi de har en veldig opplysende effekt.




Jeg synes det er veldig bra at det trekkes fram spørsmål om forebygging og hvordan man kan jobbe med forebygging på en best mulig måte. I en by som Oslo og veldig mange andre kommuner jobbes det veldig tett, og vi ser verdien av at det jobbes tett med kriminalitetsforebygging lokalt. Her har også Regjeringen sagt at de ønsker å trekke videre det arbeidet vi gjør for å forebygge kriminalitet, både gjennom å arbeide med det som trekkes fram når det gjelder planarbeidet i kommunene, for å sørge for at kriminalitetsforebygging tas med i alle sammenhenger, og gjennom det at vi nå kommer til å få samarbeidsråd mellom politiet og kommunene som bedrer og styrker de samarbeidene som allerede ligger der fra før.




Jeg må innrømme at jeg en periode var bekymret over rekrutteringen av minoritetsungdom til politiet. Men jeg synes at det arbeidet som er gjort, det målrettede rekrutteringsarbeidet, og de tallene vi ser fra opptakene til Politihøgskolen nå, er veldig gledelig og positivt. Det viser at når man jobber med en sak, opplever man også resultater.




Jeg har vært tillitsvalgt i Forsvaret, og jeg har alltid vært tilhenger av den allmenne verneplikten – nettopp for å sikre at Forsvaret vårt er representativt, at folk fra venstresiden så vel som fra høyresiden deltar i Forsvaret og avtjener sin verneplikt, på grunn av at det er viktig for å sørge for den demokratiske forankringen. På samme måte er det å ha et politi som representerer alle avskygninger av samfunnet, både folk som er hvite i huden, og folk som ikke er hvite i huden, både kvinner og menn, er avgjørende for at politiet skal opparbeide seg den nødvendige tilliten på sikt. Jeg tror at det handler nettopp om både tilstedeværelse, lokalkunnskap og kunnskap om forskjellige miljøer, og det handler om å være synlig, og synlig på mange forskjellige måter.




