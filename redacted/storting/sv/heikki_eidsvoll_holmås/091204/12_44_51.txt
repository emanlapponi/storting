 Jeg vil også takke interpellanten for interpellasjonen – det er kjempebra at vi får tatt noen ordentlige runder om EUs politikk på dette området. Vår komité har jo først og fremst ansvaret for asyl- og innvandringsbiten – ikke de øvrige delene i justissamarbeidet. Men der har vi jo André Oktay Dahl, bl.a., som deltar fra justiskomiteen. 




Jeg tror at det å finne noen gode systemer for hvordan vi i Stortinget kan komme i inngrep med denne type saker på et tidligere tidspunkt, har vist seg å være viktig. Flere debatter vi har hatt i løpet av denne korte høsten vi har vært samlet, bl.a. om datalagringsdirektivet, burde vi jo tatt i stortingssalen på et mye tidligere tidspunkt enn det vi har gjort. Nettopp det å være tidlig inne i prosessene er viktig. 




Nå har det norske folk sagt at vi ikke skal være medlem av EU. Da må vi på Stortinget tilpasse oss det og sørge for at vi likevel får kommet i inngrep med, og diskutert, alle sakene mens de er i prosess i EU – derfor altså ros til interpellanten. 




Det er et omfattende dokument, dette Stockholm-programmet. Det har svært mange forskjellige sider. Selv kan jeg bare innlede med å si at fra SVs side var vi kritiske i sin tid – vi var imot å knytte oss til de forskjellige deler av justissamarbeidet. Vi hadde hovedsakelig to innvendinger: Den ene handlet om personvern og personhensyn. Her mener jeg vi har fått rett. Den andre gjaldt frykten – og det er kanskje enda viktigere – for at vi skulle få en nedadgående spiral, med innstramminger i flyktningpolitikken i de forskjellige land. Der har vi også hatt rett. 




Og det jeg mener det er vesentlig å ta en diskusjon om når det gjelder Stockholm-programmet, er nettopp at når vi har et samarbeid som vi er en del av, er det ekstremt viktig for oss å ha en offensiv rolle, der vi bidrar til å løfte opp minstestandardene som finnes i EU innenfor asylfeltet, for å sørge for at folk som søker om asyl, får en skikkelig behandling. Der har Stockholm-programmet veldig klare formuleringer. Formuleringene er veldig klare på at selv om en skal ha strenge grensekontroller, skal folk ha muligheten til å søke om asyl. Særlig nevnes her enslige mindreårige asylsøkere, som er en veldig sårbar gruppe. Det å slutte seg til dette og bidra til å styrke EUs arbeid med dette er det ekstremt viktig at Norge gjør, fordi vi innenfor asylfeltet og flyktningfeltet har tradisjon for – fra Nansen og framover – å ha en rettferdig og rettssikker asyl- og flyktningpolitikk. 




Vi kan av og til tenke at spennet i flyktningpolitikken i Norge er stort, men da har en ikke hørt de europeiske debattene. Det er vel riktig å si at spennet mellom forskjellige europeiske land er minst like stort som spennet innad i Norge på akkurat dette feltet. 




Så det er altså bra at svenskene har tatt dette initiativet. Jeg mener at det finnes mye bra her. Det er også mange ting som vi er kritiske til, men det er altså et godt grunnlag for videre arbeid, og det er viktig at justisministeren, Justisdepartementet og Regjeringen gjør en ordentlig jobb. For det er klart at når vi har knyttet oss til et system der vi sender flyktninger tilbake til et land som de først har vært innom, er det ekstremt viktig at vi er sikre på at det landet gjennomfører en skikkelig asylprosess og har et anstendig nivå på sine mottak for asylsøkere. Jeg deler den bekymringen som er meldt inn fra NOAS gjennom deres rapporteringer, når det gjelder Hellas. Der kan det dokumenteres klare brudd på en god del av de grunnleggende rettighetene som asylsøkere skal ha – også i forhold til hele prosedyren som knytter seg opp mot asylinstituttet. Hellas har også en veldig høy avslagsprosent – mye høyere enn det vi ville funnet naturlig hvis vi skulle behandlet sakene i Norge. Soria Moria-erklæringen er klokkeklar på dette, flyktningkonvensjonen er klokkeklar på dette: Selv om vi har samarbeid med andre land, har vi i Norge et selvstendig ansvar for å sørge for at mennesker som søker om asyl her, får en behandling som er i tråd med det som er av grunnleggende konvensjoner som vi har knyttet oss til. 




Så er det mange andre ting som kan nevnes her: I møtet med forskjellige organisasjoner og avdelinger forskjellige steder i embetsverket får du forskjellige innspill. Noe av det jeg har plukket opp, er bl.a. muligheten man har til søk i Eurodac – der har man bare mulighet til søk på asylsøkere én gang. Men når du vet at det er «delay» i systemet på registrering andre steder i forhold til søknad til Norge, burde det finnes mulighet for å søke flere ganger i Eurodac på folk som er asylsøkere. Det ville være fornuftig. 




Når det gjelder UDI, vil jeg bare si helt til slutt at deres forslag oppfatter jeg som verd å diskutere, fordi det gir en mulighet til å styre folk som (presidenten klubber) egentlig er arbeidsinnvandrere inn på det området. 




