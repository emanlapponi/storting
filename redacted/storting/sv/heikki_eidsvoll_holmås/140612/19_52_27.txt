 Jeg vil takke interpellanten for muligheten til å diskutere jernbanevedlikehold. Jeg synes det er ekstremt viktig at vi sørger for å ha en opplyst debatt om hvordan vi klarer å sikre tilstrekkelig langsiktighet i investeringene vi gjør, opp mot hva slags arbeid vi gjør for hele tiden å sikre vedlikeholdet.


Jeg vil samtidig peke på to helt konkrete ting:


Det ene er at jeg mener det er ekstremt viktig at vi, når vi diskuterer private entreprenørers plass i diskusjonen om jernbanevedlikehold, ikke henfaller til en vulgærbeskrivelse av at verdiskaping er noe som skjer i privat sektor, og at hvis jernbanevedlikehold blir utført av private, er det verdiskaping, men hvis det utføres av det offentlige, med ansatte i Jernbaneverket, er det ikke verdiskaping. Det er det samme arbeidet som utføres, og verdien av det arbeidet som utføres, er like stor.


Det andre jeg vil si, er at hvis man skal ha et effektivt jernbanevedlikehold, er man avhengig av et jernbaneverk som er godt. Jeg vil minne om den økningen som har skjedd i jernbanevedlikeholdet under de rød-grønne, som Per Olaf Lundteigen har vært inne på. Jernbanevedlikeholdet var ikke høyt nok i den perioden da Venstre styrte departementet. Det oppfatter jeg at også Abid Q. Raja er enig i.


Det andre som skjedde i den perioden, var at man var mer opptatt av både konkurranseutsetting og utfasing av deler av Jernbaneverkets ansatte, noe som gjorde at man mistet viktig kompetanse i Jernbaneverket i en periode da det var behov for mer kompetanse, noe som vi merket veldig tydelig da vi overtok etter valget i 2005.


Jeg vil advare mot at vi ender opp i en situasjon der vi ikke anerkjenner verdien av vedlikehold som gjøres i egen regi, for det er ingen tvil om at alle former for kontraktsmessige forhold mellom det offentlige og andre er kompliserende faktorer når det gjelder hvordan man får utført vedlikehold, og en effektiv ledelse av egen organisasjon i Jernbaneverket er den beste måten å sørge for et godt jernbanevedlikehold på.


Det andre jeg vil si, er at når vi har store oppgaver som skal løses, og som man velger å løse utenfor kjerneorganisasjonen sin, mener jeg det offentlige bør bli en bedre etterspørrer av tjenester enn vi er i dag. Jeg er helt sikker på at man i det arbeidet som gjøres, må se på hvordan man kan bruke innovasjonskraften, nyvinningene og erfaringene som ligger hos den enkelte entreprenør og i de enkelte entreprenørselskaper, som kan være store og ha internasjonal kompetanse, og som kan ha oppdaget nye og mer effektive måter å gjøre ting på, som kan bidra positivt til videreutvikling av jernbanevedlikeholdet i Norge. Det å sikre det på en god måte er viktig.


Men vi må aldri glemme at jernbanevedlikehold er noe vi driver med for å sørge for at jernbanen blir vedlikeholdt, og for at folk og gods skal komme fram. Det er ikke noe vi driver med for at entreprenører skal finnes. De får betalt for den risikoen de tar, og det er streit, men da må de samtidig være klar over at det kan svinge.


Jeg er også spent på å høre hva statsråden vil si på spørsmålet om jernbaneselskap, for man har nå ivret veldig for å få på plass et veiselskap i forbindelse med revidert. Jeg er interessert i å høre hva statsråden sier om det spørsmålet.


Samtidig vil jeg uttrykke betydelig bekymring for Kristelig Folkepartis standpunkt når det gjelder privatisering, for denne debatten reises av Abid Q. Raja bl.a. for å peke på at det er behov for forutsigbarhet i bransjen, for å sikre best mulig utnyttelse av ressursene. Hvis man skal gjøre det motsatte i NSB, med mer uforutsigbarhet gjennom den uforutsigbarheten som skapes når man konkurranseutsetter enkeltdeler av NSB, skjønner alle at det innebærer større usikkerhet for hvor stor organisasjon man skal ha og større usikkerhet på alle mulige måter. Jeg vil sterkt oppfordre Kristelig Folkepartis representant om å se på de landene som han mener lykkes best med jernbanesatsing, for da vil han se at de ikke er organisert etter en privatiseringsmodell – i hvert fall hvis han ser på de landene som jeg mener lykkes best med den satsingen.


