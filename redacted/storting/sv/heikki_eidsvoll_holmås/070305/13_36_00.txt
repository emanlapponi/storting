Jeg vil begynne med å gi ros til interpellanten for å ha tatt opp dette spørsmålet – og til justisministeren for hans svar. Jeg synes det er bra at det jobbes bra med dette.




Jeg er en av dem som bor i strøket der det i løpet av de siste ukene har vært en del voldtektsforsøk. Og det er ikke noen tvil om at jeg, når jeg har min lillesøster på besøk og hun for første gang er alene i Oslo, gir noen klare råd og retningslinjer for hvordan hun skal oppføre seg, for å minimere risikoen for at hun skal bli utsatt for overgrep.




Jeg er helt enig med justisministeren. Jeg skulle gjerne ha unngått at det er slik, men slik blir det jo, når situasjonen er slik den er: Folk er utrygge, og det er det vår jobb å forsøke å gjøre noe med.




Jeg er helt enig med justisministeren i hans innfallsvinkel: Skal vi klare å få gjort noe med hensyn til voldtekter, er vi nødt til å sørge for at flere av dem som begår voldtekt, eller som forsøker å voldta, dømmes. At voldtekt blir anmeldt, er helt avgjørende for å få flere dømt. Og da tror jeg det sporet som justisministeren følger, er riktig.




Det er helt klart at hvis et offer, de som utsettes for overgrep, skal ville anmelde disse overgrepene, er det nødvendig at de har en trygghet. For det første er det viktig at de vet hva de skal gjøre – at vi har en god offentlig informasjon, slik at alle som utsettes for overgrep, er veldig klar på hva man skal gjøre dersom man utsettes for et overgrep, for å unngå bevisforspillelse. Det andre er at det offentlige er til stede med et apparat som er i stand til å møte de menneskene som utsettes for overgrep, på en skikkelig måte, men også på en måte som gjør at bevismaterialet, de tekniske tingene, er på plass.




Jeg er veldig glad for det arbeidet som nå gjøres – at en gjennomgår alt som går på offerets stilling – for å sørge for å komme opp med flere tiltak for å få opp anmeldelsesgraden i disse sakene, og at en også sørger for at dette prioriteres. Dette er noe som gjennom lang tid har vært tabubelagt. Vold i nære relasjoner er noe som altfor mange utsettes for. Etter hvert som jeg har blitt eldre og har snakket med flere og flere av mine venninner, må jeg si at jeg er blitt rystet over hvor mange som har vært utsatt for overgrep i det norske samfunnet. De aller fleste har heller ikke anmeldt dette, fordi de har en følelse av at belastningen ved å anmelde dette er større enn det de kanskje får igjen.




Jeg har selv vært meddommer i en sak som dreide seg om et forsøk på en overfallsvoldtekt. Jeg kan underskrive på det justisministeren sier, at det aller viktigste for en som har vært utsatt for denne typen overgrep, er å bli trodd, ikke å få voldtektsmannen dømt til høyest mulig straff. Derfor er jeg helt enig i at vi ikke nødvendigvis må fokusere på å få opp straffenivået, selv om jeg også er positiv til det. Vi må sørge for at flere trekker disse sakene til doms, og da må vi sørge for at folk blir trodd.




Jeg vil ta opp én ting som har vært oppe i debatten, og det går på å skape trygge byrom. Det er ingen tvil om, etter å ha snakket med venninner av meg som har vært utsatt for det de opplevde som et forsøk på overfallsvoldtekt, at lys i gatene, det å ha oversiktlighet rundt seg, er helt avgjørende. Hvis vi ser på Grünerløkka, hvor det har blitt nattåpne butikker og kiosker – en kan si mye om arbeidstidsforholdene for de ansatte i 7-Eleven og Narvesen-kioskene rundt omkring – er det ingen tvil om at det at det har blitt lysløyper flere steder, gjør at de menneskene som går hjem, går tryggere. Det er bra. Det er derfor viktig at det offentlige, og her kommunen, gjør en ordentlig jobb for å tilrettelegge for at det blir mest mulig oversiktlighet for å unngå at folk kan stå bak en busk.




Til slutt vil jeg bare understreke det som mange har understreket, nemlig at det er forstemmende at vi diskuterer disse tingene, og dette kommer opp når det skapes utrygghet i gatene. Men det farligste stedet å være er hjemme hos andre mennesker – gjerne på en fest hvor man kan bli utsatt for et overgrep. Slik sett kan en si at de som sier at alle menn er potensielle voldtektsforbrytere, har et poeng. Så må vi alle gjøre noe med det.




