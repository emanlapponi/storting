 (ordfører for saken): Denne saken handler i korthet om at det er et ønske fra flere av opposisjonspartiene om å gjeninnføre nullskattyteren i Norge. Det er noe vi i regjeringspartiene ikke kan være med på i det hele tatt. 




Denne gangen kommer forslaget om å trappe ned formuesskatten i form av et forslag om å innføre fritak på såkalt arbeidende kapital. Regjeringspartiene ser det sånn: Hvis man sammenlikner med mange andre europeiske land - der formuesskatt ganske riktig ikke finnes, disse landene kjennetegnes av at man i stor grad har en høy eiendomsskatt istedenfor - vil man se at summen av eiendomsskatt og formuesskatt i Norge ikke er spesielt foruroligende. Den ligger tvert imot under gjennomsnittet i Europa. 




Men jeg synes det er viktigere å fokusere på hvordan formuesskatten faktisk fungerer fordelingsmessig, for det vi har gjort fra den rød-grønne regjeringens side, er å sørge for å gjøre formuesskatten til et enda bedre og mer treffsikkert fordelingsverktøy. Vi har sørget for å fjerne en del av de særskilt sjenerøse skatteletteordningene innført for de aller rikeste her i Norge av høyresiden i løpet av forrige periode, ordninger som nettopp gikk ut på å gi store rabatter på formuesskatten til folk som eide aksjer og den type instrumenter. Det mente vi var feil, så vi har fjernet de rabattene som var der, og brukt pengene til å sørge for å få til en skarpere fordelingsprofil, øke skatten for de 100 rikeste på Kapitals liste over de rikeste her i landet - og flere enn det - og sørge for å gi skattelette til de folkene som har de minste formuene. Halvparten av dem som har sluppet formuesskatt, er pensjonister og folk med lavere inntekter, gjerne nedbetalte hus. Disse betaler nå altså ikke lenger formuesskatt, mens de folkene som har best råd, betaler mer. Det er en god måte å gjøre det på. 




Ser vi på forslaget fra opposisjonen, som går ut på å fjerne skatten på arbeidende kapital, er det anslått å koste fellesskapet omtrent 5 milliarder kr, hvorav 3,1 milliarder vil tilfalle mennesker som har mer enn 1 mill. kr i bruttoinntekt. Det er altså ikke mulig å si noe annet enn at dette er en katastrofe fordelingsmessig. Hvis det var sånn at man her var opptatt av fordelingsprofilen, ville man sørge for å gi denne skatteletten til helt andre mennesker. Jeg vil gjerne høre her nå om det er noen av partiene som mener at hvis man først skal gi 5 milliarder kr i skattelette, skal man gi mesteparten til de folkene som faktisk eier mest formue i Norge i dag. Jeg vil gjerne høre argumentasjonen for det, for jeg legger merke til at det heller ikke er sånn man argumenterer i de forskjellige statsbudsjettene. Da ødsler man ikke ut 5 milliarder kr av fellesskapets penger på den måten. Da bruker man ikke skattelettene sine - selv om de er litt beskjedne fra høyresiden i opposisjon nå, vesentlig mer beskjedne enn de var den gang de var i posisjon - på å senke formuesskatten med så mye penger som det. 




Det som også er uforståelig for meg, er at denne formuesskatten ikke har noen vridningseffekter i det hele tatt med tanke på investeringer. Det framstilles det ofte som om man har. Det er det ikke. For folk som er bosatt i Norge, spiller det ingen rolle om de investerer i utenlandske eller norske aksjer. Aksjene vil bli verdsatt på samme måte, og man vil betale formuesskatt av dem. Tilsvarende: Hvis et menneske bor i Sverige og skal gjøre investeringer, vil ikke vedkommende betale formuesskatt til den svenske stat. Derfor er det altså revnende likegyldig om vedkommende gjør investeringer i Sverige eller i Norge. Det er mulig at høyresiden tror at dette vil føre til en storstilt flukt av de rikeste her i landet fra Norge til Sverige, men med unntak av enkelte litt desperate skrik fra noen av dem som har mest penger her i landet, er det altså ganske stor taushet rundt dette. Det er jo fordi formuesskatten, som vel utgjør størsteparten av den skatten som en del av de rikeste betaler her landet, er en beskjeden skatt i forhold til den samlede verdien disse sitter på. 




Jeg regner med at opposisjonen vil framsette sitt syn på en helt grei måte, så jeg vil bare si at dette er et forslag som vi ikke kan støtte. Når en ser på oppsummeringen fra enkelte av partiene, sier de jo også veldig klart at dette er egentlig bare et første skritt for å forsøke å avvikle hele formuesskatten. Men jeg syns jo det er spesielt at en istedenfor å gjøre slik som vi gjør når vi begrenser formuesskatten for en del folk, nemlig å sørge for at bunnfradragene øker, vil altså opposisjonen gi de største skattelettelsene til dem som er rikest. Men det sier vel egentlig alt om høyresiden her i landet. 




Eirin Faldet hadde her overtatt presidentplassen. 




