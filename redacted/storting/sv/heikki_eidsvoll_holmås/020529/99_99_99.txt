 «Stortinget bad Regjeringen i forbindelse
med utjevningsmeldingen om å «medvirke til at
bruk av hospits som boligløsninger for barnefamilier og
enslige barn og ungdom opphører». På tross
av dette slår Dagsavisen den 22. mai d.å. fast
av flere hundre barn bodde på hospits.

Når har Regjeringen planlagt å få oppfylt
Stortingets vedtak?»

 Jeg takker for svaret fra statsråden.

Jeg synes likevel at det er litt
tamt, for det tallet som statsråden kom med nettopp
nå, at 39 barn bor på hospits i Oslo, var nytt
av dagen. Det tallet kom ikke statsråden med
da vi spurte om akkurat det samme for et par dager siden i forbindelse
med revidert nasjonalbudsjett. Men det er jo bra at antallet går
nedover.

Jeg er også glad for at
statsråden i hvert fall sier at det å sikre
en stabil boligsituasjon er den beste måten å komme
seg ut av fattigdom på.

Det prosjektet som går på bostedsløse,
som Kirkens Bymisjon og veldig mange andre er med i, er
jo rettet inn mot, og midlene går i veldig stor grad til,
folk som har tilleggsproblemer utover det at de er fattige, mens
det som var konklusjonen i den rapporten som statsråden viste
til om barnefamilier på hospits til varig bosetting, var
at i all vesentlig grad hadde disse menneskene først og
fremst ett problem. Det var at de var fattige, og det var at mesteparten
av pengene deres kom fra sosialkontoret.

Spørsmålet mitt er da: Hva
vil statsråden gjøre for å bidra til
mer penger på denne fronten, slik at vi kan få bygd
flere billige boliger i kommunene, og også for
den saks skyld til Kirkens Bymisjon, slik statsråden er
for, og som jeg også er positiv til?

 Annengangsbosettingsproblemet, som statsråden
viser til flere ganger, og som også rapporten
viser til, kommer i stor grad av at førstegangsbosetting
fungerer for dårlig.

Statsråden sier at det blir
bevilget 75 mill. kr ekstra til boliger for flyktninger
som ankommer, fordi det er flere flyktninger som ankommer, som vi
prøver å få bosatt rundt omkring
i landet. Men da er det jo et problem når kommunene
melder at det er behov for å få bevilget 300 mill.
kr for å sørge for skikkelig bosted
til flyktninger, at staten bare er villig til å stille
opp med 75 mill. kr. Kommunene sier sågar at
de vurderer å trekke seg fra hele avtalen som
statsråden og KS sammen har fremforhandlet.

Da er spørsmålet mitt til
statsråden todelt. Det ene er – tilbake igjen
til grunnspørsmålet: Når kan statsråden love at
Stortingets vedtak i forbindelse med utjevningsmeldingen kan være
oppfylt? Det andre er: Hva sier statsråden
når det gjelder problemet med å sørge
for nok boliger til folk som førstegangbosetter
seg?

