 Vi har hatt en fantastisk høykonjunktur de siste årene. Næringslivets overskudd har vært enorme, og det har gitt grunnlag for de skatteøkningene som bl.a. vi har vært med på. Jeg antar, siden Jan Tore Sanner nå mener det er fornuftig å sette ned skattene i en slik situasjon, at han også er enig i at det er rimelig at næringslivet betaler mer i tider med høye overskudd. 




Jeg forstår riktignok ikke hvor tallet 11 milliarder kommer fra. Mange av de skatteendringene vi har gjennomført, har ikke først og fremst vært skatteøkninger for næringslivet. Det har vært omfordelinger, bl.a. fra formuesskatten. Vi har omfordelt. Vi har tatt fra Rimi-Hagen og latt ham bidra mer til fellesskapet. Vi har sørget for å gi småsparerne – som Jan Tore Sanner ofte tar til orde for, men kanskje ikke i denne sammenhengen – skattelette. Vanlige folk har fått skattelette bl.a. gjennom det vi gjorde med tanke på formuesskatten, og gjennom arveavgiften, som vi endret på nøyaktig samme måte. Det er mange små og mellomstore bedrifter som har fått skattelette av oss, nettopp gjennom de omleggingene vi har gjort i forbindelse med arveavgiften. Jeg regner med at Jan Tore Sanner er villig til å klargjøre hvor han har disse 11 milliardene fra. 




I hvert fall er det sånn at i de dårlige tidene vi har nå, har vi sørget for å gi en midlertidig skattelette – nettopp til de bedriftene som sliter, målrettet til nettopp de bedriftene som går med underskudd. Det gjør jo ikke Jan Tore Sanner og Høyre i det hele tatt. 




I Høyres pakke på 15 milliarder kr, som altså ble lagt fram i dag, er ikke de store tiltakene rettet inn mot dem som er arbeidsløse. De er rettet inn mot de bedriftene som har mange folk i jobb. Med andre ord: De hjelper ikke industrien. Det hjelper ikke industrien som ikke får solgt aluminium til utlandet, at det blir lavere arbeidsgiveravgift. De får ikke fem flate øre ekstra. De bedriftene trenger ekstra etterspørsel ute, og den ekstra etterspørselen vil ikke dukke opp bare på grunn av at Jan Tore Sanner og Høyre ønsker å bevilge 11,6 milliarder kr ekstra til dem. 




Hvis vi ser på det vi ønsker å trekke fram som det viktigste vi må gjøre gjennom denne krisen – og som flere har tatt til orde for, også Jan Tore Sanner – nemlig å sørge for å omstille norsk økonomi i en mer miljøvennlig retning, er det ingenting i det forslaget som Høyre legger fram, som går noe særlig i den retning. Den store potten er innstilt på arbeidsgiveravgiften. Skulle man sørget for en miljøvennlig omstilling, måtte det vært gjennom målrettet satsing. Og jeg kan ikke se av den pressemeldingen som er sendt ut fra Høyre, at det der ligger noe særlig satsing på miljø. Det er klart at hvis noe av den bevilgningen til forskning som ligger der, er øremerket i retning miljø, er det positivt, men det er jo smuler i forhold til de store pengene i Høyres satsing. Jeg er derfor redd for – det har vi alltid vært bekymret for – at «miljø» er et fyndord som Høyre trekker fram i festtaler. For vår regjering har det vært et viktig grep å ta i forbindelse med den krisen vi står oppe i. 




Jeg tror det går an å enes om noen overordnede problemstillinger knyttet til kompetanse. Det er helt klart at når det gjelder dem som blir arbeidsløse nå, særlig innenfor de to store næringene bygg og anlegg, og industriarbeid, må det tas grep for å ta vare på dem, som å sørge for å gi dem mer kompetanse. Men den tredje største gruppen arbeidsløse er folk som ikke har noen fagbakgrunn, som ikke har noen yrkesbakgrunn. For den gruppen er satsing på kompetanse og kompetanseheving ekstremt viktig, sammen med en næringsmessig vridning i retning av miljøsatsing. Vi mener at hvis vi først skal bruke mye penger, er det ikke fornuftig å gjøre slik som Jan Tore Sanner og Høyre foreslår, nemlig en bred skattelette som først og fremst går til alle de bedriftene som har ansatte i dag, men en bør satse på miljø og på kompetanse – i mye større skala enn det Jan Tore Sanner og Høyre foreslår. 




Så helt til slutt: Vår regjering har en av de mest ambisiøse satsingene med tanke på den krisen vi står oppe i, og det i en situasjon der vi har den laveste arbeidsledigheten i Europa. Det har vi sagt at vi skal sørge for å ha som en målsetting og som en styrepinne gjennom hele denne perioden. Så har vi fortsatt grepet om renten. For det er ikke riktig som Jan Tore Sanner sier, at det våpenet nesten er oppbrukt i Norge. I USA og Sverige ligger renten på mellom 0 pst. og 0,5 pst., og i Norge på 2 pst. Vi har altså fortsatt noe å gå på, selv om jeg tror at mer målrettet satsing innenfor de bransjene der det er høy arbeidsløshet, er mer treffsikkert. 




