 Oljeprisen er høg, og oljeselskapa har til salt i grauten – og vel så det. Stortingsfleirtalet vedtok nyleg å setta ned CO2-avgifta, og dermed blei eit viktig miljøincitament svekt, noko som betyr at lønnsemda i f.eks. bygging av gasskraftverk som skil ut og deponerer CO2, blei meir tvilsam.




I ei tid då klimaproblema er aukande, er det derfor synd at alle partia unntatt SV godtar bygging av ordinære gasskraftverk. Totalutsleppa frå plattforma vil nå kunna bli 70 000 tonn CO2 pr. år totalt, men desse kunne altså blitt mykje mindre om ein valde ei såkalla CO2-fri løysing.




At klimautsleppskameratane i Framstegspartiet, Høgre og Arbeidarparitet ikkje bekymrar seg for dette, er nå ein ting, men at sentrumskameratane som ønskjer å framstilla seg som modernistane i gasskraftdebatten, òg trekker inn årene, er meir forunderleg. Løysinga er sjølvsagt, som SV foreslår, at ein gjer ei ny vurdering av kraftforsyningsproblemet. Dersom ein gjer dette raskt, samtidig som ein hevar CO2-avgifta, vil ein kunna få denne saka behandla før sommarferien, nettopp for å sikra det som var viktig i gasskraftdebatten, nemleg å utvikla teknologi for CO2-fri gasskraft. Det er òg viktig å presisera at dersom ein gjer dette raskt, kan ein altså klara det før sommaren. Då tar ein klimatrusselen på alvor.




Petroleumsskattelovgjevinga er under revisjon – og det trengst. Det er behov for å få effektivisert systemet, slik at fellesskapet kjem betre ut. Det er etter SVs oppfatning urimeleg at store, kapitalsterke, multinasjonale selskap skal kunna gå til sak mot mindre selskap, og på den måten bl.a. trua arbeidsplassane, for så i neste omgang å kunna senda 78 pst. av rekninga tilbake til det norske folket. Dette må det ryddast opp i i samband med det nye skatteregimet. Men det burde òg ut frå samfunnsmessige vurderingar kunna vera mogleg for norske myndigheiter å pressa fram forlik i saker som truar inntekter, verksemder og arbeidsplassar.




SV ønskjer saka send tilbake til Regjeringa, og eg tar hermed opp forslaget om dette.




 Nå kan det vera at miljøvernministeren har så mykje arbeid med å rekna på klimautsleppa på desse komande gasskraftverka at ho ikkje har tid til å tenkja på noko anna. Eg må seia at det verkar veldig defensivt det som har kome i denne viktige saka, der me har fått lite til. Høgre og SV har måtta ta opp denne saka stadig vekk og prøvd å vera pådrivar i forhold til ulike regjeringar, men har ikkje hatt særleg suksess som pådrivar heller, i og med at resultata er så få som dei er. Likevel vil eg gje honnør til Høgre, som igjen tek opp denne saka med utgangspunkt i at nå må me få til meir konkrete ting, få resultat. Og det er det miljøvernministerens ansvar å få til. 




Arbeidet med å rydda opp i miljøproblema i Nordvest-Russland er avhengig av eit godt samarbeid, sjølvsagt, med styresmaktene i Moskva, men ikkje minst eit godt samarbeid med lokale styresmakter og f.eks. lokale næringsdrivande. Ein kan spørja om ein ikkje skal satsa meir på det lokale kontaktnettet, og om ikkje det kan auka moglegheitene for at resultata kan bli betre. I denne samanhengen kan det verka som om nikkelverket skal fasast ut – i det minste er utsleppa derfrå reduserte i det siste. Då kan det vera ei dårleg sak å investera monalege midlar i eit anlegg der, og eg trur at representanten Sanner er inne på noko når han seier at ein heller bør investera i eit svovelreinseanlegg i Moncegorsk.




Lokalbefolkninga – i Noreg – i våre nordområde er opptekne av å ta vare på den gode kontakten med naboane i aust. Det er derfor stor skepsis, som miljøvernministeren skal vera klar over, til den opptrappinga som finn stad innanfor militær etterretning, nå sist ved etableringa av ein ny radar – Globus II. Norske styresmakter må ikkje nå, dryge ti år etter murens fall, rota seg borti noko og vera med og etablera radarsystem for amerikanske interesser. Det kan svekka arbeidet med å rydda opp i Nordvest-Russland.




SV forventar at Regjeringa forserer arbeidet som kan medverka til miljøopprydding, så vel når det gjeld svovelutslepp som dei mange alvorlege radioaktive forureiningskjelder som finst i området. Som fleire har vore inne på, har komiteen sjølv vore i området, og den kunnskapen – og det kontaktnettet – som den tidlegare komiteleiaren Stoltenberg har om området, gjer at SV har håp om at det kan bli slik fortgang i miljøoppryddinga som området treng. Men då må miljøvernministeren gå meir offensivt til verks enn ho gjorde i dag.




