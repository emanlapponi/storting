 Saksordførar Rahm var inne på at me var blitt samde om å ikkje tilspisse saka. For så vidt er det korrekt, eg vil likevel knyte eit par kommentarar til saka. 




I morgon har statsråden pressekonferanse i Stavanger om Investeringsutvalets rapport. Kva nytt som kan koma ut av den, er usikkert. Sikkert er det likevel at rapporten vil stadfesta at overskridingane er enorme, ja kanskje endå større enn det me kjenner til i dag. 




SV har i ei årrekkje peikt på den manglande styringa som investeringane på norsk sokkel har vore prega av. Fleire gonger har me foreslått å setta ned eit tempoutval som kunne bringa meir langsiktig tenking inn i verksemda på norsk sokkel, men som òg kunne dempa prisveksten og få ned kostnadene. Fleirtalet har ikkje ønskt dette, men har altså ønskt at verksemda skulle segla sin eigen sjø. Gjennomgangsmelodien frå dei andre partia har vore å la marknaden ordna opp sjølv, sjølv om Regjeringa i Voksenåserklæringa snakkar om at olje og gass «må forvaltes i et langsiktig perspektiv». 




Og vidare seier ein:







«Siktemålet må derfor være en jevn produksjon av olje og gass på et lavere nivå enn i dag.»




Til Regjeringas forsvar kan det sjølvsagt visast til at ho har forsøkt, og delvis klart, å styra litt, men i hovudsak har ein halde seg til eit stortingsfleirtal av Arbeidarpartiet, Høgre og Framstegspartiet. Desse partia har driva gjennom eit altfor høgt tempo. Det er difor på sin plass å plassera hovudansvaret der. 




Åsgard-utbygginga har sprokke med 7,5 milliardar kr i høve til dei opphavlege kostnadsoverslaga, noko som kostar staten – gjennom SDØE – dyrt. Kor store overskridingane på sokkelen og på land totalt sett vil bli, er ennå usikkert, men me snakker om beløp som nærmar seg 30 milliardar. 




Utfordringa går først og fremst på det høge tempoet, og den går til Arbeidarpartiet, Høgre og Framstegspartiet – om dei synest at dette er akseptabelt, og at det er akseptabelt å betala ein tilleggspris på 30 milliardar kr for å behalda den frie marknaden og la vera å styra.




SV ser seg tent med å ha det langsiktige perspektivet som Regjeringa gjev uttrykk for, og som ho legg opp til. SV tek òg gjerne opp igjen forslaget om eit tempoutval, men vil gjerne høyra kva statsrådens forslag og kommentar til dette er, ein gong til, nå når situasjonen er som han er. 




I innstillinga har SV ein merknad som går på tilhøvet til Kyoto-protokollen, som ikkje lovar godt i høve til styring av norsk sokkel. Me ønskjer ei forplikting i høve til Kyoto-avtalen, men ingen parti ønskjer å følgja opp dette. Her hadde fleirtalet ei moglegheit til å medverka til styring i miljøriktig retning. 




SV har vore veldig oppteke av gjenvinning, gjenbruk, av installasjonane på sokkelen, og er difor glad for at OSPAR har kome i stand. Me håpar at nettopp det med gjenvinning, gjenbruk, kan medverka til å halda oppe sysselsettinga i olje- og gassindustrien.




