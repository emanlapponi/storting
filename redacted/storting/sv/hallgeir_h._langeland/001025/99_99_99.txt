 Eg vil gjerne stilla utanriksministeren følgjande
spørsmål:

«USA har i lengre tid arbeidd med
planar om å byggja ut eit rakettforsvar (National Missile
Defense). Den endelege avgjersla om dette er overlaten til den nye
amerikanske presidenten. Mange europeiske NATO-land har vore kritiske
til dei amerikanske planane. 

Vil utanriksministeren ta eit initiativ overfor
NATO-landa, slik at den nye amerikanske presidenten vil møta ei
felles europeisk haldning om ikkje å gjennomføra planane
om eit rakettforsvar?»

 Eg takkar for svaret.

Dei vurderingane som utanriksministeren gjer,
er eg for så vidt stort sett einig i, bl.a. med utgangspunkt
i at både Chirac og fleire ministrar i Tyskland, og Kina
og Russland, har vore kritiske til dette. 

Det som forundrar meg litt, er at utanriksministeren ikkje
vil bruka den strategien som ein har for arbeidarrørsla,
nemleg at skal ein få gjennomslag, må ein ha samhald,
for når ein har samhald, har ein styrke. Eg registrerer
at utanriksministeren ikkje ønskjer å ta eit initiativ
for å syta for at det blir det samhaldet i Europa som trengst, mot
f.eks. Bush, om han uventa skulle vinna, som tydeleg seier at ABM-avtalen
bør vrakast om ein ikkje får justert han. Dette
burde utanriksministeren sjå meir offensivt på enn
det eg opplever at han gjer nå.

  Eg synest svaret frå utanriksministeren
kjem seg, for å seia det slik. Ein erkjenner altså at
ein faktisk bør ha eit visst samhald for å få gjennomslag.
Denne gongen er det saman med NATO-land i Europa, og all erfaring
viser jo at ein kjem lenger om ein har eit slikt samhald.

Men eg konstaterer òg at utanriksministeren
ikkje vil gje ei veldig klar melding til USA. Ein skal kviskra han
i øyret nærmast at dette må du ikkje
gjera, men ein er ikkje villig til å vera veldig tydeleg
når det gjeld dette som er så viktig i forhold
til å syta for at det ikkje blir eit nytt atomvåpenkappløp.
Så eg synest framleis at utanriksministeren må vera
tydelegare i forhold til den innsatsen ein kan venta frå Arbeidarpartiet
og utanriksministeren si side når det gjeld den katastrofen
som det ville bli dersom ein gjekk i gang med vidare utbygging av
dette våpensystemet.

  Eg vil gjerne stilla følgjande
spørsmål til olje- og energiministeren:

«Klimagassutsleppa og klimaproblema
er aukande. Og me kan nå la vera å bruka mykje
energi og tid på diskusjonar om gasskraftverk som likevel
ikkje blir bygde. I Noreg finn me om lag 25 000 varmepumpeanlegg.
Det er like mange som det årleg blir installert i Sverige.
Når me veit at det er eit potensial på om lag
25 TWh, må det nå bli fart i installering av slike
anlegg. 

Kva har statsråden gjort for å auka
bruken av varmepumpeteknologi, eventuelt kan han tenkja seg å påleggja eigarane
av Naturkraft å gjera noko?»

  Eg takkar for svaret. Eg registrerer at statsråden
unngår den siste delen av spørsmålet
som er stilt i forhold til Naturkraft, men han vil nok få høve
til å komma tilbake til det. 

Eit av hovudpoenga frå statsråden
er dette med lønnsemd. Og då må det
vel òg vera eit poeng når dei statlege selskapa
er inne og driv Naturkraft, at lønnsemda i det har vi ennå ikkje
sett noko til, trass i at me har brukt titals millionar på å prøva å få gasskraftverk
som det ikkje ser ut til å bli noko av, men likevel held
ein på, mens ein altså ikkje syter for at det
blir ei skikkeleg satsing på varmepumpeteknologi
og alternativ fornybar energi. Det er òg litt rart i samband
med det at Statkraft faktisk seier at det ikkje er nødvendig å bygga
gasskraftverk. Nettopp då må det vera viktig å komma
i grep med desse selskapa for å få til ei anna
offensiv satsing på området.

  Grunnen til at eg trakk fram Naturkraft, var
dette med lønnsemd. Det er riktig som statsråden
seier, det er ikkje staten som stat som er inne og taper pengar
på Naturkraft, men det er statlege selskap som er inne
og taper pengar på det. Og staten ved generalforsamling
Akselsen lar dette skje, samtidig som han ikkje syter for å få ei
skikkeleg satsing på alternativ fornybar energi og på varmeteknologi.

Nå har store delar av energi- og miljøkomiteen
vore ute på VVS-samling på Sjølyst. Bransjen
er veldig klar på å få til ein offensiv
på varmepumpeteknologi, men saknar fleire incitament frå staten.
Og det er her utfordringa ligg for statsråden.
Kva vil ein nå konkret gjera utover at ein reduserer budsjettet
når det gjeld alternativ fornybar energi, og kva ønskjer
ein blir gjort for å få fart i satsinga på varmepumpeteknologi,
som faktisk har i seg monalege mengder TWh?

