  Eg vil gjerne stilla følgjande
spørsmål til olje- og energiministeren:

«Det kan bli bygd saltkraftverk på Sunndalsøra
om få år. Forskarar seier at denne energikjelda
kan auka norsk produksjon av kraft med frå 50 til 100 TWh.
Regjeringa prioriterer ikkje dette alternativet, men gjev mellom
anna statlege selskap løyve til å bygga fleire
lite energieffektive og sterkt forureinande gasskraftverk. 

Kva er årsaka til at Regjeringa styrer
eller lèt seg styre av dei alternativa som aukar utsleppa
av klimagassar, når ho kjenner til potensialet til dei
miljøvenlege alternativa?»

  Eg takkar for svaret. Det er for så vidt
ikkje noko overraskande at statsråden bruker tid på å stadfesta
at ein står fast på det standpunktet som ein har
hatt før, og som gjer Arbeidarpartiet – utvilsamt – til
ein av miljøsinkane på Stortinget, saman med Høgre
og Framstegspartiet. Det er ikkje noko rykte, som det er mykje av
for tida, det stadfestar nå statsråden.

Det som er noko av poenget med spørsmålet,
er nemleg statleg eigarskap, og kva ein vil med statleg eigarskap.
Nå vil jo Arbeidarpartiet gje frå seg styringsretten gjennom
privatisering av Statoil. Her har ein moglegheit til gjennom t.d.
Naturkraft og andre å styra i meir miljøvenleg
retning, men statsråden vel altså å halda
fast på det alternativet som skapar større miljøproblem.

Så problemstillinga blir: Kva skal
nå Arbeidarpartiet gjera for å koma ut av den
posisjonen dei er i når det gjeld miljøsinkeproblematikken,
i forhold til revidert t.d.?

  I forhold til statleg eigarskap
står det faktisk i spørsmålet at statsråden – Regjeringa – brukar
statlege selskap til å bygga energiineffektive og sterkt
forureinande gasskraftverk, men ikkje brukar styringsretten. Derfor
trudde eg at statsråden hadde oppfatta det som ein del
av problemstillinga, men det tar eg til etterretning at han ikkje
hadde. 

Problemstillinga er altså i hovudsak
dette med å satsa på dei alternative fornybare
energikjeldene, satsa på saltkraftverk, satsa på sol-
og bioenergi, satsa på enøktiltak og energieffektivitet.
Det er klart at dersom ein skal satsa mest på gasskraftverk,
blir det mindre av det andre, og då er poenget for miljøpartiet
SV å prøva å syta for å få Arbeidarpartiet
på ein kurs der dei begynner å tenka meir miljø enn
det dei gjer. Då er utfordringa til statsråden: Kva
er hovudstrategien framover for å unngå ei satsing på klimagassaukande
alternativ?

