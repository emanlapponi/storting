 Eg vil gjerne stilla følgjande spørsmål
til utviklings- og menneskerettsministeren:

«Den norske stat er hovedaksjonær
i Norsk Hydro ASA. I Hydros Utkal-prosjekt i den indiske delstaten Orissa
fremkommer det sterk kritikk mot Hydro fra flere organisasjoner.
Prosjektet sies blant annet å være et overgrep
mot urbefolkningen i området. 

Hva mener statsråden om prosjektet,
eventuelt kan denne saken gå inn i pilotprosjektet for
menneskerettigheter og næringsliv som beskrives i «Menneskeverd
i sentrum. Handlingsplan for menneskerettigheter» (St.meld.
nr. 21 (1999-2000))?»

  Eg takkar for svaret. 

Eg har tidlegare tatt opp denne saka med næringsministeren,
og for så vidt svarte han like rundt som menneskerettsministeren,
at ein skal følgja saka, men ikkje gjera så mykje
meir enn det. Det synest eg i grunnen er leitt, for eg trur at menneskerettsministeren
hadde vore tent med å opptre litt meir bastant i forhold
til den situasjonen me her opplever. Når menneskerettsministeren
seier at ein forventar at bedrifta skal oppføra seg på same
måten utanlands som den gjer her, må ein spørja
om det er tilfellet, når ein f.eks. kan høyra
at prosjektet er ei krenking av urbefolkninga sine sivile og politiske
menneskerettar. Det får direkte verknad for 5 000
innbyggarar, og dei blir ikkje tatt særleg omsyn til. Det
blir brukt vald, utpressing og alkohol. Er dette den same måten å oppføra
seg på som her heime?

  Eg oppfattar det som om menneskerettsministeren
langt på veg er einig i den kritikken som SV her reiser,
men ikkje føler at hovudaksjonæren,
staten, kan gjera noko, fordi Stortinget har pålagt henne å teia
stille. 

Slik oppfattar ikkje eg Stortinget. Dersom
Regjeringa ved menneskerettsministeren meiner at eit prosjekt er veldig
gale i forhold til urbefolkninga, som er heilt tydeleg her, der
bl.a. Strømme-stiftelsen spår at ein ennå ikkje
har sett slutten på valdsspiralen i forhold til dette prosjektet,
er det klart at då må menneskerettsministeren sørgja
for at dette kjem fram og blir kjent. Stortinget må då ta
stilling til om dei aksepterer at hovudaksjonæren – altså staten – skal
operera på ein slik måte overfor ei befolkning
som det her skjer.

