 Eg trur at VEU har blitt vitalisert etter at Frankrike og Nederland sa nei til ny grunnlov. Det har ført til mykje større aktivitet og ei større tru på at ein kan bli til noko. Eg har vore i VEU frå 1997 til 2001 og no i denne perioden.




Eg trur det er uklokt å diskutera å trekkja Noreg ut så lenge aktiviteten blant dei andre statane er til stades. For i motsetnad til i EU er det jo fleire land som er med her som ønskjer å delta i slike fora som dette, nettopp for å bidra i den såkalla europeiske fellesskapen.




Det som er mi erfaring, er at Noreg faktisk, gjennom den delegasjonen som er leidd av Dørum, har teke opp problemstillingar som er av stor interesse for politikarar i Europa generelt, for dei andre assosierte medlemene og for dei andre medlemene som ikkje har stemmerett, som Nybakk var inne på. Der klarer ein å trekkja merksemda mot nordområda. Akkurat på den same måten som vår regjering har gjort det på den delegasjonsreisa som ein hadde desse dagane der oppe, knytt til svensk regjering og næringsliv, har ein bidrege til, gjennom bl.a. VEU-delegasjonen sitt arbeid, å retta merksemda mot nordområda. Fokus i Europa er utan tvil ikkje der. Det kan me bidra til gjennom å delta i ulike delegasjonar. Det er mitt utgangspunkt.




I VEU diskuterer ein veldig mykje forsvars- og tryggingspolitikk, bl.a. rakettforsvar. Då får ein høyra stemma til andre enn dei som er medlem i NATO. Då får ein høyra stemma til dei som gjerne føler seg meir trua enn andre av slike system, fordi fleire land deltek. Så får ein òg høyra stemma til folk som er opptekne av det som har skjedd med dei CIA-flya, som ein påstår har vore i Noreg, som Europarådet har diskutert, og som det er stilt spørsmål om til utanriksministeren. Kva slags rolle har me hatt i dette? Slike ting diskuterer ein fritt når ein ikkje er bunden opp av f.eks. ein organisasjon som NATO eller ein organisasjon som EU.




Utan tvil, for å gjenta meg sjølv, trur iallfall politikarane som er i VEU, at innflytelsen til dette organet no kan auka på grunn av grunnlovsneiet i Frankrike og Nederland.




Eg har lyst til å utfordra utanriksministeren litt, sidan han har teikna seg, om det som har vore ei mediesak i Noreg, og som er blitt diskutert i Europa. Det gjeld desse flya, som bl.a. mi lokalavis, Stavanger Aftenblad, har skrive mykje om, Noregs rolle i dette, og om han kunne seia nokre ord. Eg veit han skal koma tilbake til det i eit brev, men det er eit spørsmål som ikkje minst SV i regjering har vore oppteke av, kva rolle Noreg har spelt. Eg ser at Bjørn Tore Godal, tidlegare forsvarsminister, seier at dette har ikkje 

den 

regjeringa hatt noko med. Då må det vera nokon andre. Ser han for seg at ein skal gå inn i kva som faktisk har skjedd, og kva rolle Noreg eventuelt har spelt i den saka?




