 Den siste talaren, Myraune, tok opp ei interessant problemstilling sett frå min ståstad, nemleg at det har vore ein veldig stor velstandsauke i Noreg, og det er heilt riktig. Men då er spørsmålet: Skal ein då bruka pengane til skattelette, slik som Høgre gjer, eller skal ein heller bruka pengane til vegvedlikehald, slik som regjeringa legg opp til, altså at me faktisk set grenser for velstandsauken for ein del rikfolk for å bruka pengane til fornuftige ting? Der får vel gjerne Myraune problem i eige parti om han skal – som den pragmatiske Høgre-politikaren som han er – vera med på å få meir satsing på vegvedlikehald. 




Problemstillinga som blir teken opp, er nok relevant, men eg oppfattar det litt som om Høgre no er ute etter å konkurrera med Framstegspartiet om å vera mest oppteke av veg. Det trur eg er ein konkurranse dei er nøydde til å tapa. For det er nemleg slik at uansett kva for formål ein tek opp, enten det er veg, trafikk, utdanning, helseplager, trygder eller kva det måtte vera, så har Framstegspartiet eit par milliardar på baklomma til eitkvart formål. Og Høgre fører ein ansvarleg politikk og kan ikkje ha det. Då klarar ein ikkje å konkurrera på økonomi, så då må ein gjera slik som ei ansvarleg regjering gjer, nemleg å finna ut korleis ein skal prioritera. Og det er det dette dreiar seg om. Derfor har denne regjeringa vridd mykje over på vedlikehald. Faktisk har me auka vegsatsinga med 50 pst. i forhold til då Halleraker og Sortevik og Hoksrud styrte landet gjennom budsjetta. Då klarte altså Framstegspartiet i eitt av tre budsjett det fantastiske å plussa på heile 1 mill. kr til vedlikehald! Sett i etterkant er jo det ein stor prestasjon i forhold til debatten her i dag. For det er nemleg slik at her blir det satsa på veg. 




Det som i grunnen gjorde at eg tok ordet, var Hallerakers vegnormal, eller hans tenking omkring minstestandard. Eg såg for meg Halleraker, og gjerne ein del andre tilsetja eit par tusen for å reisa rundt i landet og måla to centimeter spordjupn på vegnettet i Noreg – å ja, her er det eit problem. Så måler ein det rundt omkring overalt, og så er problemet der framleis. Burde det ikkje heller vera slik at i staden for at me brukte pengane på måleoperatørar, brukte me dei på nokon som faktisk asfalterte, nokon som var i sitt fylke, som hadde ein bil og kunne bli kontakta – ein vegvaktarfunksjon – og som gav beskjed om at no er det problem med vegen i dette området, dette må du komma og ordna opp i. 




Det er faktisk mogleg å laga eit slikt system. Men det er ikkje det systemet høgresida vil ha, for høgresida er ideologisk blinda av anbod og konkurranse. Det 

må

 vera anbod og konkurranse på alt, og dermed er slike praktiske, pragmatiske løysingar som faktisk verkar, uinteressante. Då skal ein heller ha eit målekorps, i staden for eit asfaltkorps. 




I forhold til Høgre sin politikk har det no kome nokre interessante signal som er av betydning, nemleg at ein ønskjer å satsa meir på kollektiv – ikkje veldig mykje meir enn regjeringa, eg trur det var ca. 3 mrd. kr meir i forhold til det såkalla kollektivlyftet. No skal Høgre ha landsmøte. Kanskje ein no skal satsa endå meir kollektivt, slik at ein slepp den vegslitasjen som dette fører med seg, og dermed kan redusera utgiftene til m.a. vegvedlikehald gjennom at folk kjører tog, bybane og buss. Det vil vera billig, det vil spara pengar. 




Heilt til slutt tilbake til det ideologiske om tilsyn/asfaltering. Det som er noko av problemet for Framstegspartiet og Høgre og dei borgarlege partia, er det dei gjorde i 2003. Dei privatiserte dette, det skulle vera anbod. Kva skjedde med prisen? Han steig med opp mot 100 pst. Grunnen til at det faktisk er lite vegvedlikehald, sit her i salen og heiter Høgre, Framstegspartiet, Venstre og Kristeleg Folkeparti. Dei har prisa oss ut av marknaden, slik at vegvedlikehald har blitt 100 pst. dyrare. Då er det ikkje løye at det var lite vegvedlikehald, trass i 50 pst. auka løyvingar. 




