 Me kan jo ikkje skuffa Helleland og Høgre med ikkje å ta ordet, så dermed må eg ta ein liten runde på denne saka eg òg. Men eg ville eigentleg heller ha brukt tida mi på å jobba med den tiltakspakka som Regjeringa kjem med i januar, som verkeleg kjem til å gjera seg gjeldande på samferdselssektoren òg. Eg trur det er viktigare enn å diskutera med dei partia som har sete i maktposisjonar før, og høyre på kvifor me skal rydda opp i det dei ikkje klarte å rydda opp i. Det er ein lærdom eg har trekt etter tre år i regjering. Me forsøkjer å plussa på budsjetta, no med eiga regjering, få til handling, byggja jernbane, byggja meir vegar når me sit i posisjon, mens det tydelegvis er slik for opposisjonen at dei må ut av kontora før dei kan koma med idéane. Det synest eg er veldig rart, Helleland, at du må ut av regjeringskontora for å fortelja kva den raud-grøne regjeringa med SV i spissen skal gjera. Høgre, Venstre og Kristeleg Folkeparti åtvara sterkt mot den NTP-en me no realiserer. Det var altfor ambisiøst, sa dei. Ja, me hadde ambisjonar, og me gjennomførte ambisjonane våre slik som Stortinget vedtok dei. Det er ein lærdom dei partia som er i opposisjon no, bør ta til seg i tilfelle dei skal inn i kontora igjen, at dei faktisk handlar når det gjeld. 




Og til Framstegspartiet – eg pleier å seia at opposisjonen trekkjer sigarar opp av verktøykassa, for dei har ikkje noko anna i den, dei burde bruka verktøykassa når dei er i posisjon – kor var forslaga til Bondevik II då de forhandla med dei? Kor blei det av reduksjonane i bompengeinnsatsen til bilistane? Kor blei det av reduksjonen i bilavgiftene då de forhandla om budsjettet? Det de klarte på tre budsjett i Framstegspartiet, var å få 1 mill. kr meir til vegvedlikehald. Det er vanvittig bra! Det er stort! At ein då no klagar på oss for at me ikkje gjer nok, er greitt, men eg vil minna dykk om at det svarar seg å gjera ting når ein faktisk har makt sjølv. 




Eit par innspel, eller kommentarar, til slutt: Eg meiner OPS er ei dårleg løysing, fordi den er veldig vanskeleg å anvenda på noko anna enn vegar. Derfor heller eg meir til kontantprinsippet, og er òg litt interessert i det som Sortevik tek opp i forhold til langsiktig fleirårsbudsjettering, som me diskuterer stadig vekk òg i regjeringspartia. Men OPS er ikkje det eg ønskjer meg. Dersom du har pengane, lagar du ikkje eit lånesystem som blir dyrare for deg. Det synest eg verkar veldig usmart. Eg ville jo tru at dersom du har pengar og betaler kontant, og det blir billigare for deg enn å låna pengar, ja så gjer du det som er billigast. 




Men som sagt, eg synest at noko av det som interpellanten tek opp, skal me tyggja vidare på, òg i forhold til det som blir lagt fram i februar i tilknyting til NTP, og me tygg sjølvsagt vidare òg på mange av dei tinga som opposisjonen no tek opp overfor regjeringspartia i samband med den tiltakspakka som me legg fram i januar. 




Så Helleland, det er ikkje slik at Langeland lener seg tilbake. Tvert imot prøver han å bruka tida si på å få ting gjort i forhold til den finanskrisa me har, i forhold til dei klimaproblema me har, i forhold til skikkeleg togsatsing i Noreg. Eg er glad for at Høgre no, når dei er ute av regjeringskontora, òg er på linje med SV når det gjeld satsing på tog og høgfartstog i Noreg. Så det er veldig bra at Høgre held seg vekk frå regjeringskontora. Då skjer det mykje i landet. 




