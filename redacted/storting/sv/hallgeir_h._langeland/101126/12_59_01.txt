 Eg skal vera veldig kort. Eg synest Lundteigen er inne på veldig mange viktige poeng, som eg forstår statsråden kjem tilbake til, ikkje minst dette med sjølvforsyning, som komiteens fleirtal har vore oppteke av.


I grunnen tek eg ordet berre for å peika på ei problemstilling som eg meiner eksisterer i forhold til Riksrevisjonen, og som eg òg har teke opp med riksrevisor ein del gonger. Det går på dette med at ein revisor på ein måte alltid vil vera oppteken av å telja noko, t.d. telja pengar, noko som er lett å måla. Derfor er eg veldig glad for at komiteen peiker på dette, at det må ikkje berre vera kvantitet som er viktig, men òg kvalitet, og at me no frå statsråden si side får ei landbruksmelding som har ein samlande visjon for landbruket, og som kan spegla av dei utfordringane som kontroll- og konstitusjonskomiteen har peikt på i samband med rapporten frå Riksrevisjonen.


