 Som alle andre synest me det er flott at tidlegare miljøvernminister Børge Brende tek opp ei sak som han sjølv hadde ansvaret for tidlegare, til debatt i Stortinget. Det er prisverdig at han peiker på dei utfordringane som me har, og som statsråd Pedersen svarte på, at dette må me ta på alvor, dette skal me bli betre på – og me er i gang, me har gjort ein god del. Så det er bra.




Elles vil eg starta med å gratulera med vel overstått landsmøte. Eg registrerer at valkampen no er i gang. Men eg håper ikkje at Brende gjer det same som Lae gjer i Oslo, nemleg å føla seg som eit offer når me rippar opp i forskjellige ting knytte til Høgre si rolle i regjering. Det er ikkje intensjonen min å plassera Høgre i ein offerrolleposisjon, for som regel er det dei som kan det meste når det gjeld skitten valkamp, og ikkje dei andre partia. Det har dei bevist i tidlegare valkampar.




Det som er interessant, er at i 2001 la SFT fram ein rapport, som Børge Brende då hadde ansvaret for, som sa at ein trong 100 mill. kr straks til oljevernberedskap langs kysten. Då rekna kanskje ein del av oss – SV iallfall, for vi føreslo det – med 100 mill. kr på budsjettet til å forbetra oljevernberedskapen, men det statsråden, miljøvernministeren, gjorde, var å seia frå seg ansvaret for heile oljevernberedskapen og gje det til Fiskeri- og kystdepartementet i staden for å ta det ansvaret som han no ønskjer at denne regjeringa skal ta. Han hadde altså ein konkret rapport som sa at han burde styrkja oljevernberedskapen. I staden for å gjera noko med det overførte han ansvaret til andre.




Det andre statsråden gjorde som miljøvernminister, var å svekkja oljevernberedskapen i Hordaland, ved Fedje, ved at den regjeringa som han sjølv sat i, la ned ein viktig oljevernberedskap.




Då må eg seia at eg blir litt forundra – eller eigentleg ikkje forundra, for eg ønskjer meg eigentleg Høgre ute av posisjon heile vegen, og kvar gong dei kjem ut av posisjon, begynner dei å snakka fornuft. Det å ha ein sterk oljevernberedskap er sjølvsagt viktig, og når Brende seier i Dagbladet at ein må ha 260 mill. kr straks, fortel jo det at no er han ute av regjeringskontora, men har gode idear i forhold til oljevernberedskapen. Det skal me vera glade for. Men me må altså ikkje gløyma at det var Høgre og den førre regjeringa som bidrog til å svekkja oljevernberedskapen i Noreg, og det betydeleg.




Dette rettar denne regjeringa no opp. Noko av det første me gjer, er nemleg å gjera det som Framstegspartiet, SV og Senterpartiet ønskte seg. Me skulle ikkje leggja ned depotet på Fedje. No er det slik at vår regjering, med statsråd Pedersen i spissen, gjenopprettar det, bruker pengar på det, slik at dette viktige området har ein god oljevernberedskap. I tillegg peikte statsråden på fleire andre tiltak som ho set i verk knytt opp mot slepebåtberedskap og mot det samarbeidet ein har med IMO om strekninga Vardø–Røst, altså det å få skip lenger ut. Me er no i gang med ei rekkje tiltak fordi me ser at det er behov for å ha ein best mogleg oljevernberedskap i Noreg. Derfor er det litt på sin plass, synest eg, å rippa opp i det overfor den som hadde ansvaret for dette tidlegare, og som gjorde så lite med det, når han no har ei sigarføring her i Stortinget som ikkje liknar grisen, og minna om at det ein bør gjera neste gong ein kjem i posisjon – noko eg ikkje ønskjer – er faktisk å gjera jobben sjølv og ikkje gje beskjed til den som har regjeringsansvaret no, om at ansvaret ligg her.




Me tek det ansvaret. Me sørgjer for meir pengar til oljevernberedskap. Me sørgjer for at det blir ein betre slepebåtberedskap, og me skal sørgja for at oljevernberedskapen blir betre enn det han er i dag. Så me er i gang. Held me Høgre ute av regjering, får me ein god oljevernberedskap i Noreg.




