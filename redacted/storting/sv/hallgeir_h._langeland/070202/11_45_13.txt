 Børge Brende skal ha ros for å ha teke opp ei sak som mange er skyldige i at me ikkje har klart å gjera noko med. Eg registrerer òg at representanten Brende har ei noko lågare sigarføring her i stortingssalen enn han har i media når det gjeld dette temaet – Regjeringa blir i Aftenposten definert som håplaus på støyproblematikken.




Eg vel å tru at me har ein angrande syndar framfor oss i forhold til den låge innsatsen han har gjort sjølv, og at ein no får ein representant som verkeleg skal gjera noko med det og komma med den bot- og betringspolitikken som ein legg opp til i denne interpellasjonen. Det blir kjekt å sjå fram til at Høgre no skal bli offensive på støyområdet. For å finna ut kor stor innsatsen har vore på området med Høgre i regjering, kan ein søkja etter støy og Børge Brende på Odin. Der finn ein at støy er nemnt to eller tre gonger som eit område statsråden har vore oppteken av. Men no kjem dette til å betra seg.




Eg vil svara på spørsmålet om støymåla, som statsråden òg har svart på, at støymåla ligg fast. Det står i Soria Moria-erklæringa, og det er vedteke av Stortinget. Viss ein har tenkt å endra på det målet, må det forankrast i Stortinget. Det betyr at ei regjering må be Stortinget om å endra på det. No har me ei fleirtalsregjering, og Regjeringa står fast på det som står i Soria Moria-erklæringa, inntil noko anna er bestemt av fleirtalet her på Stortinget. Berre til orientering – det støymålet står fast.




Når det gjeld tiltakspakke, har me for så vidt begynt med det i denne regjeringa. Me har fått til ei heilt anna satsing på jernbane enn det den førre regjeringa fekk til. Me er i gang med å flytta trafikk frå veg – som jo er det store problemet, og som me alle er einige om i beskrivinga – til banebaserte løysingar, som har heilt andre problemstillingar knytte opp til støymål og støyproblematikk.




Til spørsmålet om samarbeidsprosjekt, som er det siste området Børge Brende nemner: Denne regjeringa er sjølvsagt interessert i å ha samarbeid med flest moglege partar for å auka tyngda i det ein vil ha gjort. Men det er jo eit spørsmål om Høgre vil vera med på dei mange miljøtiltaka som Regjeringa ønskjer å stå på for: Vil ein ha den høge jernbanesatsinga som denne regjeringa har, eller vil ein prioritera andre ting? Vil ein vera med på ganske tøffe tiltak knytte opp mot redusert biltrafikk, og dermed redusert støy, f.eks. i ein del byar? Samferdselsministeren, SV og andre har vore inne på dette med rushtidsavgifter, som ein har prøvt ut i Stockholm. Slike avgifter vil føra til dramatiske reduksjonar i støyen. Eg håper at det som representanten Brende no tek opp, er noko meir enn støyforureining frå Høgre, at det faktisk er ein vilje til å satsa på tiltak som får unna støyen.




Eg hadde gleda av å vera miljøpolitisk talsmann for SV då Børge Brende sjølv var statsråd. Eg har registrert i etterkant ei veldig høg sigarføring på andre område knytte opp mot ambisjonane i klimapolitikken, samtidig som ein i regjering har bygt sterkt forureinande gasskraftverk, som slepper ut 1 mill. tonn CO

2 

utan nokon som helst reinsekrav. Der har sigarføringa etter mi meining vore altfor høg. Like eins når det gjeld kraftbalansen i Midt-Noreg – denne regjeringa får kjeften for problema, samtidig som det var då Børge Brende sat i regjering, at Ormen Lange-prosjektet blei vedteke og problemstillinga blei reist.




Eg håper at det me ser i dag, er ein representant frå Høgre som dempar sigarføringa si noko. Det har eg inntrykk av at han no gjer.




Eg vil gjerne invitera Høgre til samarbeid på mange område, ikkje minst på støy, men då gjer ein ikkje sånn som Høgre gjer i sitt budsjett – satsar 100 pst. på veg, og utan å nemna støy i det heile teke i sitt eige forslag til statsbudsjett. Det står ikkje nemnt.




Det er bra at Brende no er ein angrande syndar. No er det på tide at dei angra syndene resulterer i konkrete tiltak, som fører til at me faktisk får oppfylt støymålet i 2010. Det ser eg fram til at me skal få til, iallfall i Regjeringa. Så får me sjå kor lenge Høgre blir med på lasset – eg trur ikkje det blir så veldig lenge.




