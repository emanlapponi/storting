  Eg har følgjande spørsmål
til forsvarsministeren:

«Den svenske Riksdagen har vedtatt
store reduksjonar i størrelsen på forsvaret, samstundes
som det skal reorganiserast. Det same vil truleg også skje
i Noreg. Vi har interesse av og som mål å ha eit
godt forsvarspolitisk samarbeid med Sverige. 

Vil statsråden, i samband med vedtaket
i Riksdagen, sørga for at dette arbeidet nå blir
styrkt og meir konkret til dømes på øvingssida,
eventuelt også i forhold til å kunne ha felles
nordiske FN-styrkar?»

  Eg takkar statsråden for svaret.
Eg synest det er bra at ein arbeider med å styrkja det
forsvarspolitiske samarbeidet med svenskane – det er positivt
og fornuftig. Men eg synest forsvarsministeren har litt preg av
Ole Brumm, ein skal satsa på alle hestar, ein skal på ein
måte ikkje prioritera noko framfor noko anna, og det trur
eg er ein feil strategi. Eg trur ein må velja og ikkje
gapa over alt, som forsvarsministeren legg opp til. Og då er
utgangspunktet til SV at me ønskjer å styrkja
FN sin posisjon, og det trur me best kan skje ved å styrkja
samarbeidet med Sverige for å ha styrken klar til FN. Dessverre
ser det frå SV si side ut som om forsvarsministeren satsar
meir på det nye NATO, altså eit NATO som ikkje
treng FN mandat for å setja i verk operasjonar.

  Statsråden tek nok litt vel hardt
i når det gjeld den misforståinga i forhold til Sverige,
men det er jo klart at når ein ligg så nær
som ein gjer, og f.eks. har eit skytefelt som ein kunne samarbeida om å bruka,
er det naturleg å tenkja litt strategisk i forhold til
Sverige på den måten.

Det siste oppfølgingsspørsmålet
går i forhold til det norske forsvaret sin profil framover.
Nå har ein altså vedteke eit nytt konsept for
NATO, ein har eit investeringsprogram framover – fregattsaka,
jagarfly, skytefelt. Det inneber at ein må gjera kraftige
investeringar som på ein måte vil gå ut
over drifta av det norske forsvaret, og som fører til at
ein må skjera ned på andre ting.

Mitt spørsmål er: Kva tid
vil forsvarsministeren legga opp til at det skal vera ein skikkeleg
diskusjon i Stortinget om kva slags forsvarskonsept Noreg skal ha,
og korleis ein skal delta internasjonalt med dette forsvaret? 

