 Eg vil gjerne stilla følgjande
spørsmål til utanriksministeren:

 «Dei store landa i EU krev at styrketilhøva
mellom små og store land må endrast, slik at dei
store landa får meir makt. Dei store landa vil også at
EU-kommisjonen skal ha 20 medlemmer. Ved ei utviding av EU vil dette bety
at små land fell ut av kommisjonen.

Meiner Regjeringa at ei slik endring av makttilhøva spelar
noka rolle for kva slags EU-strategi Noreg skal ha, og vil eit eventuelt
norsk medlemskap i EU, med denne endringa, representera ei utviding
av demokratiet for det norske folk?»

  Eg takkar for svaret. Eg er for så vidt
samd i at ein må venta på konklusjonane frå Nice-møtet.
Men eg vil tru at utanriksministeren – iallfall slik eg
har opplevd han før – har idear om korleis ein
best kan utvikla demokratiet, og korleis ein best kan syta for at
det blir ei folkeleg oppslutning om ting. Ein er nå kjend
med at det i EU-landa er stor mistillit til det politiske systemet,
nettopp fordi ein føler seg framandgjord, så eg ønskjer
likevel at utanriksministeren svarar på det som på ein
måte har vore eit slags hemmeleg mantra i heile «Ja
til EU»-rørsla, nemleg at ein må vera med
for å få innverknad. Og la meg då stilla
spørsmålet litt meir generelt: Kva er den ideelle
løysinga, sett frå utanriksministeren si side,
for denne innverknaden som han altså meiner me får
ved å vera medlem?

  Det er lov å lura når det
gjeld Langeland òg. Men det er nok ein monaleg skepsis
til at det for EU-systemet nettopp gjeld det som m.a. utanriksministeren
har peikt på, nemleg at ein ved å delta vil få innverknad
og få utvida demokratiet. 

Eg synest likevel – sjølv
om det er i ein spørjetime – at utanriksministeren
bør kunna seia noko om kva som er ei ideell organisering
for auka demokratisering, så lenge ein veit at folk i EU
er svært skeptiske til den elitistiske politiske kulturen
som har vore under utvikling lenge. Eg vil utfordra han på kva
slags prosessar han meiner er nødvendige for at omgrepet
demokratiutviding skal ha eit reelt innhald både i forhold
til EU og i forhold til det norske folk. Dette er ei viktig sak òg
på landsmøtet i partiet, så vidt eg har
forstått.

