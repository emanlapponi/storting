 Eg takkar interpellanten for ein viktig interpellasjon og ein viktig debatt. Eg syntest òg det var greitt med historia bak saka, som både statsråden og interpellanten var inne på, ikkje minst det at Halleraker si eiga regjering hadde lagt saka i ein skuff. Det er òg viktig å minna om, synest eg, sjølv om det begynner å bli ei stund sidan, Halleraker, at då Venstre hadde statsråden, løyvde ein altså 1,3 mrd. kr – det var forslaget til investeringar i jernbanen på budsjettet for 2006. At ein no kjekkar seg og klagar på at det er for lite pengar til toget, bør iallfall ikkje ta frå ein moglegheita for å hugsa si eiga historie. Det kan vera greitt.




Så vil eg òg minna Framstegspartiet om at toget før var eit sosialistisk, kollektivistisk prosjekt som truga bilismen, og som Framstegspartiet kutta i løyvingane til fram til 2008. Eg er veldig glad for at Framstegspartiet no er blitt for tog, men eg berre minner dei òg om historia.




Så lurer eg på om ikkje representanten Halleraker må forklara kva Høgre eigentleg meiner om IC og Ringeriksbanen og Bergensbanen. Eg luktar litt ugler i mosen her, for eg trur nemleg at det ikkje er slik at ein tar pengane frå IC. Det er nemleg sannsynlegvis slik at ein seier ja takk, begge delar, kjenner eg Høgre rett, iallfall i posisjon. Eg trur ikkje me veit kva Høgre meiner om dette før NTP er lagd fram, men då kan eg garantera deg, president, at ein absolutt ikkje er fornøgd med det som blir lagt fram. Det veit me, fordi me ikkje har gjort det som Høgre sa. Eg trur Halleraker, at du må klargjera om det er ein prosess på dette, eller om du faktisk har partiet bak deg når du flaggar den fana så høgt.




Eg er veldig einig med mange i at jernbane er for å byggja landet. Det kan løysa mange av bustadproblema me har i sentrale strøk, enten det er i Stavanger, Oslo eller andre plassar, fordi det blir lettare å bu på Hønefoss når ein får ein mykje kortare og meir miljøvenleg reiseveg. Men det vil òg gjelda andre delar av landet, viss ein satsar på tog.




For SV sin del vil eg seia at problemet i Noreg i dag – også med SV i regjering – er at me har ein jernbane som blir diskriminert, fordi han ikkje har ei finansiering som dei andre har. Me burde ikkje ha bygd motorvegen på det sentrale austlandsområdet først. Me burde bygd toget først, og då hadde me kanskje sloppe dyre motorveginvesteringar. Det er i alle fall det SV ønskjer seg i framtida. Men på grunn av at ein har den finansieringa ein har, rullar asfalten ut på motorvegar, mens jernbanen er avhengig av dei årlege budsjetta. Sånn kan det ikkje vera lenger. Dette må me få rydda opp i, og derfor er det gledeleg – synest eg – at alle regjeringspartia er inne på dette temaet. Arbeidarpartiet har også eit vedtak frå sitt landsmøte om at ein ønskjer eit offentleg eigd prosjektutbyggingsselskap. Dette håpar eg me skal klara å få til noko på, i den prosessen me er inne i, når det gjeld behandlinga av NTP.




Til slutt vil eg minna om at stortingsfleirtalet – alle partia unntatt Framstegspartiet – har vore veldig tydelege på at når ein skal byggja nytt, skal ein byggja med dobbeltspor som standard og ein fart på 250 km/t eller høgare. Det fleirtalet har bestått sidan 2008, og Ringeriksbanen vil òg måtta ha ein slik kvalitet, når me veit at det vil bli ein del av eit framtidsretta høgfartsnett i Noreg. Me byggjer det no i Vestfold, så me er på framtidslaget der.




Heilt til slutt: SV har i si gruppe samrøystes vedtatt at me skal bruka 25 mrd. kr på tog i året i Noreg og 250 mrd. kr i NTP-perioden. Det er veldig mykje pengar, men det er altså ikkje meir enn drygt det me brukar på olje- og gassinvesteringar i året. Me brukar nemleg 200 mrd. kr på det i året. Då er det ikkje mykje med 250 mrd. kr på ti år på jernbanen.




