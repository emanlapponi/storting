 (ordførar for saka): Ein samla komité er veldig fornøgd med «vår mann», dvs. Sivilombodsmannen. Eg vil starta med å retta ein stor takk til han for hans arbeid og hans tilsette sin flotte innsats.


Komiteen er òg fornøgd med den årlege meldinga som no har blitt litt annleis og har eit omfang som me meiner er fornuftig. Det er denne reiskapen me treng for å følgja verksemda til Sivilombodsmannen. Dersom det er noko spesielt, får me sjølvsagt òg vita det.


Klagemengda er på 2010-nivå. Halvparten er avvist. 163 saker er avslutta med kritikk og oppmoding til forvaltninga om å sjå på saka på nytt. Det er sjølvsagt nokre gamle kjenningar. Den eine er Nav, som også denne gongen får mange klager, ca. 600. Det er klart at der er det eit stort forbetringspotensial. Eg ser f.eks. i Stavanger Aftenblad i dag at unge funksjonshemma klagar på Nav fordi dei ikkje får den hjelpa dei skal ha for å koma i jobb. Gjer dei noko med systemet sitt, kan det vera at me får ned klagemengda. Det har eg tru på at dei gjer noko med, og det har me òg hatt i eigne meldingar knytte opp mot Nav.


Andre syndarar er Fylkesmannen og kommunal forvaltning. Der er òg klagemengda stor. Fylkesmannen får meir kritikk, altså 6,5 pst., av Sivilombodsmannen, mens Nav ikkje får meir enn 3 pst.


90 pst. av klagene fører likevel ikkje til nokon kritikk. Det er derfor me må tenkja oss om. Reint faktisk funkar norsk forvaltning og det systemet som Sivilombodsmannen følgjer opp og får klager på, ganske bra, når me snakkar om at 10 pst av klagene får kritikk.


Nokre utfordringar til slutt. Publikum veit ikkje nok om Sivilombodsmannen. Sivilombodsmannen må bli betre kjend. Sjølvsagt er det nokre som veit om han, i og med at det er så mange som klagar, men han bør bli betre kjend. Kva grep me frå Stortingets side kan gjera, er eg usikker på, men kanskje skal me leggja opp til at forvaltninga uansett skal informera om Sivilombodsmannen og den moglegheita når kommunane og fylkesmennene saksbehandlar innanfor eit saksområde. Det trur eg er lurt. Så kan det vera at Kristin Halvorsen, kunnskapsministeren, òg kan vera ein person å snakka med for å få opp kunnskapsnivået i Noreg knytt opp til at me har denne unike Sivilombodsmannen.


Det som er spennande når me ser framover og saksordførar Per-Kristian Foss legg fram innstillinga i samband med Lønning-utvalet, er: Kva vil det bety for Sivilombodsmannen når me får menneskerettane inn i lovverket? Betyr det at klagemengda vil auka? Det blir spennande å sjå framover kva som skjer med det i forhold til Sivilombodsmannen.


Då trur eg at eg nok ein gong skal seia at det er fint at det no er snart 50 tilsette på sivilombodsmannkontoret. Eg forstår på Sivilombodsmannen at han no ser på organiseringa, sånn at organiseringa om mogleg kan bli endå meir effektiv. Det trur eg er lurt. Men, som sagt, ein samla komité er, sånn som eg oppfattar det, svært fornøgd med Sivilombodsmannens jobb og ber han stå på vidare.


