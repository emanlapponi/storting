 Dette er ein interessant debatt, ikkje minst når me høyrer på dei som er gode til å syta i Høgre og Framstegspartiet, for me veit jo at dei satsar på å gjera ein jobb saman til hausten. Då blir det interessant å sjå kva som kjem ut av det, av meir effektivitet og bygging.




Med Framstegspartiet sin politikk, som dei køyrer fram her, og som ikkje har fleirtal, hadde det jo ikkje blitt bygd særleg mange vegar i dette landet, for Framstegspartiet vil jo ikkje ha ei finansiering som alle dei andre partia vil. Altså kan ein seia at konsekvensen av den politikken som Framstegspartiet står fram med, ville betydd veldig lite veg i forhold til det det no er.




Så er det då Høgre, som tydelegvis klarer å gleda seg litt over den innsatsen som regjeringa gjer med omsyn til Bergensbanen og Ringeriksbanen. Det veit eg jo at Helleland har vore med og jobba for, men eg vil berre minna representanten Helleland om at då Venstre og hans eige parti sat i regjeringskontora, var det 1,3 mrd. kr til investeringar i jernbanen. Då hadde det tatt ein del hundre år å byggja Bergensbanen sånn som Høgre no, i opposisjon, seier at dei vil. Men for all del, det er jo klart at når ein har offensive jernbaneparti som SV i regjering, blir løyvingsnivået til jernbane eit heilt anna og prioriteringa ei heilt anna enn det Høgre hadde då dei var i posisjon. Det må me jo berre registrera.




Så seier statsråden – heilt korrekt – at no blir jo heile NTP-en lagd fram på fredag. Til no har det berre vore ein del lekkasjar, som er vanleg når ein har regjeringskontora – også for Høgre, då dei sat der. Så på fredag får me heilskapen i dette, og då får me sjå kva grep regjeringa gjer med omsyn til planlegging. Intensjonen til interpellanten meiner eg er god, nemleg at me skal få ei meir effektiv planlegging, sånn at me får meir ut av pengane – som statsråden nemner som eit av dei viktige punkta for å effektivisera.




Det er veldig viktig å seia, synest eg, og Hoksrud var jo også inne på det, at alle parti kan ha problem i sine kommunar. I Ås var det Framstegspartiet som såg ut til å kunna stoppa ein veg.




Så er spørsmålet: Korleis skal ein balansera dette? Skal ein berre seia at ein køyrer over lokaldemokratiet? Er nokon prosjekt så viktige, eller er det sånn at me må reflektera litt over at me faktisk må høyra på lokaldemokratia, sånn som me gjer i dag? Kanskje kan me i nokre prosjekt – det er iallfall SV ope for, ikkje minst innanfor jernbanesektoren – ha nasjonale reguleringsplanar for nettopp å halda oppe tempoet, fordi det er ein fordel for klimaet. Framstegspartiet har jo ingen andre enn bilisten og bilen å ta omsyn til, og ikkje til klimagassutslepp. Dessverre har me jo ei finansieringsordning i dag som Framstegspartiet er imot, og som gjer at det blir bygd veldig mange motorvegar. Kanskje kunne ein vurdera – som eg veit Vegvesenet gjorde i Vestfold: Hadde det vore nødvendig med firefelts veg i Vestfold dersom me hadde bygd dobbeltspora jernbane fyrst? Då var svaret på det at det sannsynlegvis ikkje var behov for den firefelts vegen. Det er SV sin påstand at me byggjer i feil rekkefølgje.




Eg er glad for at me får nok ein runde om dette med planlegging og effektivisering. Statsråden har gjort greie for kva me har gjort, og kva for nokre rapportar som har vore, og på fredag legg me fram Nasjonal transportplan, der det òg vil stå noko om dei prosessane som føregår.




