 Godt nytt år!




Det kan vera på sin plass med eit klimapolitisk tilbakeblikk på 1998 og ein debatt om vegen vidare på Stortingets første møtedag i 1999.




1998 blei eit svart år for millionar av menneske som blei ramma av naturkatastrofar verda over. Meir enn 50 000 mista livet i desse katastrofane, millionar blei heimlause, og dei økonomiske tapa var enorme. Det er dei fattigaste delane av verda som blir ramma hardast. I den samanhengen høyrde me i dag ein debatt om dette med tilpassing til klimaendringane. Det er klart at nettopp dei fattige delane av verda vil ha store problem med å kunna tilpassa seg klimaendringane. Hadde dei klart det, hadde dei gjort det før, f.eks. i Bangladesh, som stadig blir ramma. Meir enn 9 000 omkom i orkanen «Mitch» då den raste inn over Honduras og Nicaragua. Meir enn 10 000 omkom i ein syklon i den fattige Gujarat-provinsen i det nordvestlege India. I Kina omkom meir enn 3 600 i flom i mai.




Det er liten tvil om at desse naturkatastrofane hadde si årsak i at klimaproblema ikkje blir tatt alvorleg, og då spesielt ikkje av mange av i-landa, inklusiv Noreg. I-landa står i dag for ca. 75 pst. av utsleppa, men har altså berre 25 pst. av befolkninga. Likevel blir lite gjort, og om nokon prøver å pressa fram tiltak, slik bl.a. EU har gjort, blir dette motarbeidd av miljøvernministeren i Noreg.




Klimakonvensjonen som blei underteikna på FNs konferanse om miljø og utvikling i 1992, slo fast at i-landa skulle gå føre i arbeidet med å redusera utsleppa av klimagassar. Konvensjonen gav grunnlag for optimisme. Nå i starten på år 1999 kan me slå fast at i-landa, med Noreg som ein av dei første «harane» i feltet, skyv problema føre seg, dette trass i at utsleppa av CO2 i Noreg er venta å auka med 22 pst. frå 1990 til år 2000. Me kan altså konstatera at det er eit stort gap mellom våre globale forpliktingar og kva Regjeringa faktisk gjer. 




Tiltak i dag er meir verde for klimaet enn tiltak om ti år, sa miljøvernministeren på NHOs klimakonferanse. Så sant, så sant, men kva blir Regjeringas tiltak nasjonalt «i dag»? Kjem det ein handlingsplan for nasjonale tiltak?




Sidan miljøvernministeren er frå partiet Venstre, må me rippa opp i kva som står i partiprogrammet:







«Venstre har som mål å redusere Norges utslipp av CO2 med 20 % innen år 2005 med utgangspunkt i 1989-nivå.»




Som me hugsar, aukar Noreg sine utslepp med 22 pst. frå 1990 til år 2000, og nå har me altså etter det Regjeringa sjølv seier, Noregs første miljøregjering. Men det spørst om miljøvernministeren meiner dette med miljøregjering lenger. Då må i tilfelle også tidlegare arbeidarpartiregjeringar ha vore miljøregjeringar. Men miljøvernministeren må gjerne konkretisera – om det er mogleg – forskjellen i praktisk politikk på dei ulike regjeringane. 




SV hadde positive forventningar til sentrumsregjeringas miljøpolitikk når det gjeld grøn skatt, satsing på kollektivtransport, redusert energiforbruk, satsing på enøk og energieffektivitet og klimapolitikken, etter det som stod i Voksenåserklæringa:







«En sentrumsregjerings målsetting i forhold til klimaproblemet er at Norge skal bringe sine utslipp av CO2 og andre klimagasser ned til 1989-nivå innen år 2005»




Denne målsettinga blir ikkje følgd opp. Og når Regjeringa prøver seg på noko, som i budsjettet i haust – det skal dei ha – er miljøforslaga dei som lettast blir ofra i forhandlingane med Høgre og Framstegspartiet. 




Med utgangspunkt i regjeringserklæringa kunne Noreg ha blitt eit føregangsland i klimapolitikken. Men budsjetta og forhandlingane i Kyoto og i Buenos Aires beviser noko heilt anna. I forhandlingane følgde ikkje miljøvernministeren opp sin eigen politikk. Eller for å sitera Natur og Ungdom, som var til stades: 







«Guro Fjellanger har hatt en stadig fallende stjerne i norsk miljøbevegelse, mye fordi hun har skiftet ståsted i klimaspørsmålet. I dag står hun fram sammen med Harald Dovland som en internasjonal klimaklovn som utelukkende vil forsvare norsk oljeindustri». 




Dette er kraftig kost. Så kan statsråden seia at målsettinga for møtet i Buenos Aires blei nådd – ein arbeidsplan blei vedtatt. Men når ambisjonane er så små som dei er i den norske regjeringa i dag, skulle det berre mangla om ein ikkje nådde ei slik målsetting saman med dei andre storforureinarane. 




Kvar blei det av ambisjonane i regjeringserklæringa? Kvar er føregangslandet ditt, Guro?




Utsleppa og energiforbruket i Noreg veks, og miljøvernministeren administrerer etter beste evne ein feilslått politikk. Den kan godt vera kostnadseffektiv for rike land, men den gjer lite med dei globale klimaproblema, som inntil vidare rammar dei fattigaste hardast. I denne samanhengen kan det vera på sin plass å peika på at me nå spekulerer med oljepengane rundt omkring i verda, utan at det er miljøkrav til investeringane. Og kven veit om me ikkje er medeigarar i diverse kolkraftverk rundt omkring i verda. Eller kan miljøvernministeren kanskje garantera for at me ikkje investerer i selskap som forverrar klimaproblema? Det kan bli interessant å høyra.




SV og miljørørsla har vore opptatt av å få fram ei konkret, talfesta nasjonal målsetting for reduksjon av utslepp av klimagassar og for tak og grenser for bruken av fleksible mekanismar. EU og dei fleste andre land har i forhandlingane kravd dette. Miljøministeren har likevel saman med storforureinarar som USA og Australia gått imot dette. 




Som ministeren har sagt, er tiltak i dag meir verde for klimaet enn tiltak om ti år. Ikkje minst dei 50 000 som omkom i klimarelaterte ulykker og dei hundrevis av milliardar i verdiar som f.eks. gjekk tapt berre i 1998, minner oss om at tiltaka må forserast. Då er det viktig å få fart på dei nasjonale tiltaka, for å ta ansvar, men også for å visa veg for andre. Har me f.eks. krav om å gjennomføra 85 pst. av utsleppsforpliktingane ved hjelp av nasjonale tiltak, vil ei omstilling av energi- og transportpolitikken tvinga seg fram, og me vil bli eit føregangsland i utvikling av miljøvennleg teknologi. Og ikkje minst: Det er dette kloden vår treng.




Kva blir miljøvernministeren og Regjeringa sitt bidrag for å sikra eit klima som kloden kan leva med?




