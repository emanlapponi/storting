 (ordfører for saken): Vi er åtte partier på Stortinget. Noen ganger er vi til dels mye uenig, men ofte kommer vi i mål. Vi er mye enige, også i denne saken – jeg skal ikke drøye den lenger. Det viser seg at bare vi jobber godt i komiteen, gjør vi mye der – vi kan bruke mye av tiden til Stortinget der. Vi trenger ikke å holde på til midnatt for denne sakens del.


Vi har en enstemmig innstilling. Den er ganske kort og grei, så kort og grei at man kan kalle det for plankekjøring.


Men når jeg alt er her på talerstolen, vil jeg benytte anledningen til å rette en takk til komiteen for samarbeidet, til sekretæren vår – som også er i salen – og til de av rådgiverne våre som er her. Vi har et veldig godt samarbeid. Det er derfor vi av og til kan komme fram til ganske kjappe – ikke enkle – men greie forslag, som det er enkelt for Stortinget å vedta.


