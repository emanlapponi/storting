 Eg tillèt meg å stille eit
spørsmål til kommunal- og regionalministeren:

«Utbyggingsavtalar mellom
kommunar og store utbyggjarar har auka i omfang. Utbyggjarane
yter økonomisk bistand til kommunane før eller
samtidig som dei får sakene sine behandla. Norsk
Hydro betaler lønningane til fem saksbehandlarar
i Aukra kommune i Møre og Romsdal for å ta unna
stor saksmengd i samband med Hydros utbygging av Ormen Lange-feltet.

Synest statsråden dette er i tråd
med god praksis i forvaltinga og rett etter
forvaltingslova?»

 Eg takkar for svaret.

Burde ikkje kommunen gjere noko anna
enn å late Hydro betale løn
direkte inn til kommunehuset? Ein kunne f.eks. skrive ut eit reguleringsgebyr.
Ein kunne låne pengar, for ein har jo framtidige
forventingar om store inntekter, sjølv om det å låne
pengar ville vere å låne til drift,
og det er jo ikkje tillate. Her blir det nesten snakk om
kva som er mest ille i forhold til forvaltingspraksis.

Det er rett, som statsråden seier,
at Planlovutvalet jobbar med saka, men dei uttaler seg veldig kritisk
til at ein utbyggingsavtale skal leggje band på det å få til
ei brei vurdering av alle interessene som knyter seg til
arealbruk, og foreslår sterkt avgrensa høve
til å krevje eller ta imot finansiering
av offentlege tenester frå utbyggjarar. Ein eller
annan plass må ein jo setje ei grense for kva som er akseptabelt,
og kva som ikkje er det. Eg har fått fleire signal
om at alle som er involverte i denne saka, skjønar
at ein plass må grensa gå. Kvar vil statsråden
bevege seg i denne grensegangen – over mot meir bruk av utbyggingsavtalar, eller
vil ho setje foten ned snart? Har ho i det heile lyfta foten åtvarande
opp?

 Eg takkar igjen for svaret og er for så vidt
glad for at statsråden her til slutt seier dette så tydeleg.

No har vi diskutert problema for dei kommunane
som er så heldige å ha store utbyggingar som fører
til framtidige, større inntekter. Eg er meir redd for dei
mindre ressurssterke kommunane som ikkje klarer å halde oppe
ein saksbehandlingskapasitet, og fylkeskommunar som heller ikkje
klarer det. Eg har eksempel på at folk
har reist på juleferie medan det har lege 60
saker i bunken, og dei seier klart frå om at
det her er fleire og fleire eksempel på at
ein ikkje klarer å ha ei god offentleg forvalting.
For SV er det eit viktig prinsipp at t.d. reguleringsarbeid i kommunane
skal vere ei offentleg oppgåve, og at dei som
har best råd, ikkje skal kunne kjøpe
seg ein betre plass i køen. Eksempla som kjem fram, viser
berre på nytt at kommunane må få tilført
større ressursar for å kunne drive god saksbehandling.
Erfaringane viser at folk vil ha kvalitet på offentlege
tenester. Det gjeld sjølvsagt òg i plansaker.

Korleis vil situasjonen bli for kommunar utan
store utbyggingar? Kan vi risikere at prinsippet om likebehandling
blir bytt ut med eit har-du-råd-så-får-du-prinsipp, med
rask saksbehandling for dei som har mykje pengar?

