 Først vil eg uttrykkje glede over at eg synest eg hørte både Vallersnes og statsråden snakke om sletting av gjeld, og ikkje letting.




Så er problemet: Vil dette gå ut over annan, vanleg bistand? Det er det all grunn til å frykte, for i arbeidet for å nå 0,7-målet, har ein del land funne på fleire ting, m.a. å slette gjeld. Det kan for så vidt vere greitt. Det som er verre, er at ein prøver å inkludere i 0,7-målet f.eks. det at innbyggjarar sender pengar heim til slektningar i utviklingsland. Det som kanskje er endå verre, er at ein prøver å hole ut det som skjer i DAC-komiteen, og prøver å leggje inn militære styrkar – altså der det er kamp.




Regjeringa skal ha støtte for det arbeidet dei har gjort. Men vi må ikkje gå så langt som til å tru at sletting av gjeld vil hindre noko som helst. Vi veit at det faktisk går ni gonger meir effektiv kapital nordover enn det går sørover. Det verste som skjer her, er at vi blant befolkninga i dei rike landa skaper eit inntrykk av at vi gjev veldig mykje – sjølvsagt gjer vi det, ikkje minst Noreg. Men vi skal òg vere klar over at det er ei veldig stor betening av gjeld, og at delar av den gjelda er tekne opp under forhold som eg iallfall vil kunne definere som illegitime.




Dette er ein god start, ikkje minst fordi det er så veldig sterke krefter som no tek initiativ – vi snakkar faktisk om G8. Vi i Noreg må gjere alt vi kan for å støtte opp om dei initiativa. Eg har ikkje motteke noko signal her i dag om at statsråden eller regjeringspartia har tenkt å bremse når det gjeld dette. Dei berre kom med ein åtvarande peikefinger – eg såg det. Men lat oss støtte opp om det som skjer i G8! Det må vere Noregs politikk.




