 Det som har skjedd internasjonalt sia sist vi diskuterte denne saka, er at det er komme initiativ frå Storbritannia om at dei truleg vil støtte opp om Arms Trade Treaty – ATT – altså ein våpenkonvensjon. Eg skal på ingen måte dra i gang den debatten, men eg synest at det som har skjedd sia sist vi hadde den debatten her i huset, er interessant. Dette vil vi frå SV si side komme tilbake til, og vi håper sjølvsagt på å få støtte frå dei andre partia og sjølvsagt òg frå Regjeringa til at det å få til ein internasjonal våpenkonvensjon er eit viktig arbeid.




Dei siste tala frå det svenske instituttet SIPRI viser også at vi på ein måte går i feil retning. Det blir produsert og det blir selt meir våpen enn nokon gong, sjølv om eg også har registrert at våpensalet i Noreg for så vidt har gått ned det siste året. Eg skal ikkje dra i gang nokon debatt om det, men det føregår iallfall eit arbeid om våpenkonvensjonen. Det ser vi i SV fram til at vi skal få behandla grundigare seinare her i salen.




