 Det er som saksordføraren sa, ei veldig viktig sak som no er lagd fram for
                        oss. Eg har merka meg den medarbeidarundersøkinga som var i Forsvaret, og
                        dei tilbakemeldingane som kom der – at ein har problem med mobbing, uønskt
                        seksuell merksemd, arbeidsbelastning og òg manglande tilhøyr til
                        organisasjonen. 

Vi får iblant brev frå foreldre, og då ikkje minst mødrer, som er litt
                        sjokkerte over kva gutane opplever når dei kjem inn, og det kan vere til
                        dels tøffe tider. Samtidig har vi rekna med at dei har vore tekne vare på på
                        best mogleg måte. Men det er ingen tvil om at nokon vert utsette for
                        mobbing, og nokon kjem inn i ein kultur som er framand for dei. Så dette må
                        det jobbast meir med, og det er bra at ombodsmannen trekkjer det fram. 

Det er jo bra med seksuell merksemd om den er på den rette måten, men vi
                        prøver å få auka kvinnedelen i Forsvaret utan å bruke tvang, og då må vi få
                        ordna opp når det gjeld seksuell merksemd rundt om i dei ulike
                        militærleirane, slik at dette blir eit ikkje eksisterande problem i
                        framtida. For skal vi rekruttere kvinner, er første bod at dei skal føle seg
                        trygge når dei er inne. Så her håper eg òg at ombodsmannen følgjer opp dette
                        arbeidet vidare. 

Så til dette med arbeidsbelastning og slitasje. Eg trur det viktigaste vi kan
                        bidra med der – og det er fordi eg trur at den største belastninga er for
                        dei som er ute – er å få endå betre planlagde operasjonar, endå betre
                        førebuing for dei som skal reise ut, og så må vi få spreidd det ut over
                        fleire forsvarsgreiner. Det trur eg vi er i gang med å få til. Det vil bli
                        andre typar operasjonar – kanskje blir det meir over på opplæring og ikkje
                        så mykje skarpe operasjonar. Eg trur det vil kunne hjelpe på dei
                        arbeidsbelastningane og den slitasjen vi ser på personellet. Men kanskje
                        først og fremst må vi få fleire av forsvarsgreinene med på dette arbeidet. 

Så til slutt: Bendiks H. Arnesen var òg inne på dette med veteranane. Ingen
                        er flinkare enn Forsvaret til å feire og til å ha gode tilstellingar og til
                        å dele ut medaljar, og det er vel om lag 70 måtar å utmerke folk på i
                        Forsvaret. Men då kan det vere endå tøffare for dei som står utanfor; eller
                        som Arnulf Øverland – trur eg – skriv i eit dikt, at «der danses en dans,
                        men jeg står utenfor og tramper takten». Det er den verste situasjonen ein
                        kan komme i når det er feiring – anten det er på Rena, i Harstad, i Molde,
                        eller kor det måtte vere – og viss folk føler seg utafor her, og kanskje i
                        tillegg er psykisk sjuke, må vi gjere alt vi kan for å fange dei opp. Eg
                        veit frå Ålesund og òg frå andre stader at mannskapen sjølv tek kontakt med
                        dei ein veit kanskje slit litt, får dei inn, sosialiserer dei. Men eg vil
                        gjere merksam på at òg Ombodsmannsnemnda må følgje med på at dette arbeidet
                        blir gjort – at folk blir sedde, og at folk blir trekte inn i dei
                        fellesskapa som er, og sjølvsagt at Forsvaret òg er nøye med at alle blir
                        med i dei samanhengane der det feirast, for det er der dei som treng det
                        aller mest, kan ha ein tendens til å falle utafor. 

