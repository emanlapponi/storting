 Eg tillèt meg å stille følgjande spørsmål
til miljøvernministeren:

«Økokrim har gjeve bedrifta Aluscan
i Nesset kommune i Møre og Romsdal ei bot på 2
mill. kr for brot på forureiningslova.

Kan statsråden gjere greie for dei
totale utsleppa til Tingvollfjorden og nærområdet
i Raudsand sidan Aluscan starta i 1989 og fram til i dag, synest
statsråden SFT har gjeve utsleppsløyve
og følgt opp med kontrollar som er i samsvar med norsk
miljølovgjeving, og kva tiltak bør setjast i verk
for eit godt arbeidsmiljø og for å sikre
naboane eit forureiningsfritt nærmiljø?»

 Eg takkar for svaret.

Det spørsmålet vi alle
må stille oss, er: Korleis kunne dette i det heile skje?
Dåverande statsråd Thorbjørn Berntsen
svarte i denne salen i 1996 at alt var i orden: SFT gjer jobben
sin, naboane har ingen grunn til å frykte noko
som helst, alt er i orden. Det var midt i den verste perioden
miljøkriminaliteten skjedde. Då gjekk statsråden
god for kva som skjedde.

Fylkesmannen og SFT, som her også sit
sentralt som tilsynsstyresmakter, men også bedriftshelsetenesta
og kommunehelsetenesta, må stå for kritikk når både
arbeidsmiljøet og miljøet for naboane har vore
dårleg. Ifølgje naboar har dei på varme
dagar, når dei har vendt seg til kommunehelsetenesta, fått
beskjed om å halde ungane inne og kjøpe
klimaanlegg. Er dette forhold vi skal ha i Noreg i 2002?

 Eg takkar for svaret.

Kan statsråden forsikre oss om at
han frå heilt nede på kommunehelsetenestenivå og
heilt opp til SFT vil syte for at tilsynsstyresmaktene også er
på ungane si side og også er
på arbeidsmiljøet si side i denne saka?

Så er det slik at i statsbudsjettet
er det lagt fram forslag om ein viss auke i midlane til
opprydding i forureina sediment. Kan Raudsand-samfunnet vente seg
at det offentlege går inn og ryddar opp i deponiet i Bergmesteren og
det som ligg dumpa utafor kaia i Raudsand? Det er jo kanskje
eit par hundre årsverk i eit par år
når det gjeld berre å rydde opp etter
det som har skjedd.

Vi snakkar om eit område der oppdrettsanlegg
ligg tett i tett. Rett opptil der vi produserer mat til Europa, tømmer
vi spesialavfall frå det same
Europa. Kan folk i Nesset, Tingvoll, Sunndal og Halsa rekne med
at statsråden ein gong for alle tek initiativ
til å rydde opp i denne saka?

