 Eg har følgjande
spørsmål til utanriksministeren:

«Det foreståande valet i
Zimbabwe vil få mange færre internasjonale observatørar
enn ønskeleg. Mellom anna er jo EU som kjent
ute. Noreg har eiga utdanning for valobservatørar
ved Universitetet i Bergen og ei solid beredskapsgruppe organisert
av NORDEM.

Kjem Regjeringa til å sørgje
for at Noreg sender fleire valobservatørar, på kort
sikt, og i tillegg sørgje for at det blir etablert eit
korps av menneskerettsobservatørar som kan jobbe langsiktig
i Zimbabwe?»

 Eg takkar for svaret. Eg er sjølvsagt
veldig glad for det initiativet som utanriksministeren har teke
for å kome raskt på plass med nye observatørar.

Men som sikkert utanriksministeren kjenner
til, er både Amnesty, Norsk Folkehjelp, LO, Kirkens
Nødhjelp o.a. i stand til å mobilisere kompetente
observatørar ut frå eigne rekkjer. Synest utanriksministeren
at det ville vere naturleg å trekkje desse norske
organisasjonane, norske NGO-ar, inn i eit meir langsiktig
menneskerettsarbeid i Zimbabwe nettopp fordi så mange
teikn tyder på at det står veldig dårleg
til? Om demokratiet vil vinne fram etter valet, veit vi
kanskje lite om i dag, men vi bør vel sikre oss
ei oppfølging etter eit eventuelt – lat
oss seie – irregulært val?

 Takk igjen for eit godt svar.

Eg har eit lite spørsmål
til på slutten. Det har kome fram at Noreg
har finansiert observatørar frå dei omkringliggjande
landa, SADC-landa, men så har det òg kome
fram at f.eks. av dei 32 observatørane frå Malawi skulle
18 vere NGO-ar. Så viser det seg atter ein gong
at dei nærmast er på bestilling frå Mugabe,
slik at dette er ikkje reelle NGO-ar.

Igjen vil eg spørje utanriksministeren:
Kan norske NGO-ar vere med og bidra i regionen?
Dei har kanskje samarbeidspartnarar i desse landa, så då kunne
ein få fram reelle NGO-ar og ikkje berre slikt
skinndemokrati.

