 Eg tillèt meg å stille følgjande spørsmål
til utanriksministeren:

«I skuggen av den såkalla
krigen mot terror ser vi fleire eksempel på brot
mot menneskerettane verda over. Russlands krigsovergrep mot Tsjetstjenia
er eit slikt eksempel. Gisselaksjonen i Moskva viser at
terroren spreier seg snarare enn gjev seg, trass i stor aktivitet
i krigen mot terror. Tsjetsjenarane ønskjer forhandlingar
med Russland via sin forhandlingsleiar.

Kva for initiativ tek Regjeringa
for å få i stand forhandlingar mellom
Russland og den folkevalde tsjetsjenske presidenten, Aslan Maskhadov?»

 Eg takkar utanriksministeren for svaret.

Den tsjetsjenske verdskongressen som var samla
i København, samla seg heilt om å fordømme
terrorhandlingar, også gisseltakinga i Moskva. Etter
SVs syn er dette eit signal frå tsjetsjenarane
om at ein ønskjer sterkt å få slutt på overgrepa
i Tsjetsjenia.

Noreg får Putin på besøk
snart. Det er då naturleg å ta opp Tsjetsjenia-spørsmålet
og andre dokumenterte brot på menneskerettane
i Russland. På kva måte vil utanriksministeren
gjere dette?

 Eg takkar igjen for svaret.

Litt om folkeretten oppi dette: Folkeretten
med sitt forbod mot bruk av makt er jo lov og rett mellom
statar. Vi har i tillegg menneskerettane, som dreg inn enkeltindividets
rettar. Eigentleg snakkar vi om gode, gamle dydar som anstendigheit
og folkeskikk, som vi heilt tydeleg ser at den russiske staten manglar
i si behandling av Tsjetsjenia-spørsmålet.

Eg har lyst til å spørje
utanriksministeren om korleis han vurderer dei handlingane som den
russiske staten driv med i Tsjetsjenia, i forhold til å skape
større respekt for folkeretten og menneskerettane.

