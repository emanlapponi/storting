 Eg tillèt meg å stille følgjande spørsmål
til fiskeriministeren:

«Stoppen i kystflåten sitt
fiske etter sild har vekt sterke reaksjonar, særleg
fordi det i det førebels reguleringsopplegget
ikkje var varsla periodisering.

Kva vil statsråden gjere for å sørgje
for at framtidige reguleringar balanserer industrien sitt behov
for råstoff og fangstleddet sitt behov for å kunne
planleggje fisket over året, i nord og i sør?»

 Eg takkar for svaret.

I det førre spørsmålet
var det mykje snakk om å kommunisere. Men kunne ikkje både
departementet og fiskeriministeren ha handla på ein annan
måte, slik at vi hadde unngått at sildestoppen
kom omtrent som julekvelden på kjerringa på fiskarane,
slik at dei sjølve kunne ha vore i stand til å planleggje
sitt eige fiske betre.

Det har vore uklart her. Nordmøre
Fiskarlag går rett ut og seier at dei ikkje
har gått inn for sildestopp, slik som fiskeriministeren
påstår at dei har gjort. Når havet kokar av
sild utafor Møre-kysten, er det ikkje
rart at fiskarane reagerer. Og det finst fleire fiskarar som har
uttala at dei har vore i kontakt med departementet og
ikkje har fått beskjed om at det ville bli periodisering.

Kvifor har ikkje ministeren sørgt
for at fiskarane var meir førebudde på denne situasjonen,
som kom ganske brått på?

 Eg takkar igjen for svaret.

Eg òg innser at det er vanskeleg å ha
reguleringar for ein industri langs heile kysten
kombinert med behovet for fiskarane til å fiske når
fisken er tilgjengeleg.

Men fiskeri er også sysselsetjing
på land. Vi har den situasjonen i Møre
og Romsdal at vi har i alle fall fem mottak som er så små at
dei ikkje er i stand til å take imot frå den
store havgåande ringnotflåten. Og omsynet til desse
mottaka har ikkje blitt teke i vare, slik eg
kan sjå det. Og kan det vere rett at mindre
mottak ikkje skal få sild på grunn av
stoppen direkte i kystringnotflåten?

