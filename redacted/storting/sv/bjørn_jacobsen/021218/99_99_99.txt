 Eg tillèt meg å stille følgjande spørsmål
til utviklingsministeren:

«Nasjonal Agenda
21 er den konkrete norske oppfølginga av Johannesburg-møtet.
Statsministeren sa òg i si utgreiing til Stortinget at
dei internasjonale finansinstitusjonane òg må trekkjast
sterkare inn i oppfølginga av internasjonale miljøtoppmøte.

Korleis ser statsråden for seg at
dette skal gå føre seg, og kva initiativ
vil det bli tatt frå norsk side slik at denne prosessen
kjem i gang?»

 Eg takkar for svaret.

Ser vi litt tilbake til Lokal Agenda 21, som
foregår enno, er Nasjonal Agenda 21
oppfølginga av han. Det som prega Lokal Agenda 21, var
at alle var for han og mange dreiv med det, men få visste
kva det eigentleg dreidde seg om, kva det var. Lokal Agenda 21 var
først og fremst ei utfordring til alle
verdas lokalsamfunn om å gå i dialog med
lokalbefolkninga, anten det var kommunar, fylkesting eller
eitt eller anna politisk organ. Den dialogen
med lokalbefolkninga var viktig.

Eg har lyst til å spørje
utviklingsministeren om ho kan tenkje seg at IMF og Verdsbanken
kan gå inn i ein slik dialog. Korleis tenkjer utviklingsministeren
seg at det eventuelt skal kunne skje?

 Eg takkar for svaret.

No veit statsråden at eg ikkje
er så glad i desse forkortingane – desse bokstavane – og alle
desse fine orda. Det vi er ute etter, er først
og fremst vilje og sjølvsagt resultat. Og handlingsplanen
frå Johannesburg oppmodar medlemslanda til å etablere
og setje ut i livet dei nødvendige avtalar og instrument
for å sikre bedrifter sitt samfunnsansvar
i dei landa dei opererer.

Kva vil Regjeringa gjere for å etablere
eit slikt rammeverk og vidare sikre nødvendig overvaking
av norske og multinasjonale bedrifter sitt samfunnsansvar
som ei forlenging av det statlege ansvaret?

