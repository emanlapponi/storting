 Regjeringa ønskjer størst mogleg innsyn i utførselen av forsvarsmateriell.
                  Stortinget tek også tak og vil sikre størst mogleg innsyn. Skal vi få det til i
                  praksis, må vi ha meir kontroll, og eg skal komme litt tilbake til det seinare. 

Alltid når vi diskuterer desse tinga, så skal det uansett jamrast litt, og eg skal
                  stå for litt av den jamringa i dag. Vanlegvis kjem meldinga veldig seint, og vi
                  behandlar ho desto seinare. I år kom ho seint, men vi behandla ho fort. Og det
                  skaper nokre problem i forhold til organisasjonar, i forhold til å få ei best
                  mogleg behandling, og i forhold til dette med tid til innsyn. Løysinga ligg rett
                  og slett i at meldinga må kome før, gjerne til påske – det kan jo vere at det er
                  litt påskekrim i meldinga – sånn at det blir god tid til høyringar, at vi rett og
                  slett får ein tidlegare og betre prosess, og at organisasjonane føler seg endå
                  meir inkluderte og i alle fall ikkje overkjørde. No har eg sjølv snakka med
                  organisasjonane i dag, og dei påstår at dei er inviterte med på prosessen i
                  samband med neste melding. Så eg føler meg trygg på at utanriksministeren heilt
                  klart har teke dette ad notam, at no skal ting bli betre, og at organisasjonane
                  skal få kome endå tidlegare inn for å kunne bidra med sitt. 

Så er vi jo allereie i gang med ATT, Arms Trade Treaty. Der kan vi jo allereie i
                  sommar få noko gjennomslag. Humanitærrett kan, før sommarferien er over, få eit
                  gjennombrot internasjonalt. Og det må eg seie: Eg er stolt over dei norske
                  haldningane og det utanriksministeren gjer på dette området. Det er ingen tvil om
                  at her går vi foran. Vi kan kanskje gå endå lenger, men det blir gjort på ein
                  utruleg god måte. 

Konkret kan det vere visse ulikskapar mellom Statistisk sentralbyrå sine måtar å
                  antyde eksport på, og det som står i meldinga. Det kan verke som det er gått ut
                  noko til f.eks. Jordan og andre land, som ikkje har kome med i meldinga. Det viser
                  jo berre endå meir kor viktig det er å vere nøyaktig på dette området. 

Eg er einig med representanten Nybakk som roser Framstegspartiets Vaksdal for å
                  prøve å få til kompromiss. Det har vore nokre kompromiss som eg synest har kosta
                  SV litt mykje av og til, men i heilskap vil eg seie at det truleg har vore ein god
                  strategi, for vi har gode debattar om desse spørsmåla i Stortinget no, og
                  Stortinget tek tak. 

Det går fram av merknadene at ein ønskjer – det seier ein i alle fall frå fleire
                  hald – å innføre meir parlamentarisk kontroll, ta dette opp i internasjonale fora,
                  stille strengare krav. Og vi veit jo kva som ligg i kjømda av alle desse gode
                  merknadene. Det er jo eksportkontrollråd etter svensk modell, der du får sjekka
                  lisensieringa frå veke til veke, får ein parlamentarisk kontroll med det, nokon må
                  konfronterast. Og så veit vi sjølvsagt at vi må bli flinkare på sluttbrukar.
                  Italia og Tyskland har det internt i NATO. Det er ingenting i vegen for å få det
                  internt i NATO. 

Det er sjølvsagt eit dilemma når det største målet er at norske våpen ikkje skal
                  vere til stades der krig og konflikt skjer, eller truar. Men vi byggjer det på ein
                  langvarig tillit mellom allierte og dei nordiske landa. Eg er ikkje så sikker på
                  at vi skal byggje det på det lenger. Eg trur vi skal byggje det på erklæringar,
                  dokument og papir, sånn at i alle fall andre land kan sjå at når Noreg, som truleg
                  er av dei snillaste i klassen her, gjer dette så nøyaktig, vil andre land òg kunne
                  følgje opp. Vi har ei moglegheit til å gå foran her, og om det skulle koste norsk
                  forsvarsindustri nokre kroner, er eg ikkje i det heile redd for det. Eg trur norsk
                  forsvarsindustri likevel vil utvikle seg godt og leve vidare på å vere god
                  teknologisk. Dei kjem ikkje til å utvikle seg vidare på at vi er slepphendte med
                  eksportregelverket. Eg trur dei kjem til å klare seg uansett, så eg trur ikkje vi
                  skal vere redde for den delen om vi innfører endå meir parlamentarisk kontroll. 

Vi har òg eit lite aber her, ved at vi sjølvsagt eig delar av denne
                  forsvarsindustrien. Noko av det foregår i Noreg – det meste foregår i Noreg. Men
                  det er klart at når vi har ein praksis med at NHD delvis, og vi i siste omgang –
                  storting, regjering – eig bedrifter i USA, i Finland, som òg går bra, men som
                  sjølvsagt òg kan bli mistenkte for nettopp å ha oppretta det eigarskapet for
                  delvis å kunne omgå det regelverket vi har, krev det i alle fall ekstra vaktsemd
                  med omsyn til det å vera aktiv eigar i denne type bedrifter. 

Så kjem det òg opp nye former for militære tenester. Vi ser no at vi har sitjande
                  to karar i Kongo. Kva dei har gjort, har eg inga aning om. Men det å eksportere
                  sikkerheitstenester, private alarmselskap osv. ser ut til å bli ein veksande
                  industri, både delvis for tidlegare tilsette i Forsvaret og andre. Men det er
                  klart at det er ei teneste som blir produsert, og sjølvsagt bør den då komme under
                  norsk eksportregelverk. Eg trur det må både lisensierast og rapporterast årleg om
                  det som foregår frå norsk personell si side på dette viset. 

Så trur eg vi alle saman er interesserte i å ha ein god balanse mellom det største
                  ønsket vi har, nemleg å vere ein fredsnasjon, og det at vi òg er ein
                  krigsprofitør, på den måten at når omsetjinga av våpen går opp, går ho også opp i
                  Noreg. Men den balansen kan vi, trur eg, få endå betre ved å vere endå meir
                  restriktive på kontrollen – då sjølvsagt gjennom eksportkontrollråd og
                  sluttbrukarerklæring. 

