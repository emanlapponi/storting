 

(ordførar for saka): 

Det er gledeleg at alt ligg an til at Stortinget i dag med stort fleirtal kan ratifisere Kyotoprotokollen, ikkje minst fordi Noreg ved den store konferansen i Johannesburg i august då kan stille med bl.a. denne protokollen i kofferten.




Tenk at dette arbeidet for alvor starta på 1980-talet med Brundtland-kommisjonen, som munna ut i arbeidet for ei berekraftig utvikling! No begynner vi å få meir kjøt på det beinet som heiter miljø. Klimameldinga, som Stortinget behandlar seinare, Lokal Agenda 21, ein nasjonal strategi for ei berekraftig utvikling – det skulle jo eigentleg ha heitt Nasjonal Agenda 21, men det får vi kome tilbake til seinare – alt dette er omgrep som kjem til å stå sentralt i åra framover for å forme Noregs bidrag til ei meir miljøvenleg verd.




Heilt konkret er Kyotoprotokollen ei direkte forlenging og ei oppfølging av Klimakonvensjonen av juli 1993, som fastset bindande og talfesta utsleppsansvar for Noreg og andre industriland. Noreg underteikna protokollen i 1998, og fleirtalet i komiteen ser alvoret i miljøproblem som konvensjonen og protokollen er meint å adressere, og støttar derfor forslaget om ratifikasjon av protokollen. Når det gjeld detaljar for korleis Kyotoprotokollens innhald vil leggje føringar på og vere bestemmande for norsk klimapolitikk, viser ein til Stortingets behandling av St.meld. nr. 15 for 2001–2002 og St.meld. nr. 54 for 2000–2001.




Gjennomføringa av protokollen vil kunne føre til redusert verdi av norsk olje og tapte petroleumsinntekter som følgje av ein eventuell reduksjon i etterspørselen av olje. Den framtidige utviklinga av olje- og gassmarknaden vil avhenge av fleire faktorar, der gjennomføringa av Kyotoprotokollen er éin og teknologiutviklinga ein annan. Det er derfor nødvendig med ei brei norsk satsing på utvikling av ny næringsverksemd, uavhengig av olje og i tråd med intensjonane i Klimakonvensjonen og Kyotoprotokollen. Derfor er det gledeleg at vi landet rundt ser at næringslivet er i gang med å omstille seg. Vi ser at skipsverft f.eks. begynner å resirkulere tynnar – ein kastar han ikkje lenger – ein ser at ein i fleire og fleire byar får i gang varmepumpeanlegg for å utnytte den ressursen som sjøvarme er. Dette vil vere med på å skape arbeidsplassar, kanskje på lik linje med det vi ser i Danmark, der vindkraftteknologi har blitt ein stor eksportartikkel. Så det å få til næringsutvikling på alternativ energi kan vere ei ny kystnæring.




Det er også eit mindretal i komiteen som meiner at Noreg ikkje bør ratifisere Kyotoprotokollen. Eg går ut frå at dei sjølve vil gjere greie for sitt syn.




 Finansminister Per-Kristian Foss seier i ei avis i dag at han er for skattelette, men ikkje for skatteunndraging. I Noreg veit vi at vi har rimeleg god oversikt over det som skal skattleggjast – vi har kanskje eit lite teknisk problem med å få inn 2–3 milliardar kr fordi ein ikkje har kapasitet nok på likningskontor osb. I den internasjonale situasjonen vi er i, veit vi at vi ikkje eingong har oversikt over skatteparadis, over dei skjulte formuane som står der. Vi bør få oversikt over det av mange grunnar. Ein grunn kan sjølvsagt vere at når vi har fått den oversikta, kan vi vurdere: Skal pengane skattleggjast, eller skal dei ikkje skattleggjast? Vi er i alle fall samde om at dei skal fram, og dei skal fram i lyset.




Så er det ei litt anna side ved dette med terrorisme. Vi diskuterer heile tida terrorisme utan å definere kva terrorisme eigentleg er. Den beste definisjonen eg har sett, er faktisk «ulovleg bruk av makt». Hadde vi brukt den definisjonen, ville det vore mykje som var definert som terrorisme. Nelson Mandela seier at om du tapar før du vinn, er du terrorist – i den forstand at det bør vere mogleg også å vere fridomskjempar. Vi veit at fagbevegelsen og Kyrkja smugla inn pengar til dei sørafrikanske opposisjonelle, osb. Så vi veit at den definisjonen vi brukar på terrorisme i dag, blir strammare og strammare og faktisk kan hindre ei naturleg demokratisk utvikling i ein del statar.




Vi kan faktisk òg i den samanhengen spørje, når vi veit at det også blir brukt valdelege middel, om det er lite terrorisme i dag. Vi ser faktisk verda rundt at folk får meir og meir innsyn i dei forskjellane som finst i verda. Det er omtrent som å sitje på Møre og sjå at det er sol i Oslo. Det blir litt verre når ein ser det på TV! Det vi veit, er at fattigfolk verda rundt har TV-apparat i husa sine, og det er ikkje akkurat program frå NRKs undervisningsavdeling som blir vist der. Det er glorieseriar, det er seriar som viser ei heilt anna verkelegheit enn den vi i Noreg kjenner oss igjen i, ei verkelegheit der den rike verda trer fram på sin mest groteske måte. Eg trur ikkje at terrorisme er knytt til folk som bur i steinrøysa, eller til dei aller fattigaste, men det uttrykkjer ein forskjell som på sikt vil vere utåleleg. Derfor er det veldig bra at det blir lagt fram frå ein samrøystes komite at vi er einige om å kjempe mot terrorisme. Vi skal også på sikt kunne kjempe mot årsaka til den, som kanskje først og fremst ligg i dei forskjellane som er i verda.




