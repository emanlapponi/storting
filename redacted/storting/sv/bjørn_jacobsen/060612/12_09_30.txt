 

(ordførar for saka):

Først vil eg gje ros til dei som har fremma forslaget. Det er artig og interessant når opposisjonen fremmar forslag til det som er gode punkt i Soria Moria-erklæringa.




Meininga med det utvalet som det står om i Soria Moria-erklæringa – og som ein vil skal bli ein kommisjon – var, og er, å leggje grunnlaget for ein ny langtidsplan for Forsvaret. Vi tenkjer oss at dette arbeidet skal kunne gå parallelt med arbeidet med FS 2007, og at det skal gå rimeleg greitt for seg. Det er gjeve eit mandat. Det vil bli sendt rundt ein invitasjon til å deltake. Utvalet vil antakeleg bli sett ned før sommaren, og det vil vere ferdig med jobben sin neste haust.




Ein kan sjølvsagt ha ein debatt om utvalet burde hatt endå lengre tid, om det burde ha vore ein kommisjon med eit større og vidare felt. Eg vil oppfordre opposisjonen – og ikkje minst Framstegspartiet – til nok ein gong å studere Soria Moria-erklæringa. Der vil ein finne eit anna punkt – til både glede og nytte – der det heiter at Regjeringa ønskjer å







«opprette et nytt rådgivende utvalg for sikkerhetspolitikk og samfunnssikkerhet».




Eg trur at den lengre og breiare tilnærminga som opposisjonen og Framstegspartiet kanskje ønskjer av dette utvalet, vil kunne finnast der.




Som vi seier i alle debattar: Forsvaret er og har vore inne i ein omstillingsprosess – og kjem til å vere det. Det er ingen tvil om at miljøa utafor storting og regjering har behov for å deltake i dette, og også for å komme med innspel når det gjeld korleis Forsvaret skal vere i framtida. Ikkje minst har dette ein distriktsdimensjon. Derfor er det heller ikkje urimeleg at det utvalet som blir sett ned, får ei brei samansetjing og eit mandat der ein sjølvsagt også tek utgangspunkt i at det er andre utafor stortings- og regjeringsmiljøet som vil seie si meining om Forsvaret si framtid. Det trur eg vi berre skal vere glade for. Vi skal òg vere glade for at utvalet får ei tidsramme innafor eit år, slik at vi ikkje dreg debatten for langt, men har ein del rådslåingar rundt omkring i landet og får konkrete og gode innspel.




Dei som har gått imot dette forslaget, vil sikkert gjere godt greie for dette sjølve, men eg ser at Høgre sin representant har tolka det som at det er to ulike forslag til utgreiingar. Eg håpar at representanten frå Høgre vil finne gode svar i det eg har sagt, at det også ligg føre eit forslag i Soria Moria-erklæringa om eit endå breiare utval, som skal jobbe endå breiare og på lengre sikt enn det det eittårige utvalet som no kjem til å bli sett ned, skal.




