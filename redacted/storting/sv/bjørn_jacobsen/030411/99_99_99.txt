 Vi debatterer i dag omfanget av NATO. Innhaldet i NATO kjem vi tilbake til når årsmeldinga kjem opp seinare på våren.




For SV har det alltid vore viktig at den europeiske tryggleiksordninga har teke omsyn til og stilling til Russland. Førre gongen Stortinget skulle ratifisere utvidinga av NATO, var i 1998. Då gjekk SV mot på grunn av reaksjonane utvidinga vekte i Russland. Også denne gongen har det vore motstand frå russisk side. Sjølv etter utvidinga vil ein på ein måte halde ved like skiljeliner frå den kalde krigen.




Våren 2002 fekk ein samarbeidsavtalen mellom NATO og Russland, som rett nok berre omfattar eit politisk samarbeid om aktuelle politiske saker og ikkje er ein militær samarbeidsarena. Likevel er denne avtalen eit bidrag til avspenning i Europa, sjølv om det enno gjenstår å sjå kva for konkrete konsekvensar han vil føre med seg.




Når så no dei nye søkjerlanda oppfyller kriteria for å bli med, og det ikkje tilspissar forholdet mellom NATO og Russland, er det mi og SV si meining at det ikkje er Noregs rolle å overprøve deira vurdering, at dei vil bli medlemmer.




Sjølve utvidinga skapar etter SV si meining ingen ny usikker situasjon, fordi forholdet til Russland sakte, men sikkert er blitt meir avklart. Vi vil stemme for ratifiseringa av utvidinga, samtidig som vi ser at utvidinga ikkje betrar dei sidene av NATO som SV er svært kritisk til, og som vi er prinsipielt imot.




Ser vi på det som skjer i NATO i dag, er det uavklart. Vi veit at USA i forhold til Tysklands reaksjon, i forhold til artikkel 4-bruk i Tyrkia, osv. har rasla med tanken om å flytte f.eks. dei styrkane som står i Tyskland, litt lenger austover. Dette vil kunne provosere Russland unødig. Også då vi diskuterte utvidinga her i salen i 1997 – eg var ikkje med då, men fleire av dykk var med – kom det heilt klart fram at sentrale folk både i Høgre og i Arbeidarpartiet var imot utvidinga. Også militære krefter var imot, og også forskingsmiljø var skeptiske til ei utviding. No har det sakte, men sikkert gått vidare. Vi opplever at ein har fått ein meir avklart situasjon i forhold til Russland. Dette bør vi sakte, men sikkert prøve å utvikle.




Så vil vi når årsmeldinga kjem opp, få lov til å komme tilbake til nye strategiar i NATO som førebyggjande angrep, «out of area»-strategien, atomvåpenstrategien, osv. Der ligg etter SVs meining hovudproblemet i NATO framleis.




