 Dei hovudprioriteringane som ligg føre i forhold til Regjeringas arbeid i Europarådet, synest eg er veldig gode. Eg skal ikkje referere til dei. Men det har vore ei sak i vinter som har dreidd seg om dette med fangefly og fangebehandling. Vi veit at dette er ei sak som etter at det atlantiske forholdet begynte å betre seg, etter Irak-krigen, rett og slett har kjølna – når menneskerettigheiter blei sette på spel, og når ein er ueinige om kva som har føregått. Eg skal ikkje gå inn på detaljane i det, men berre registrere her at vi har fått brev frå Europarådet, vi har svart, vi får truleg fleire brev.




Grunnen til at eg tek opp dette, er at grunnlaget for det som går føre seg i Europarådets parlamentarikarforsamling, er at vi heile tida stiller krav, at vi heile tida prøver å utauke det som finst av menneskerettigheiter. Dette vil i mange tilfelle bety at Noreg er blant dei landa som heile tida spør andre land: Kva har de gjort med 

det

? Korleis føregjekk 

det

 valet?




Den første gongen eg var på møte i Europarådets parlamentarikarforsamling, gjekk den første saka ut på å stille spørsmål ved om Aserbajdsjan sine valde representantar til Europarådets parlamentarikarforsamling skulle bli akkrediterte, nettopp fordi vi stilte spørsmål ved gjennomføringa av det valet dei hadde hatt i Aserbajdsjan. Heile tida blir det stilt spørsmål til land som byggjer demokrati, men når vi, som kanskje i mange tilfelle meiner vi er ferdige med demokratibygginga, får spørsmål retta til oss, skal vi ta dette på største alvor. For dette har litt med ære å gjere. Dette har litt med det å gjere at når vi, dei såkalla vestlege demokratia, får spørsmål tilbake, må vi ta dette på største alvor. Så eg vil be Regjeringa om at ein tek dei førespurnadene ein får frå Europarådet, svært alvorleg, for det vi ventar av mange av dei medlemslanda som òg er på veg til å byggje demokrati, er at dei skal høyre på dei meiningane og dei innspela vi har i forhold til deira måte å byggje demokrati på.




