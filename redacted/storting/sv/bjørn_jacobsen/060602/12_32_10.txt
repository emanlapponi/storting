 Først takk til interpellanten for ein god interpellasjon, sjølv om han kan ha litt preg av snøen som fall i fjor.




Er det noka erfaring vi har frå Irak-konflikten, er det at FN verkar, og at FN ikkje verkar. Vi veit at olje for mat-programmet ikkje verka etter hensikta. Vi veit at medisinar og mat ikkje kom fram til irakiske småbarn. Men vi veit at når det gjaldt våpeninstruksjonar og det å få greie på kva Irak faktisk hadde, og faktisk også når det gjaldt å begynne å restaurere, verka FN. FN har vore supereffektive. Det er ei veldig viktig erfaring å ha med seg vidare at IAEA, FNs inspektørar, gjorde ein god jobb. Det var i sum eit veldig viktig arbeid for det internasjonale samfunnet dei gjorde. Det er erfaringar som vi verkeleg må take med oss.




Så har vi jo etterpå sett at dei av ulike grunnar blei nøydde til å danne koalisjonar av vilje. Det er klart at det er litt på sida av det sporet som vi ser som ein raud tråd gjennom heile dagsordenen i dag, når vi ser bort frå forsvarssakene som fall bort. Ein raud tråd gjennom heile dagsordenen er jo forlik, internasjonale avtalar, og det å prøve å institusjonalisere problemstillingar slik at vi kan få til forlik. Så har vi fått koalisjonar av vilje. Problemet med dei er at vi samtidig har parkert menneskerettane litt, for vi har sagt at viss ein vil vere med i den koalisjonen, kan vi renonsere litt på krava til ein del av desse landa. Det er eit prinsipp som eg synest vi bør halde oppe, at menneskerettane skal det ikkje renonserast på.




Så til det som representantane Petersen og Høglund er inne på, og som vi diskuterte i den tida: Saddam må pressast. Og så var spørsmålet: Verka det presset? Det er det som er kjernen. Vi veit alle at vi har ei lang rekkje med åtgjerder som vi kan setje inn. Problemet med USA er at dei tok i bruk den aller, aller siste, som er krig. Dei tok ho faktisk i bruk før vi hadde prøvd ut alle dei andre, men det måtte sjølvsagt leggjast press på både Iran og Saddam frå det internasjonale samfunnet si side. Ein må berre ikkje ta det heilt ut og bruke det siste verkemiddelet altfor tidleg.




Så berre eit par ord om kva som bør skje framover i Irak. Frå historia veit vi at Irak aldri har vore styrt utan massiv bruk av vald. Dette er sjølvsagt fordi Irak blei oppretta av engelskmenn, som sette inn eit hasjemitt-kongestyre osv. Vi kjenner den historia. Vi veit ikkje eingong om Irak kjem til å bli eit Irak framover. Grunnloven legg opp til å få til ein føderasjon. Det ser ut som at ein skal klare å få det til på ein skikkeleg måte i dei kurdiske områda. Tryggleiken har begynt å komme. Eg fekk seinast her om dagen ei melding frå Norsk Folkehjelp sin representant i Sulayman om dei forsøka med undervisning i menneskerettar som dei har drive i nokre skolar. No har faget blitt innført som ein del av undervisninga i alle skular i det irakiske Kurdistan. Det viser at det nyttar. Det viser også, som interpellanten seier, at det folkelege engasjementet må vi aldri kimse av. Det vil alltid vere viktig. Det bør alltid vere ei rettesnor for dei politiske avgjerslene som blir tekne.




Vi veit at det er ulike religionar i Irak, og vi veit at det er enormt store naturressursar der. Vi veit også at det er folkegrupper der som er ulike. Korleis dette skal gå framover, om det blir ein føderasjon eller ei oppdeling, veit vi ikkje, men eg synest at utanriksministeren har gjort god greie for korleis vi kan bidra på ein veldig god måte. Klarer vi i tillegg å få til eit folkeleg engasjement rundt det, er det ingen tvil om at vi kan komme til å lykkast.




Representanten Lilletun spurde om vi bør få ut okkupanten snarast mogleg. Mitt svar til det er at når ting no er så galne som dei er, får vi prøve å gjere det beste ut av det og bidra til at Irak på sikt kan bli eit land som er styrt av sitt eige folk, med dei naturressursane og dei moglegheitene som bør komme befolkninga i landet til gode.




