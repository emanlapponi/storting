  Jeg tillater meg å stille følgende
spørsmål til miljøvernministeren:

«Mener statsråden
at det styrker eller svekker Norges posisjon i arbeidet
for å stanse den alvorlige atomforurensningen fra Sellafield-anleggene
at Halden-reaktoren tester MOX-brensel nettopp fra Sellafield,
og hvis dette svekker Norges muligheter til å bekjempe
atomforurensningen som truer matfatet vårt langs hele
kysten, vil statsråden ta initiativ
til at Halden-reaktoren i framtiden ikke skal
ta imot MOX-brensel fra Sellafield?»

  Jeg takker for svaret, og er glad for at det
vil bli foretatt noe her.

De siste dagene har vi i SV uten hell prøvd å kartlegge hvordan
atombrenselet som fraktes fra bl.a. Sellafield til Halden-reaktoren
i Norge, blir transportert. Jeg lurer på om statsråden
kan fortelle hvordan dette atombrenselet blir transportert, og hvordan
sikkerheten ved disse transportene er ivaretatt.

  Statsråden har i Dagsavisen redegjort
for at han vil legge fram en stortingsmelding om havmiljø.
Atomforurensningen fra Sellafield er en av de forurensningskildene
som truer våre havområder. Også den
eventuelt framtidige nye frakten av atomavfall
langs Norskekysten vil kunne medføre trusler mot vårt
havmiljø.

Jeg lurer da på om statsråden
i forbindelse med den varslede meldingen vil vurdere et forbud mot
frakt av atomavfall til sjøs innenfor
den norske 200-milssonen.

