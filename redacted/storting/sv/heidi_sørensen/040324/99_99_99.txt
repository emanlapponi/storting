 Jeg har et spørsmål til den
nye arbeids- og administrasjonsministeren:

«Miljøvernministeren og Regjeringen
har engasjert seg for å stanse bruken av regnskogtømmer
i byggevarebransjen. Bilinga er en truet tresort som vokser
i Sentral-Afrika og står på den internasjonale
rødlista over truede arter. I det nye teorifagbygget ved
Universitetet i Tromsø har Statsbygg tatt i bruk denne
tresorten. Det er ingenting som tyder på at trevirket er
hogd på en bærekraftig måte.

Hva kommer statsråden til å foreta
seg i denne konkrete saken, og hvordan vil han hindre
at dette gjentas?»

