 Jeg vil stille følgende spørsmål til
fiskeriministeren:

«NRK Troms melder at kystvaktskipet
KV «Senja» er beordret til
kai. Ifølge Offisersforbundet skyldes dette pålegg
fra Regjeringen om styrket slepeberedskap og innleie av nytt fartøy,
uten at det følger med tilstrekkelige midler til å finansiere
påleggene. Dette kan føre til svekket
beredskap i forhold til den russiske frakten av tungolje
langs kysten.

Kan statsråden garantere at slepebåtberedskapen
er finansiert og på plass som forutsatt?»

 Jeg takker for svaret. Jeg må si at
det forundret meg at disse oppslagene kom så pass kort tid etter
at vi hadde den forrige debatten. Jeg ble nå litt usikker
på fiskeriministerens svar på ett punkt, og det
er om KV «Senja» er lagt til kai, eller
om den ikke er lagt til kai. Det kunne et øyeblikk
høres ut som om den var lagt til kai ikke på grunn
av manglende finansiering, men kanskje av andre hensyn,
og hvis den er en sentral del av slepebåtkapasiteten,
er det noe som det er greit å få bekreftet.

Ellers er min oppfatning at når det
gjelder dette arbeidet med å sikre slepebåtkapasiteten
og oljevernberedskapen langs kysten, er det en av de største
og kanskje mest kompliserte risikoutfordringene som vi står
overfor, og jeg er glad for at fiskeriministeren synes å ta
det spørsmålet såpass alvorlig, og at
vi skal få komme tilbake til saken.

 Jeg takker for svaret.

Det er av avgjørende betydning at
denne kapasiteten er på plass. Jeg tror at ministeren har
forståelse for at når vi i Stortinget mottar bekymringsmeldinger
både fra ansatte i Kystverket, som mener at de ikke
har midler nok til disposisjon til å foreta sin del av
arbeidet, og fra folk i Kystvakten, som sier at her er
midlene for knappe for denne viktige oppgaven, så er det
viktig at vi også gjør statsråden
oppmerksom på at vi stadig vekk mottar slike meldinger.
Jeg synes imidlertid at det er all grunn til å ta innover
oss at man sier at dette er problemer
man skal klare å håndtere.

Jeg vil til slutt si at jeg ser fram til at
vi får en samlet vurdering hvor vi også får være
litt grundigere i forhold til risikovurderingen og hva vi ser for
oss på lang sikt når det gjelder denne frakten.

