 Jeg har lyst til å stille følgende spørsmål
til olje- og energiministeren:

«Statssekretær Brit Skjeldbred sier
til NRK at «Vi bad fagfolk i oljeindustrien om råd
før utredningen ble offentliggjort, men oljeindustrien
har ikke påvirket utredningen».

Kan statsråden redegjøre
for hvordan oljeselskaper ble tatt med på råd
når det gjelder konsekvensutredning av
petroleumsvirksomhet i Barentshavet, kan han garantere at andre
berørte interesser, som miljø- og fiskeriinteressene,
har hatt de samme mulighetene til å gi råd, og mener
statsråden dette styrker tilliten til konklusjonene fra
utredningen?»

 Jeg takker for svaret. Jeg takker spesielt
for den siste presiseringen om at praksisen er endret.

Det inntrykket som ble skapt av at det er blitt
bedt om råd, er altså bekreftet av statssekretær
Brit Skjelbred – i hvert fall overfor NRK, som brakte den
nyheten der hun, som jeg siterte, sa at de bad fagfolk i oljeindustrien
om råd.

Jeg er glad for at praksisen skal endres, men
jeg må si at mistanken om at et kulturproblem har vært
til stede her, er stor. Det kan vel heller ikke være noen
tvil om at det er uheldig at det blir sådd denne typen
mistanker om at enkelte har bedre tilgang til utredere
enn andre. Deler statsråden den oppfatning at det har vært
uheldig? Og er han sikker på at det er gjennomført
nok tiltak for å hindre at liknende uheldige
ting skal skje i framtiden?

 Jeg er spesielt glad for at det er full åpenhet også om
den kontakten som har vært så langt. Nå har
man ikke hatt mye tid til å gå inn i
de dokumentene foreløpig, men de innspill vi har sett komme
fra bransjen, og som vi har sett komme fra Veritas til fagutredningen,
har vært innspill av karakteren: Kan man skrive en mer
positiv innledning? Man har også fått
beskjed om å framstille ting som fagutrederne selv ikke
mener er omfattende nok til å kalles en konsekvensutredning,
som mer omfattende enn det det er faglig grunnlag for.

Kan statsråden love at det
i framtiden heller ikke vil bli sånn
at fagorganene skal presses til å omtale arbeidet de har
gjort, som mer omfattende enn det det er faglig grunnlag for?

