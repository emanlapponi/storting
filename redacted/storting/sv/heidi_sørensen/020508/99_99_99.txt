 «En viktig konklusjon etter miljøkonferansen
i Rio i 1992 var betydningen av frivillige organisasjoners mulighet
til deltakelse i viktige fora og delegasjoner hvor beslutninger
om miljø og ressursforvaltning ble fattet. I
forbindelse med oppfølgingskonferansen Rio+10
er dette på nytt aktualisert.

Hva har statsråden gjort, og hvilke
initiativ vil statsråden ta, for å sikre
frivillige organisasjoners mulighet til meningsfull deltakelse i
aktuelle organer og delegasjoner?»

 Jeg er veldig glad for at ministeren understreker
at åpenhet og deltakelse er en forutsetning for en god
miljø- og ressursforvaltning.

Jeg registrerer også at
ministeren i gårsdagens Verdens Gang har en utmerket artikkel
om de utfordringene vi står overfor når det gjelder
forvaltning av Barentshavet. Ministeren skriver: «Bestanden
av norsk-arktisk torsk og kolmule er imidlertid utenfor sikre biologiske
grenser.» Når vi vet hvor viktig det er med åpenhet
og deltakelse, er det kanskje heller ikke noen
overraskelse at akkurat dette forvaltes i den totale lukkethet og
uten deltakelse fra frivillige organisasjoner.

Da lurer jeg på: Når skal
miljøorganisasjonene få tilgang til Den norsk-russiske
fiskerikommisjonen? Og kan vi få åpenhet rundt
forhandlingsposisjonen til den norske regjeringen, slik
at vi i forvaltningen av det reneste og rikeste havet også får åpenhet
og deltakelse?

