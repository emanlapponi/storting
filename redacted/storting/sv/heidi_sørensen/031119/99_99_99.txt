 «I svar til undertegnede i den ordinære
spørretime 15. januar 2003 sa statsråden: «Mitt mål
er at Oslo og staten før neste vintersesong skal være enige
om en beredskapspakke som kan iverksettes neste gang en slik akutt
forurensningssituasjon oppstår, slik at vi slipper å starte
på nytt med analysen fra begynnelsen av.»

Er beredskapspakken mot akutt luftforurensning
ferdig, og hvilke strakstiltak skal iverksettes
når de første dagene med helsefarlig
luftforurensning inntreffer?»

 Jeg takker for svaret.

Statsråden bekrefter det jeg frykter,
at vi igjen vil oppleve at staten og Oslo kommune ikke
klarer å bli enige om en tiltakspakke som skal iverksettes
på de dagene når luftforurensningen er aller verst.

Jeg er hjertens enig i det statsråden
sier, at det burde ha vært piggdekkavgift i Oslo. Det har Oslo
SV foreslått i det budsjettet som de nå behandler.
Jeg er også hjertens enig i at det er det totale
luftforurensningsnivået i Oslo som må ned.
Likevel har vi et ansvar nå når vi snart
vil oppleve den vanskeligste sesongen, de vanskeligste dagene når
luften er direkte helsefarlig, og astmatikere må holde
seg inne, og barn blir holdt hjemme eller ikke
kan gå ut i barnehagen fordi de ikke tåler
luften. Jeg er glad hvis statsråden kan garantere at vi,
i hvert fall før jul, vil få en slik beredskapspakke
på plass.

 På ett område synes jeg det
er gjort framskritt, og det gjelder den varslingen som gjøres når
den verste luften oppstår. Varslet i dag er slett ikke bra.
Varslet i dag sier at vi i rushtiden vil oppleve mye luftforurensning.
Den vil ikke være som på ekstremdagene,
men i rushtiden i ettermiddag vil vi ha en situasjon som
vil gjøre at mange vil bli plaget på grunn av
den dårlige luften.

Jeg vil til slutt utfordre
statsråden til å si litt om de tiltakene som diskuteres
i den beredskapspakken som jeg håper vi vil se før
jul, og vil minne om at januar kanskje er den aller vanskeligste
måneden med hensyn til akutt luftforurensning.

