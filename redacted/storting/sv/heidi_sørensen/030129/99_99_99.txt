 Jeg takker presidenten for velvillig håndtering
og statsråden for at hun ventet, og beklager på det
sterkeste forsinkelsen.

Jeg har et spørsmål til samferdselsministeren:

«Alnabru er det mest belastede området
i byen når det gjelder helsefarlig luftforurensning.
Planer om utvidelse av Alnabruterminalen vil medføre økt
trailertrafikk i dette området. Godsterminalen på Alnabru
har ingen havnetilknytning, og mye omlasting skjer fra tog til trailer
og omvendt.

Hvordan vurderer statsråden utvidelsen
av og framtiden for Alnabruterminalen, sett i lys av luftforurensningssituasjonen
i Groruddalen og målsettingen om bedre samkjøring mellom
frakt av gods på skip og tog?»

 Det er to forhold jeg har lyst til å spørre
om videre. Jeg er enig i at dette er en vanskelig sak,
og jeg vil få understreke at heller ikke vårt
parti har konkludert, fordi dette berører planer som strekker
seg langt fram i tid, ikke minst når det gjelder
håndtering av gods. Men statsråden er også sikkert
klar over vedtaket i Oslo bystyre, og det som byrådet
i Oslo jobber hardt for, Fjordbyvedtaket, om at det fra
2011 ikke skal være noen containerhavn
på Sørenga. Da mister Alnabruterminalen sin havnetilknytning.
Jeg vil gjerne høre statsrådens vurderinger
av terminalen i lys av det.

Det skal lages en miljøplan for Groruddalen,
som plankontoret i Groruddalen har ansvaret for. Er det ikke da
litt uheldig hvis man konkluderer med utvidelse av Alnabruterminalen
uten at dette inngår i det totale planarbeidet?

 Da må jeg gjenta spørsmålet mitt
om Fjordbyvedtaket og Alnabruterminalen sett i lys av det.

Så vil jeg også si
at det pr. dato ikke eksisterer, i hvert fall ikke
som jeg kan se, noen gode, helhetlige planer for å få mer
transport fra trailer og over på båt og tog. Vi
har en uavklart havnesituasjon i Oslofjorden, og vi har også en
uavklart terminalsituasjon i Stavanger. Det å tenke på jernbane
og havn når det gjelder dette, blir en viktig jobb i forbindelse
med behandlingen av Nasjonal transportplan.

I forbindelse med kollektivmeldingen foreslo
SV at vi skulle få en egen melding om kollektivt gods,
men det avviste flertallet. Jeg nærer en viss frykt for
at denne svært viktige godsproblematikken vil drukne
i Nasjonal transportplan. Jeg kjenner vel medlemmene
i komiteen såpass godt at jeg tror
det vil være ting som står dem nærmere
enn den framtidige godshåndtering. Hvordan har statsråden
tenkt å håndtere dette?

