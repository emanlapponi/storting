 Jeg har et spørsmål til fiskeriministeren:

«Ifølge Finnmark Dagblad
har Kystverket valgt å innføre påbudte
seilingsleder for farlig trafikk kun på strekningen fra
Nordkapp til grensen til Russland. Langs resten av kysten
er det fritt fram for oljetankerne til å velge seilingsleder
nærmere land. Kystverkets begrunnelse er at normaltrafikken
går lenger ut enn 12 nautiske mil, og at det derfor ikke
er behov for seilingsleder.

Er statsråden enig i at det er klokt å la
oljetankerne selv få bestemme hvor
nært kysten de vil gå?»

 Overraskelsen var ikke at seilingsledene
ble innført, men at de ble innført bare
fra Vardø og til Nordkapp. Jeg tror mange av oss har tenkt
at når det først skulle skje, skulle man også ta
med de to områdene som statsråden selv nevner,
som har vært utsatt for trafikk som har gått nær
kysten, nemlig Røst og Stad.

Jeg forstod også Kystverket
dit hen at man ikke trengte seilingsleder andre
steder, og jeg er derfor glad for at statsråden nå sier
noe annet, at spørsmålet om seilingsleder også utenfor
Lofoten og utenfor Stad vil bli vurdert videre. Jeg ser da fram
til å få den bebudede stortingsmeldingen. Vi får håpe
at den kommer tidlig i 2004 og ikke sent i 2004, for det
er klart at dette vedrører spørsmål som
fort kan bli akutte, og som et minimum bør vi vel ha som
målsetning å få de seilingsledene på plass
før neste vintersesong.

 I den siste uken har vi vært vitne
til et tragisk skipsforlis som også har medført
at menneskeliv har gått tapt. Når det gjelder
den tragedien, har vi også fått med
oss at skipet førte for så vidt beskjedne 500–600
tonn olje, og vi har også sett hvilke relativt
omfattende problemer en så liten mengde olje
har hatt. Vi har også sett norsk oljevernutstyr
som ikke har vært i stand til verken i noen
særlig grad å begrense skaden eller
til å få oljen opp av vannet, selv om vi har hatt
bortimot optimale forhold, blikkstille og greit vær, for å kunne
operere det utstyret vi har.

Er statsråden fornøyd
med den beredskapen vi har for oljevern på kysten, og som
vi nå på tragisk vis har fått en liten
test på i forbindelse med det tragiske forliset utenfor Bergen?

