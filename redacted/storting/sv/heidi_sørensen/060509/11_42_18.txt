 Jeg vil også få lov til å takke representanten for å ha tatt opp et viktig område. La meg også få takke statsråden for et fyldig svar.




At staten er grunneier i Groruddalen, er et viktig aspekt ved den utviklingen som skal skje der. Det er riktig, som også representanten Nybakk var inne på, at staten med sin opptreden i Groruddalen og ved sin disponering av arealene der har vært med på å skape mange av de problemene som dalen sliter med i dag. Slik sett må det ikke være noen tvil om at staten har et betydelig ansvar for å ha vært med på å skape de problemene som finnes i dalen. Staten må som eiendomsbesitter også ha et betydelig ansvar for å være med og løse de oppgavene som må løses for Groruddalen. Det er viktig at vi har kommet så langt i arbeidet at vi har en helhetlig utbyggingsplan som viser at Groruddalen er mulighetenes dal i framtiden, og ikke bare et sted som stemples som stedet med mange store problemer, selv om det også er riktig.




Ressursene i dalen er enorme. Aksen fra Middelalderbyen gjennom Groruddalen og opp i marka har en spennende kultur- og naturhistorie, med et betydelig potensial for utvikling. Alnaelven har vi allerede startet opprustningen av. Det er klart at det skal et videre løft til for å få den i orden. Det er også klart at den måten staten forvalter sine eiendommer i dalen på, vil være viktig i forhold til hvor langt vi kommer.




Til det interpellanten tar opp, knyttes det mange spørsmål som er viktige for at vi skal få til en helhetlig utvikling. Jeg kommer ikke utenom å si to ord om Oslopakke 3, for jeg går med en litt nagende følelse når det gjelder hva som nå skjer. Får vi til en Oslopakke 3 som er god nok for Groruddalen? Det er klart at det løftet vi fikk til i Bjørvika, var helt avgjørende for at området skal bli til det det blir. Men uten en samferdselsløsning for Bjørvika, hadde selvfølgelig ingenting av det andre kommet på plass heller. Skal vi få til det løftet som det er bred enighet om i Stortinget, er vi helt avhengige av at Groruddalen og Groruddalens utfordringer blir prioritert høyt i Oslopakke 3. Uansett andre tiltak vil det være med og legge så tunge premisser for utvikling av dalen, så jeg håper virkelig at staten i samarbeid med de berørte fylkene får til det løftet.




Så er det også viktig i den brede sammenhengen at den satsingen som har vært i Oslo indre øst, skal videreføres i Groruddalen og Søndre Nordstrand. Vi mener absolutt at den skal være på minst samme nivå som satsingen i indre øst.




Så må jeg også få lov til å si at da vi drev valgkamp i Oslo, var det ikke så rent få som var litt skeptiske til utsiktene til at det kanskje skulle komme en kommunalminister fra Senterpartiet. Senterpartiet er som kjent ikke spesielt stort i Oslo, og mange var kanskje litt bekymret for om oppmerksomheten f.eks. mot Groruddalen kom til å bli stor nok hvis så skulle skje. I den sammenhengen har jeg lyst til å gi kommunalministeren fra Senterpartiet ros for nettopp å ha vært med på å ta et initiativ, og for at hun er opptatt av dalen. Jeg synes det lover godt for det videre samarbeidet.




Så skal vi også ha med oss at Groruddalen er et godt sted å bo. Det er et sted som har store muligheter til å bli en av de mest spennende bydelene i Oslo når det gjelder utvikling framover.




