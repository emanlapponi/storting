 «Flere av regjeringspartiene gikk
til valg på bedre og billigere kollektivtransport.
I Sem-erklæringen understrekes det også at
man skal jobbe for økte investeringer og reduserte
priser på kollektivtrafikken. Fra 1. mars i år
varsler Oslo Sporveier at de på nytt vil øke
takstene, men et flertall i Oslo bystyre
vil stanse denne takstøkningen.

Hva har statsråden tenkt å gjøre
i forbindelse med revidert nasjonalbudsjett for å sikre
at nødvendig vedlikehold og nødvendige investeringer
blir foretatt i Oslo Sporveier?»

 I høst, før valget, tilbragte
jeg seks uker på Karl Johan og prøvde å forklare
folk hvorfor jeg i denne valgperioden ikke kunne love
folk billigere kollektivtransport. Etter at de hadde stått
og akkedert med meg om det, gikk de 20 meter bort, til Kristelig Folkeparti
og til Venstre, som lovet dem 25 pst. reduksjon.

Nå er det altså andre
gang at de samme folkene som jeg snakket med før valget,
ringer og spør hvorfor prisene går opp, når
valgkampen handlet om at prisene skulle gå ned. Etter
min oppfatning er dette et spørsmål som avler
politikerforakt. Jeg syns det er på tide at vi
begynner å snakke sant om disse spørsmålene.

Det kan heller ikke komme som noe
sjokk på samferdselsministeren at investeringsbehovet og
vedlikeholdsbehovet i Oslo Sporveier er så stort
som det faktisk er, og at vi i overskuelig framtid ikke
kan se for oss noen prisreduksjon. Men skal vi i hvert
fall gå sammen i et spleiselag og sørge
for at vi ikke opplever ytterligere prisøkninger?

 Jeg er helt enig i at spleiselaget må bestå av
stat, kommune og trafikanter. Men kan vi være
enige om at det spleiselaget i framtida ikke
skal være slik at vi skyver ytterligere belastninger
over på dem som faktisk reiser kollektivt i Oslo
i dag?

Eirin Faldet hadde
her overtatt presidentplassen.

