 Jeg vil stille følgende spørsmål til
miljøvernministeren:

«SFT har presentert handlingsplan
for miljøgiftene bromerte flammehemmere. Planen inneholder
mye positivt, men eksport av brukte biler, PC-er og annet
utrangert utstyr som kan inneholde store mengder bromerte forbindelser
til den tredje verden, er ikke omtalt.

Hvordan vurderer statsråden eksport
av miljøgifter som bromerte forbindelser i forhold til
Basel-konvensjonen, og vil statsråden ta initiativer til å regulere
denne eksporten?»

 Jeg er veldig glad for den siste delen av svaret
til miljøvernministeren, for dette har vært et
problem som har vært reist av miljøorganisasjoner
i mange land, ikke minst i USA, hvor den teknologiske
industrien har vært større enn her, og hvor eksporten
av denne typen avfall, ikke minst til land i Sørøst-Asia,
har medført store lokale miljøproblemer
der disse PC-ene, bilene og andre ting har blitt plukket
fra hverandre. Der har man vel hatt en teknologi for å gjøre
det som har gått ut på at det har vært
billig arbeidskraft, og hvor sikringen av det spesialavfallet som
har kommet ut av disse produktene, har vært meget dårlig.

Jeg er veldig glad for å høre
at vi vil definere ting som inneholder store mengder bromerte forbindelser,
som spesialavfall, og at dette ikke vil bli tillatt eksportert
fra Norge. Da er jeg bare spent på å høre
litt mer om tidsperspektivet for det. Og så håper
jeg at vi kan samarbeide videre om dette framover.

 Jeg takker for svaret.

Det er viktige grep som tas fra miljøvernministerens side
i kjemikaliepolitikken. Jeg lurer på om miljøvernministeren
har noen planer om å komme tilbake til Stortinget
med en oversikt over kjemikaliepolitikken og hvilke prinsipper som
skal legges til grunn for den videre – for vi har mange
utfordringer her, og det er komplisert å henge det opp – men også hvor
man tar opp den frihetsgraden Norge har, og hvilke prioriteringer
innenfor det store og vanskelige fagfeltet Norge
har for en mer miljøvennlig, offensiv kjemikaliepolitikk
for framtiden.

