 Jeg tillater meg å stille følgende
spørsmål til samferdselsministeren:

«Vegdirektoratet vil tillate vogntog
som er 25,25 meter lange og veier 60 tonn. Alle medlemslandene
i EU, unntatt Sverige og Finland, har sagt nei til slike
vogntog ut fra hensynet til trafikksikkerhet og miljø.
Disse trailerne vil konkurrere på de samme strekningene
som jernbanen.

Vil statsråden vektlegge hensynet
til trafikksikkerhet, miljø og mulighetene til
overgang fra godstrafikk på veg til
jernbane i sin behandling av Vegdirektoratets forslag, og dermed
si nei til vogntog som er 25,25 meter lange?»

 Som bakgrunn for Vegdirektoratets behandling
av denne saken foreligger det en rapport fra
Transportøkonomisk institutt som har den noe merkelige
konklusjon at dette er til fordel for miljøet. Måten
de har klart å regne ut det på, er at man ser
bort fra at vegtrafikken vil få økt konkurransekraft
i forhold til jernbanen, og ergo ikke ser for
seg noen overgang fra gods på jernbane til gods
på veg.

Vi vet at hvis vi får konkurrert ut
all godstrafikk på jernbane i Norge,
vil det føre til 400 000 nye trailertransporter
hvert eneste år. Har statsråden tenkt å innhente andre
faglige dokumenter enn den TØI-rapporten som ligger til grunn for
Vegdirektoratets behandling, når hun skal vurdere miljøkonsekvensene
av dette forslaget?

 Nå ser vi at NSB på flere strekninger
taper konkurransen med gods i forhold til veg. Har statsråden,
i forbindelse med kollektivmeldingen, tenkt å komme med
forslag om tiltak også på godssiden,
slik at konkurransekraften til jernbanen på gods, f.eks.
på strekningen fra Grenland til Oslo, øker, og
er statsråden villig til å vurdere kjørevegsavgiften
i den sammenhengen?

