 Jeg vil gjerne få stille et spørsmål
til justisministeren:

«De siste tre månedene er
det avslørt to bordeller i Bergen, hvor utenlandske
kvinner utnyttes av kyniske organiserte kriminelle. Mange av disse
kvinnene har gitt skremmende skildringer av sin livssituasjon. I
Bergensavisen 3. mars i år kommer det fram at Hordaland
politidistrikt ikke har prioritert disse sakene, til tross
for at bordellene er godt kjent.

Hva vil statsråden gjøre
for å få politiet til å prioritere bekjempelse
av hallikvirksomhet høyere?»

 Jeg takker for svaret.

Det virker som om justisministeren deler den
analysen som vi i SV har, om nødvendigheten av å bekjempe
markedet for prostitusjon i Norge
hvis man ønsker en effektiv bekjempelse av «trafficking».

Jeg er også glad for at
justisministeren vil ta et initiativ i forhold
til denne saken. Men jeg må få lov til å peke på at
hans beskrivelse av situasjonen ved Hordaland politidistrikt ikke
er den samme som politidistriktets, og at når journalister
fra Bergensavisen har greid å finne fram til bakmennene
bak bordeller i Bergen, så burde politiet også være
i stand til det.

Jeg har lyst til å henlede statsrådens
oppmerksomhet på et sitat i Bergensavisen søndag
17. februar fra en talsmann for Hordaland politidistrikt,
der han bekrefter at disse sakene er blitt nedprioritert.

«Generelt
gjør vi det fordi det ofte er vanskelig å avdekke
det konkret ulovlige i sakene det blir skrevet om», 

sier han. Dette til tross for at det skjer åpenlyst.

Hva er statsrådens kommentar til denne
prioriteringen fra Hordaland politidistrikt?

 Jeg takker igjen for svaret.

Jeg har lyst til å peke
på en gang til at når den lokale pressen i Bergen
har greid å avdekke flere tilfeller av organisert bordellvirksomhet
det siste halvåret, og også har funnet
fram til bakmennene, er det vanskelig å forstå hvordan
politiet for det første ikke
kan være klar over dette, og for det andre ikke
kan være i stand til å trenge dypere
inn i saken.

Jeg har lyst til å sitere noe som
står i årsmeldingen til Pion, Prostituertes Interesseorganisasjon,
der de sier:

«Tilbakemeldingene
vi får er at politiet ikke
har ressurser til å spane og følge opp disse henvendelsene.»

Pion synes dette er svært kritikkverdig.

Mitt spørsmål til justisministeren
blir da: Når justisministeren signaliserer at han vil foreta
en henvendelse til Riksadvokaten, hvilke signaler er det statsråden ønsker å gi
til Riksadvokaten?

