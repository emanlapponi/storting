 Jeg vil gjerne stille følgende spørsmål
til utenriksministeren:

«I GATS-forhandlingene i WTO har Norge både sendt
og mottatt en rekke krav om liberalisering av handelen med tjenester.
UD skriver på sine internettsider at «Norges
bilaterale forslag reflekterer de viktigste
norske eksportinteressene på verdensmarkedet
for tjenester». Det må derfor antas at næringslivet
har fått delta aktivt i denne prosessen.

Vil norsk fagbevegelse og bistands- og solidaritetsorganisasjoner
bli invitert til å delta på lik linje med næringslivet
i de videre forhandlingene?»

 Jeg synes ikke det var noe svar på spørsmålet.
Spørsmålet var altså om også fagbevegelsen
og bistands- og solidaritetsorganisasjonene vil bli invitert på lik
linje med næringslivet i neste fase, om man vil ha en likeverdig
rolle for disse ulike typer interesser i den
fasen man går inn i etter 31. mars.

I tillegg har jeg lyst til å peke
på at det foreløpig ikke har vært
tatt noe initiativ her for å informere
Stortinget om hva som er levert av krav, og at det kan være
nærliggende å anta at en del aktører
i næringslivet, slik utenriksministeren er inne
på, har vært involvert i utformingen av kravene.
Jeg lurer derfor på i hvor stor grad næringslivet
har fått innsyn i de krav Norge har levert, i
forhold til det innsynet som andre aktører, f.eks.
Stortinget, har fått.

 Det var en snedig måte å bruke
opp taletiden på.

Spørsmålet mitt gikk altså på at
vi utover de utvalgene som er satt ned, må regne med at
det har vært relativt stor deltakelse fra ulike interesser
i Norge når det gjelder den konkrete utformingen
av forslaget. Men la nå det ligge. En side ved
dette er uansett at norske bistands- og solidaritetsorganisasjoner åpenbart ikke
er så fornøyd med det innsynet og den
deltakelse de har fått, som utenriksministeren her antyder
at de burde være. Jeg har derfor lyst til å spørre
utenriksministeren om han erkjenner at det er viktig at de organisasjonene
som jobber med u-landsspørsmål i Norge, får
innsyn og påvirkningsmulighet på lik linje med
næringslivet i den neste fasen av forhandlingene.

