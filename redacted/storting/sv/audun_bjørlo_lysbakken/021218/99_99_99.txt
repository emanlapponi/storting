 Jeg vil gjerne stille følgende spørsmål
til helseministeren:

«Helse Vest presenterte 9. desember
i år sitt forslag til nye akuttfunksjoner i helseregionen.
Akuttavdelingene ved sykehusene på Stord, Voss,
Nordfjord og Lærdal blir lagt ned. Det foreslås også å legge
ned fødeavdelingene ved lokalsykehusene. Forslaget innebærer
nedlegging av sykehuset i Odda. Planene vekker sterke reaksjoner
i lokalmiljøene.

Er nedlegging av akuttberedskap og lokalsykehus
i tråd med Regjeringens helsepolitiske prioriteringer,
og hva mener statsråden om de foreslåtte
tiltakene?»

 Jeg takker for svaret. Jeg tror dessverre
det ikke er egnet til å berolige alle dem
som nå bekymrer seg for at de vil miste akuttberedskapen
i sine nærområder.

Jeg vil vise til at Odda
kommune har sagt at de er svært bekymret over de planene
som er lagt fram. Helse Fonna har lansert en alternativ innsparingsplan
som vil skjerme akuttberedskapen på Stord. Det er et sterkt
lokalt engasjement rundt disse spørsmålene. Jeg
synes derfor det er riktig – på et rent generelt
grunnlag – å etterlyse et klarere svar fra helseministeren
på de politiske målsettingene i dette.

Er sentralisering av akuttberedskapen på Vestlandet
i tråd med Regjeringens politiske målsettinger? Eller
er helseministeren enig med oss i at det må være
et mål at det skal være en god akuttberedskap også ved
de lokale og mindre sykehusene i regionen?

 Jeg takker igjen for svaret.

Jeg kunne ønske meg klarere
signaler, men jeg er glad for at vi likevel får
et klart signal om at helseministeren vil følge
dette nøye. Jeg henviser til at helseministeren
er sitert i Bergens Tidende den 13. desember på følgende:

«Det
vil være naturlig at jeg som sykehuseier kommer i dialog
med Helse Vest om omorganiseringen av akuttfunksjonene.»

Jeg vil da spørre helseministeren
om han kan love – jeg forstår det slik – at
den typen nedbygging som her er foreslått, ikke
vil bli vedtatt uten at det først kommer på helseministerens
bord. Jeg vil også spørre om hvordan helseministeren
vil ta initiativ til å komme i den
dialogen som han nevner i intervjuet med Bergens
Tidende, og om hvordan han vil følge opp dette videre.

