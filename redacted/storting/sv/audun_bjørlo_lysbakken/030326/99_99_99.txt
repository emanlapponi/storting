 Jeg vil gjerne få stille følgende
spørsmål til utviklingsministeren:

«I Stortingets ordinære spørretime
19. mars d.å. vedgikk utenriksministeren at Norge
i WTOs tjenesteforhandlinger har anmodet Sør-Afrika og
syv andre utviklingsland om å åpne
sin utdanningssektor for utenlandske selskaper.
Den sørafrikanske
utdanningsministeren har reagert sterkt på det norske
kravet.

Hvordan samsvarer denne anmodningen med utviklingsministerens
uttalelse i ordinær spørretime 5. mars d.å.
om at «Norge har generelt ikke stilt
ordinære forhandlingskrav til utviklingslandene»?»

 Jeg takker for svaret.

Det er dessverre vanskelig å si
noe annet enn at i hvert fall for meg gikk det an å forstå statsråden
annerledes for tre uker siden enn det jeg gjør nå ut
fra det som ble sagt i dag. Jeg synes det er beklagelig at Regjeringen
har lagt seg til en praksis som gjør at det er umulig for
opposisjonen på Stortinget å få verifisert
de bruddstykker av informasjon vi får fra Regjeringen,
og at vi skal være avhengige av å få denne
informasjonen, slik som i dette tilfellet, gjennom den politiske
debatten i andre land.

Jeg har lyst til å spørre
utviklingsministeren om det er slik at den anmodningen som altså er
levert til Sør-Afrika, og som er bekreftet levert fra norsk
regjeringshold, ikke er å forstå som
et ordinært forhandlingskrav.

 Jeg takker igjen for svaret.

Det er mulig det er jeg som er tungnem, men
jeg har fortsatt litt problemer med å forstå forskjellen
på de ordinære forhandlingskravene som stilles
til noen land, og forhandlingskrav som ikke
er fullt så ordinære, som stilles til land som
Sør-Afrika.

Norge er ett av fire land
som har bedt om ubegrenset adgang til utdanningssektoren i Sør-Afrika.
En del andre krav som Norge har fremmet, har
blitt kjent gjennom lekkasjer til pressen, f.eks. at Norge ønsker
liberalisering av telesektoren i Bangladesh og oljesektoren i Angola.
Hvis jeg forstår utviklingsministeren rett, må en anta
at det som har drevet Norge til dette, ikke
er f.eks. at Telenor er tungt inne i Bangladesh og Statoil
i Angola, men at det er utviklingshensyn som ligger til grunn. Er
det også utviklingshensyn og Norges
uegennyttige ønske om å hjelpe Sør-Afrika
som ligger bak forslaget om å åpne utdanningssektoren
i det landet for frihandel?

