 Jeg vil gjerne stille følgende spørsmål
til samferdselsministeren:

«Samferdselsdepartementet har bedt
Bergen kommune om ytterligere kvalitetssikring av bybaneprosjektet. Ringveg
Vest, det andre store prosjektet i Bergensprogrammet,
har tidligere fått kraftig kritikk i en forskningsrapport
(NIBR 2000:1). Det ble hevdet at prosjektet ikke oppfyller
kravene til å utrede andre alternativer enn økt veikapasitet
(RPR-SAT, § 3.5).

Vil statsråden pålegge Hordaland
vegkontor å kvalitetssikre Ringveg Vest, slik som hun har
pålagt kvalitetssikring av bybaneprosjektet?»

 Jeg takker for svaret, men jeg tror kanskje
samferdselsministeren misforstod innretningen i mitt spørsmål
litt.

Jeg er positivt innstilt til at samferdselsministeren
stiller kvalitetskrav til bybaneprosjektet. Jeg tror det vil styrke
prosjektet. Det jeg etterlyser, er at tilsvarende logikk legges
til grunn for det andre dominerende prosjektet i Bergensprogrammet.
Da er det altså slik at vi i Hordaland, under ledelse av
Hordaland vegkontor, har en historie for tvilsom
prosjektledelse, store overskridelser: vestre innfartsåre,
som nå ligger til behandling i kontrollkomiteen
her i huset, Nordhordlandsbroen og Osterøybroen, som har
utviklet seg på en svært betenkelig måte. Og
da er spørsmålet hvorfor det bare er
i kollektivprosjektene alle steiner skal snus, når
det i retningslinjene heter:

«Når
kapasitetsproblemer i vegsystemet oppstår, skal andre
alternativer enn økt vegkapasitet vurderes på lik
linje.»

Spørsmålet er om ikke
samferdselsministeren nå har interesse av å sørge
for at en slik vurdering blir gjort også når
det gjelder Ringveg Vest.

 Takk.

Det forundrer meg litt at ikke samferdselsministeren ønsker å gå nærmere
inn i dette når det i prosjektet som jo samferdselsministeren
på mange måter vil stå ansvarlig
for – altså i den nevnte forskningsrapporten – blir konkludert
med at man ikke har oppfylt kravene om å utrede
andre alternativer enn økt veikapasitet. Jeg
har lyst til å lese fra den samme rapporten,
som handler om tiltakshavers og veibyggers måte å håndtere
disse kravene på:

«De
gir så konsulenter bestillinger på kollektivtransportutredninger
som vegetatens egne folk åpent sier ikke
er gjennomførbare med de transportanalysemodeller som finnes
i markedet i dag. Vi har ikke funnet noen fullgod
forklaring på hvorfor vegsjefene opptrer slik. Men det
er nærliggende å anta at legitimering
av det nye vegtiltaket kan være en del av forklaringen.»

Spørsmålet gjelder altså dette
som går på å utrede andre alternativer
enn økt veikapasitet. Mener samferdselsministeren
at dette generelt sett skjer i tilstrekkelig grad i dag? Hvis ikke,
hva vil hun gjøre med det?

