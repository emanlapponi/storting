 Jeg vil gjerne stille følgende spørsmål
til statsråden:

«Bergens Tidende skriver 9. november
om en 92 år gammel leietaker som blir
satt på gaten av utleier. Utkastelsen gjelder også to
andre eldre kvinner, den ene har bodd i leiligheten
sin i 30 år. Å bli kastet ut fra boligen sin oppleves naturlig
nok som en svært stor belastning for mennesker i så høy
alder, og det er vanskelig for dem å finne
andre løsninger.

Vil statsråden ta initiativ
til å forbedre oppsigelsesvernet i husleieloven for eldre
leietakere?»

 Jeg merker meg at statsråden gir en
innføring i husleieloven generelt, og selv om det er viktig
nok, er det vel ikke akkurat så relevant for
den aktuelle saken. Statsråden sier at hun ikke vil
kommentere denne saken spesielt, men det må gå an å be
om å få en mer generell vurdering av denne typen
tilfeller og få vite om statsråden mener
det er et problem at eldre leietakere er så sårbare
som de er på leiemarkedet i dag, tatt i betraktning at
de på dette markedet stiller særlig ressurssvakt, både
i form av deres små muligheter til å komme
inn på markedet som eiere, og de store fysiske og psykiske
belastninger som er knyttet til det å måtte flytte i
så høy alder.

Jeg synes det er på sin plass å få høre
statsrådens vurdering her av om det handler om manglende
politiske muligheter til å gjøre endringer, eller
om det er slik at hun faktisk mener at dette er det ikke
nødvendig å gjøre noe med.

 Jeg takker for svaret. Det er jo klart og greit:
Statsråden ønsker ikke å gjøre noen
ting for å hjelpe mennesker som er i den situasjonen det
her er snakk om. Statsråden nevner at forskjellige interesser
må veies opp mot hverandre. Jeg har lyst til å spørre
om jeg forstår statsråden rett hvis jeg antar
at det er slik at utleiers interesser her må veie
tyngre enn interessene til eldre leietakere.

