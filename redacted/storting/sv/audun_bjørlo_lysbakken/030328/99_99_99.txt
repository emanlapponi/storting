 Jeg har gleden av å være stand-in for representanten Kjetil Bjørklund i dag.




Stortinget har de siste årene vedtatt å legge ned et betydelig antall forsvarsinstallasjoner over hele landet. Mange arbeidsplasser har gått tapt eller blitt flyttet på grunn av omleggingen av Forsvaret, og dette har rammet enkelte lokalsamfunn hardt. For å avhjelpe dette har det tidligere blitt vedtatt at 250 mill. kr skulle gå til omstillingskommuner.




Mange av Forsvarets eiendommer skal nå selges. Verdien av og etterbruksmulighetene for de ulike eiendommene er selvsagt svært forskjellig, og det gjelder også etterspørselen.




Stortinget vedtok i fjor høst at kommuner eller overtallig personell i Forsvaret skulle få overta slike eiendommer vederlagsfritt eller rimeligere enn markedspris i forbindelse med næringsutvikling. Samtidig har stortingsflertallet lagt inn store inntekter fra salg av slike eiendommer i budsjettet. Det skaper selvsagt et press på Forsvaret for størst mulig avkastning i salgsprosessen.




For oss i SV er det svært viktig å presisere at vi er mer opptatt av å nytte disse eiendommene på måter som kommer kommuner, fylkeskommuner og allmennheten til gode, enn at de skal avhendes på de måter som gir størst mulig inntekt for statskassen.




Mange naturperler langs kysten og ellers i landet eies i dag av Forsvaret, og mange av disse ligger slik til at de egner seg svært godt som rekreasjons- og friluftsområder for lokalbefolkningen. Disse eiendommene som ikke lenger skal brukes til forsvarsformål, og som har stor verdi for allmennheten, bør avhendes på en slik måte at de kommer folk flest til gode. Dette kan skje på ulike måter, f.eks. ved at kommuner kan overta, og ikke minst gjennom at Statskog, som i dag allerede forvalter store utmarksarealer, tar over disse eiendommene, slik at de i framtiden forvaltes på en slik måte at hensynet til allmennhetens behov for rekreasjons- og friluftsarealer ivaretas.




Videre mener SV at en del av de eiendommene som kan egne seg til lokale kulturformål, boligformål osv., bør avhendes til kommuner eller organisasjoner til en lav pris.




