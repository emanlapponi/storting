  

 (ordfører for saken): 

Finanskomiteen har hatt Dokument nr. 8:73 fra
Fremskrittspartiet til behandling, og det har også vært forelagt
Finansdepartementet, ved settestatsråd Erna Solberg, til uttalelse.

Alle partier, unntatt Fremskrittspartiet, innstiller
på at forslaget vedlegges protokollen uten at noe nærmere vedtak
gjøres i denne omgang. Flertallet har imidlertid noen ulike tilnærmingsmåter
til og begrunnelser for dette. SV, Arbeiderpartiet, Senterpartiet
og Kystpartiet står sammen om en merknad der utgangspunktet for
likebehandling slås fast ikke å være til stede, mens regjeringspartiene
har sitt eget utgangspunkt for å være med i flertallet.

Ett av problemene ved det forslaget som er
framlagt, er at det ikke tydelig angir hvordan en eventuell likebehandling
mellom dagspresse og ukepresse skulle gjennomføres. Dette kan tenkes
gjort på tre måter. Den ene måten er å fjerne fritaket for aviser
og de tidsskrifter som fritaket i dag omfatter. Den andre måten
å gjøre det på vil være en felles redusert sats for dags- og ukepresse
- det har vært nevnt en sats på 6 pst. eller 12 pst., som er vanlig
i en del andre land. Det tredje alternativet vil være et fritak
for både dags- og ukepressen.

Problemet ved ikke å angi nærmere hvilken av
disse modellene man ønsker seg, er at de gir seg svært ulike utslag.
Det vil være veldig stor forskjell på en modell som innebærer en
avgiftsøkning for dagspressen, og en modell som bare innebærer en
reduksjon for ukepressen. Særlig de to første modellene, altså enten
en full fjerning av fritak eller en felles redusert sats, vil gi
seg dramatiske utslag både for lokalaviser mange steder rundt om
i landet, for nr. 2-avisene i flere av byene og for de riksdekkende
meningsbærende avisene.

Det har vært påpekt både fra forslagsstillerne
og fra regjeringspartienes side at en måte å bøte på dette på, kan være
økt pressestøtte. Det ser vi på som en farlig vei å gå, fordi pressestøtten
er et langt mer uforutsigbart virkemiddel enn et merverdiavgiftsfritak,
og fordi vi senest denne sommeren har sett at pressestøtten er en
ordning som det stadig er politisk kamp om, og som gjør at rammevilkårene
for mange mediebedrifter blir svært uforutsigbare.

Det er SVs oppfatning - og vi har fått støtte
for det synet fra Arbeiderpartiet, Senterpartiet og Kystpartiet
- at det er så vidt store forskjeller mellom dags- og ukepresse både
når det gjelder samfunnsmessig funksjon og oppgaver, områder som
redaksjonelt stoff og prioritering, hvilken type annonsører som
annonserer i disse ulike mediene, og også lesergrupper, at det ikke
er naturlig ut fra konkurransemessige hensyn å si at det er grunnlag
for og en nødvendighet at disse likebehandles avgiftsmessig.

Man kan selvfølgelig reise en egen diskusjon
om på hvilket nivå merverdiavgiften på ukepressen bør ligge, men
det er en annen debatt.

Vi har som utgangspunkt at det er viktig å
verne om fritaket for dagspressen, at dagspressen har en egen og viktig
samfunnsmessig funksjon som ikke på samme måte ivaretas av ukepressen,
og at det derfor er grunnlag for å si at disse to kan behandles
forskjellig.

Med det vil jeg anbefale flertallets innstilling.

