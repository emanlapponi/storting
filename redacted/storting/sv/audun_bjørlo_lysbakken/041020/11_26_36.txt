 Jeg er enig i at de tiltak som justisministeren
leste opp, er viktige tiltak, og at det bør bety
en forbedring av situasjonen i Hordaland, hvis
de blir satt i verk. Problemet er at politiet
selv har innrømmet at de ikke har noen
oversikt. Politimester Refvik har faktisk i et intervju
med Bergens Tidende sagt følgende:

«Det
finnes i alle fall langt flere slike kvinner i Oslo enn
her – hvis det i det hele tatt finnes noen.»

Jeg er sikker på at justisministeren
er enig med meg i at det er en ganske pinlig uttalelse,
all den tid det er temmelig åpenbart at denne formen for
menneskehandel også foregår i Bergen.
Vi er dessverre ikke forskånet
fra verdens kriminalitet og andre uhumskheter i Bergen
heller!

Jeg vil tro at justisministeren husker at vi
stod her for to år siden. Da hadde vi akkurat det samme
spørsmålet oppe. Justisministeren svarte prisverdig
og klart og sa at han ville ta initiativ for å få forbedret
situasjonen i Hordaland. Så har ingenting skjedd
i mellomtiden. Hvordan kan justisministeren nå være
sikker på at Hordaland politikammer denne gangen
vil ta signalet og faktisk sette i verk de tiltak som han her har
nevnt?

