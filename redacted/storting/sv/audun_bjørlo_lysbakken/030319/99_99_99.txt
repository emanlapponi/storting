 Jeg vil gjerne stille følgende spørsmål
til utenriksministeren:

«Onsdag 5. mars d.å. opplyste
Sør-Afrikas utdanningsminister i en orientering
i parlamentet at Sør-Afrika har mottatt anmodninger om
uhindret adgang for utenlandske selskap i landets
utdanningssektor. Dette skal være ønsket
av fire land i forbindelse med WTOs tjenesteforhandlinger.
Ett av disse landene skal være Norge. I et intervju
med avisa BusinessDay samme uke sa ministeren at en slik åpning
vil bli «ødeleggende» for høyere
utdanning i Sør-Afrika.

Er det riktig at Norge har fremmet
en slik anmodning?»

 Jeg takker for svaret.

Jeg oppfatter utenriksministerens svar som
et ja på mitt spørsmål, at Norge
har levert en slik anmodning, og ber ham om å korrigere
det hvis det er feil oppfattet. I så fall er det veldig
interessant, for det er første gang Stortinget har blitt
kjent med en av de konkrete anmodningene som Norge har
levert til et annet land. Det ble altså kjent, ikke
gjennom opplysninger fra Regjeringen til det norske storting,
men gjennom opplysninger i et annet lands parlament. Den aktuelle
opplysningen ble lagt fram av den sørafrikanske
statsråden både i parlamentet og i media.
Både opposisjonen i Stortinget og en rekke WTO-kritiske
grupper har ved flere anledninger som kjent bedt om å få innsyn
i hvilke land som har stilt hvilke krav om liberalisering til Norge
i GATS-forhandlingene, og på samme vis hvilke krav Norge
har stilt til hvilke land. Dette har Regjeringen vært uvillig
til, med den begrunnelse at det kunne skade forholdet til andre
land. Mener utenriksministeren at Sør-Afrika
skader forholdet til Norge ved å offentliggjøre
at Norge har kommet med en slik anmodning?

 Jeg takker igjen for svaret.

Som utenriksministeren vet, har SV og andre
partier ved gjentatte anledninger bedt om å få innsyn
i hvilke krav Norge har mottatt fra andre land
i GATS-forhandlingene. Men vi har stadig fått tilbakemeldinger
om at dette ikke er ønskelig, eller
til og med ikke mulig, som var versjonen fra Utenriksdepartementet
på ett tidspunkt i høst. Senere er det blitt avklart
at det er lovlig i forhold til WTO-reglementet å offentliggjøre
den type opplysninger, men Regjeringen har holdt fast
ved at det ikke er ønskelig. Da er jeg veldig
interessert i å vite
hvorfor Sør-Afrika kan fortelle om hvem som står
bak de kravene Sør-Afrika har mottatt, når Norge ikke
kan det. Den logiske konsekvens av den retorikk Regjeringen tidligere har
hatt, burde være at Norge burde mene
at Sør-Afrika burde latt være å offentliggjøre
disse opplysningene. Mener vi det? Og hvis vi ikke
mener det, hvorfor kan ikke Norge
selv offentliggjøre de krav vi har mottatt fra andre land?

