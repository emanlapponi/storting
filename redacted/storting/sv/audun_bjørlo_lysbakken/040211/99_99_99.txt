 Jeg vil gjerne stille følgende spørsmål
til helseministeren:

«Styret i Helse Bergen har lagt fram
et innsparingsforslag som innebærer at Ungdomsseksjon
Fanastøl, Hordalands eneste psykiatriske langtidstilbud
for ungdom med store atferdsvansker, skal legges ned. Ansatte og
pårørende til dem som nå er døgnpasienter
ved Fanastøl, reagerer sterkt på nedleggelsen.

Hvordan samsvarer nedleggelsen med Regjeringens ønske
om å styrke barne- og ungdomspsykiatrien, og hva vil statsråden
foreta seg for å sikre at den aktuelle ungdomsgruppen i
Hordaland får et fullverdig behandlingstilbud?»

 Jeg takker for svaret.

Når helseministeren
snakker om opptrapping og Regjeringens egne mål
om opptrapping i forhold til barne- og ungdomspsykiatrien, synes
jeg det er på sin plass å minne om at begrunnelsen
for den nedleggelse og flytting som vi her snakker om, verken er
opptrapping eller effektivisering, men behovet for å spare
7,5 mill. kr på Helse Bergens budsjetter. Det er utgangspunktet
for dette.

Når en snakker om at Fanastøl
likevel skulle avvikles i sin nåværende
form, er det riktig, men det var fordi man skulle flytte og trappe
opp tilbudet i nye og bedre egnede lokaler. Det som skjer
nå isteden, er at man flytter fordi man ikke
har penger til å gjennomføre den opprinnelige flytteplanen.
Det er altså snakk om et kutt i tilbudet, og ikke
en opptrapping, og det er til syvende og sist et politisk ansvar.

Jeg har lyst til å utfordre
helseministeren igjen på hvordan den type
kutt og mangel på penger samsvarer med Regjeringens mål
om opptrapping.

 Jeg synes det er en besynderlig form for opptrapping å måtte
gjennomføre flytting på grunn av mangel på 7,5
mill. kr, som er det grunnleggende poenget her. Både
fra foresattes side og fra ansattes side har
det gjennom mediene de siste ukene kommet fram
sterke innsigelser mot den flyttingen som nå gjennomføres,
og bekymring for tilbudet.

Styret i Helse Bergen har møte
i dag, der denne planen skal endelig behandles.
Jeg hadde jo håpet at helseministeren
ville gi et tydeligere signal til styret i Helse Bergen i en annen
retning enn det han har gjort nå, men vi må bare
ta til etterretning at det budskapet som kommer her, synes å være
en støtte og dermed også en erkjennelse
av politisk ansvar fra statsrådens side.

