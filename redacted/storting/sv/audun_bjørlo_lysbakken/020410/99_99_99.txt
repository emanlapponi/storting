 Jeg vil gjerne stille et spørsmål
til justisministeren:

«Oslo Politiforening har
krevd at Verdensbankens ABCDE-konferanse i Oslo i juni
blir avlyst. Foreningen mener det
vil være «naivt» å tro
at demonstrasjonene mot møtet kan forløpe uten
voldsbruk og ødeleggelser.

Deler statsråden denne oppfatningen,
og hva vil han gjøre for å legge til rette for
at motstandere av Verdensbankens politikk skal få utøve
sin demokratiske rett til fredelige protester mot møtet?»

 Jeg takker for svaret.

Jeg har lyst til å gå inn
i det siste som statsråden sa, nettopp det forebyggende
arbeidet. Her er det etter min mening åpenbart
at også politiet må ha
et ansvar. Vi har nå gjennom flere utspill i media sett
at Oslo-politiet har varslet til dels svært strenge tiltak
for å håndtere situasjonen, altså spørsmål
om større arrestkapasitet, store lagre av pepperspray og
ekstra styrker. Til og med det å sette Schengen-avtalen
ut av spill for å kunne innføre grensekontroll
har vært diskutert.

Erfaringer fra store demonstrasjoner ute i
Europa de siste årene tyder på at denne
typen tiltak ikke virker. Hvis Oslo sentrum
skal fylles opp av opprørspoliti, er det mer sannsynlig
at det gir rom for brushoder på begge sider enn at det
skaper et fredelig klima for demokratiske ytringer. Det som skjedde
i Göteborg i fjor, var etter min mening er et
godt eksempel på dette, der urolighetene
eskalerte etter en del politioperasjoner som ble svært
kritisert fra mange hold.

Hvis målet er å unngå uroligheter,
vil jeg gjerne stille statsråden et spørsmål
om han synes det er klokt at politiet varsler
så tydelig at de regner med at dette vil ende
i bråk.

 Jeg takker igjen for svaret.

Jeg har igjen lyst til å gripe fatt
i det siste som statsråden sier, for inntrykket som blir
spredt, er at politiet kanskje ikke
har vært fullt så flinke til å gripe
fatt i den type konstruktive bidrag. Man har altså karakterisert
dem som skal demonstrere, som omreisende yrkesdemonstranter, og
til tross for at det er veldig lite som tyder på at
dette kommer til å bli demonstrasjoner med stort oppbud
av internasjonale demonstranter, varslet om faren for hærverk
for millioner av kroner osv.

Vi vet at de som står bak arrangementet,
er organisasjoner som Kirkens Nødhjelps ungdomsorganisasjon, Natur
og Ungdom og andre organisasjoner som har signalisert
at de vil ha en strengt ikke-voldelig linje. Jeg lurer på om
statsråden er enig i at det kan være
problematisk at politiet på den måten
som de nå har gjort, uttaler seg om og karakteriserer politiske
organisasjoner og politiske begivenheter på en måte
som er ufordelaktig for dem. Og er statsråden enig i at
det nå er nødvendig for politiet å gå i
dialog med arrangørene av demonstrasjonene for å få til
en løsning som er bra for alle parter?

