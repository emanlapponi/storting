 Jeg vil gjerne stille følgende spørsmål
til justisministeren:

«I Justisdepartementets trusselvurdering
og prioriteringer for Politiets sikkerhetstjeneste for 2003 er den
globaliseringskritiske bevegelsen omtalt under overskriften politisk
ekstremisme. Den eneste andre gruppen som omtales her,
er de høyreekstreme.

Står statsråden inne
for en slik kategorisering av de norske organisasjoner
og miljøer som har markert seg som kritiske til økonomisk
og politisk globalisering?»

 Jeg takker for svaret.

Jeg er enig i justisministerens vurderinger
og er glad for at han ser det slik. Likevel er det viktig å påpeke
at det bildet som er gitt i den teksten vi snakker om her, er nokså unyansert,
fordi det ikke legges vekt på nettopp
det som justisministeren selv var inne på, og
som er et viktig poeng, at det aldri har vært
voldelige episoder i tilknytning til demonstrasjoner, markeringer eller
andre ting som har skjedd rundt den globaliseringskritiske
bevegelsen i Norge, og at det er slik at en del organisasjoner og personer
gav uttrykk for at de følte seg stigmatisert av den måten
man her var omtalt på, som åpner for både spekulasjoner
og misforståelser. Derfor lurer jeg på om justisministeren
er klar for å si seg enig i at måten dette ble
satt opp på og kom ut på, var uheldig.

 Jeg takker igjen for svaret.

Jeg synes det er viktig å påpeke
at denne gladattesten likevel muliggjorde den offentlige
oppmerksomhet og den vinkling som dette fikk. Det er jo
det som til syvende og sist er avgjørende for hva slag
inntrykk folk ute får av myndighetenes forhold til en viktig
systemkritisk og radikal politisk bevegelse. Det vil si at myndighetene også har
et ansvar for hvordan man ordlegger seg ikke bare
ut fra hva man selv synes man har sagt, men ut fra hva det oppfattes
ute i samfunnet at man har sagt. Derfor mener jeg faktisk
at justisministeren burde beklage at teksten ble satt opp på den
måten under denne overskriften. Det burde være
en enkel sak, uten at noen derved mistenker justisministeren eller
andre i departementet for å ha ment noe annet
enn det de sier de har ment. Jeg synes det ville være
en naturlig ting å gjøre.

