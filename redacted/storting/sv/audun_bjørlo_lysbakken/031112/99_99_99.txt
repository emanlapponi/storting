 Jeg vil gjerne stille følgende spørsmål
til justisministeren:

«Ifølge Finansforbundet har
fem bankansatte det siste året mottatt drapstrusler som
følge av at de har fulgt sin lovpålagte plikt
til å rapportere om mistanke om hvitvasking av utbytte
fra straffbare handlinger. At det blir forbundet med fare å følge
rapporteringsplikten, er ikke bare alvorlig
for de menneskene det gjelder, men også for kampen
mot hvitvasking.

Hva vil statsråden gjøre
for å sikre bankansatte og andre rapporteringspliktige økt
trygghet i slike situasjoner?»

 Jeg takker for svaret.

Nå er det riktig som justisministeren
sier, at det finnes relativt klare bestemmelser i forhold til beskyttelse,
men det er dessverre også riktig
at disse bestemmelsene ikke er tilstrekkelige i forhold
til å unngå den type trusler som vi
har sett mot flere bankansatte det siste året.

Det som har kommet fram i forbindelse med en
del av de sakene, er at det er en problemstilling i forhold til oversending
av hvitvaskingsmeldinger fra Økokrim til det lokale politiet, fordi
Finansforbundet f.eks. mener at det lokale politiet ikke
i tilstrekkelig grad greier å skjule for mistenkte hvor
opplysningene kommer fra. Det er jo slik at selv om man anonymiserer
disse meldingene, vil det være relativt få personer,
f.eks. i en bank, den mistenkte har vært i kontakt med,
og det er klart at det er vanskelig i praksis å skjule
dette.

	Er det noe justisministeren kan tenke seg å gjøre
i forhold til rutinene hos politiet lokalt som
kunne motvirke denne type problemstilling?

 Jeg takker for svaret. Jeg synes det er positivt
at justisministeren viser så klar vilje til å ta
tak i dette.

Jeg har lyst til å understreke at
det er viktig å se på dette relativt raskt, i
og med at hvitvaskingsloven og de endringene som nå er
gjort i den, trer i kraft 1. januar, og da vil det bli
langt større grupper som er rapporteringspliktige enn de
som er det i dag. Det kan også bety
at omfanget av problemet vil bli større.

Jeg tror, som sagt, at tiltak i forhold til
rutinene hos lokalt politi er viktig, og også at
vi fra norsk side følger opp det arbeidet som
nå gjøres i EU.

I forbindelse med behandlingen av hvitvaskingsloven tror
jeg vi alle kan være enige om at vi ikke
fant tilstrekkelig gode løsninger på spørsmålet
rundt sikkerhet. Jeg tror også at både
vi som var med på å vedta loven, og de ansatte
i næringene vil sette pris på om justisministeren tar
initiativer på dette området relativt raskt.

