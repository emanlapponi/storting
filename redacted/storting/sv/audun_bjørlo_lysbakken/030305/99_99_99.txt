 Jeg vil gjerne stille følgende spørsmål
til utviklingsministeren:

«25. februar d.å.
ble EUs krav i WTOs tjenesteforhandlinger kjent gjennom en lekkasje
fra det kanadiske Polaris Institute. EU stiller
krav om liberalisering til 94 utviklingsland. Dette gjelder åpning
av vitale sektorer for utviklingen av en selvstendig og bærekraftig økonomi,
så som banktjenester, vannforsyning og energi. Kravene
er i hovedsak fremmet på områder
hvor EU har markedsledende selskaper.

Er dette en form for utviklingspolitikk som Norge støtter?»

 Jeg takker for svaret.

Som utviklingsministeren er kjent med, har ikke
Stortinget fått innsyn i de norske anmodningene
i de første forhandlingsrundene i GATS, så derfor
er det vanskelig å stille konkrete
spørsmål rundt det. En må likevel anta
at både EUs krav og Norges krav vil berøre en
rekke lover som i dag beskytter lokalt næringsliv i u-landet.

I Nationen 4. januar i år sier
utviklingsministerens statssekretær:

«Norge
kan ha et annet syn på hva som er utviklingsfremmende
for u-land, enn landene selv har.»

Samtidig står det på Utenriksdepartementets
nettsider at Norges bilaterale forslag i GATS-forhandlingene reflekterer
de viktigste norske eksportinteressene på verdensmarkedet
for tjenester.

Hvilke av disse to perspektivene er det som
er lagt til grunn for Norges krav? Er det utviklingsinteressene
som er viktigst, eller er det, som det går fram
av UDs nettsider, norske eksportinteresser
som får forrang?

 Jeg har lyst til å gripe fatt i det
siste. Det er kjent at Norge har rettet krav til i overkant
av 30 utviklingsland, EU til 94 og USA helt sikkert til
et lignende antall. Er ikke utviklingsministeren i det hele
tatt bekymret for at summen av dette blir et ganske stort
press på u-land for å åpne
opp sektorer som de kanskje i utgangspunktet ikke ønsker å åpne,
spesielt hvis disse forhandlingene kobles opp mot andre
forhandlinger, f.eks. markedsadgang i forhold til landbruksforhandlingene?
Er ikke ministeren bekymret for at Norge med sine
krav bidrar til et press som EU og USA bygger opp for en liberalisering
som det kanskje i utgangspunktet ikke er ønske
om? Og er det etter utviklingsministerens oppfatning slik
at liberalisering generelt er bra for u-land, eller er
det sektorer som utviklingsministeren mener at Norge
burde gi u-landene anledning til selv å beskytte?

