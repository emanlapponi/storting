 Jeg vil gjerne stille følgende spørsmål
til kommunal- og regionalministeren:

«I et intervju
med NRK Hordaland 6. februar hevder Norsk Forening
for Asylmottaksarbeidere at arbeidsforholdene ved mange private
asylmottak er uakseptable. Ifølge foreningen
gjør dårlig arbeidsmiljø og store arbeidsbelastninger
at mange ansatte slutter tidlig. Det mangler både
verneombud, opplæring og arbeidsmiljøutvalg ved
mange mottak.

Hva slags ansvar har UDI, som oppdragsgiver,
for denne situasjonen, og hva vil statsråden gjøre
for å rydde opp?»

 Jeg takker statsråden for svaret,
og jeg registrerer at budskapet i hovedsak er positivt. Jeg vil
likevel gjerne vite hva statsråden
konkret vil gjøre for å følge
opp det utspillet som er kommet fra fagforeningen til de ansatte,
for det er tydelig at forholdene ikke er slik som de burde
være. De klager jo nettopp på at flere
av de forholdene som statsråden her nevner at skal være
i orden, på en del av mottakene ikke er i orden.

Vil statsråden følge opp
med konkrete tiltak? Ser statsråden noe behov for nærmere
kontrollrutiner for de virksomhetene som staten konkurranseutsetter, eller
de oppdrag som staten setter bort på andre vis,
når det nå, til tross for det regelverket
man har, kan vise seg at det er den type forhold
i en del av disse virksomhetene?

 Jeg takker igjen for svaret.

Jeg synes statsråden gir positive
signaler. Men det er klart at hvis det signalet skal bli verdt noe
i praksis, må den type kontrolltiltak som statsråden
nevner, faktisk bli gjennomført. Og ifølge det
som Norsk Forening for Asylmottaksarbeidere har kunnet
bringe på det rene, skal det bare ha vært
gjennomført én kontroll på mottak i løpet
av siste året fra Arbeidstilsynets side. Derfor er det viktig
at de signalene som statsråden her gir, når fram, slik
at UDIs distriktskontor og Arbeidstilsynet
faktisk går i gang med mer grundige kontroller. Derfor
vil jeg gjerne vite om statsråden kunne tenke
seg å ta et initiativ overfor Arbeidstilsynet
og andre relevante myndigheter, slik at vi kan få gjennomført
flere ordinære kontroller ved disse mottakene.

