 Jeg vil gjerne stille følgende spørsmål:

«Helse Fonna har bestemt
at fødeavdelingen ved Stord Sjukehus skal sommerlukkes
og de fødende sendes til Haugesund. Gravide kvinner i Sunnhordland
har protestert sterkt mot stengingen. Helse
Fonna regner med å spare 570 000 kr på å holde
stengt. Formannskapet i Stord kommune har vedtatt selv å bevilge
penger til å holde avdelingen åpen, til tross
for at kommunen har anstrengt økonomi.

Synes statsråden det er akseptabelt
at tilbudet til fødende kvinner blir avhengig av gaver
fra en fattig kommune?»

 Det var et prinsipielt klart svar fra helseministeren,
som jeg takker for. Likevel påpeker helseministeren
ganske riktig at styret i Helse Fonna i utgangspunktet
har sagt ja til å ta imot pengene.

Jeg har lyst til å sitere fra avisen
Sunnhordland i går. Et av styremedlemmene i møtet
skal ha sagt: «Er det offentlege helsevesenet
så dårleg at det må ha almisser?» og
så stemt ja til almissene etterpå.

Jeg synes at Stord-politikerne har gjort et
modig vedtak, fordi de har tatt den frykten som mange i kommunen føler
i forhold til sommerlukkingen, på alvor. Jeg har lyst til også å utfordre
helseministeren på å ta et
tydeligere ansvar. Hvis det prinsipielle standpunktet er så klart
i forhold til spørsmålet om å motta gaver,
bør man også ha et like prinsipielt
standpunkt i forhold til hva slags ansvar Helse Fonna har for å stille
de samme muligheter og tilbud til rådighet for dem som
skal føde i juli, som for dem som skal føde
i januar. Det må være problematisk også for
helseministeren at man har denne typen sommerlukking
av et tilbud som en må regne med at det ligger faglige
vurderinger til grunn for at vi har resten av året.

 Hvis det er signalet helseministeren
gir, synes jeg det er skuffende at han ikke samtidig vil
gi et tydeligere signal i forhold til ansvaret for det tilbudet
det her er snakk om. For det må være
grunnlag for å sette spørsmålstegn ved
de faglige vurderingene når det som er et viktig tilbud
i januar, plutselig ikke regnes for å være
det i juli. Det er også vanskelig
for folk å forstå når det er snakk om
en såpass liten sum som 570 000 kr, noe
som settes i et merkelig perspektiv hvis man
f.eks. sammenlikner med de gullkantede lønns- og pensjonsavtalene
som direktørene i Helse Vest har. Det er en logikk som
er vanskelig å forstå, at det
skal være forskjell på tilbudet om sommeren
og om vinteren, når det er vurdert som både
faglig ønskelig og forsvarlig å ha det i januar.
Det er en logikk helseministeren umulig kan være
fornøyd med. Jeg skulle ønske at helseministeren
ville sende et tydelig signal til Helse Vest og Helse Fonna om at
tilbudet må være likt uansett når
på året kvinner i Sunnhordland skal føde,
og at finansieringen er statens ansvar.

