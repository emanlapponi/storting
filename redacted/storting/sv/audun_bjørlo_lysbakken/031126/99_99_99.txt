(ordfører for saken):

 Presidenten kan få ønsket sitt oppfylt om ikke så lenge, jeg skal ikke gjøre dette så langt. Men det er noen ting som bør sies.




Komiteen har behandlet Dokument nr. 8:3 og belyst saken både gjennom høring og korrespondanse med finansministeren. Innstillingen som vi legger fram, er delt. Et flertall bestående av regjeringspartiene og Arbeiderpartiet har i utgangspunktet innstilt på at dokumentet avvises, uten å komme med noe eget forslag. Jeg har i dag fått signaler fra Arbeiderpartiet om at de kan tenke seg å støtte SVs forslag. Det er ulike mindretallsforslag. Senterpartiet fremmer det forslaget som lå i dokumentet, Fremskrittspartiet har sitt eget mindretallsforslag, og SV har ett.




Jeg vil gjerne bruke lite grann tid på å redegjøre for SVs forslag. Vi ønsker en utredning av aleneboendes og aleneforsørgeres levekår fordi vi mener de problemstillingene som er tatt opp i dokumentet, er det viktig å få belyst nærmere.




Det er i dokumentet påpekt en rekke ting som vedrører aleneboendes livssituasjon i forhold til økte utgifter som følge av boform. SIFO har laget en undersøkelse for Ensliges Landsforbund som konkluderer med at aleneboerne har 4 000 kr i måneden i ekstrautgifter sammenliknet med topersonshusholdninger. Vi vet at det naturlig nok er vanskeligere å komme inn på boligmarkedet for enslige, og at det særlig i Oslo, der boliger er dyrest i hele landet, er svært mange aleneboende. Og vi vet at aleneboerne under 45 år er overrepresentert i gruppen med vedvarende lav inntekt.




Fra SVs side ser vi det likevel sånn at skattepolitiske endringer ikke er svaret på disse utfordringene, fordi vi tror et skattefradrag vil være lite treffsikkert. Det er en uensartet gruppe vi snakker om, og det er ikke nødvendigvis like hensiktsmessig å dele ut skattefradrag for aleneboende med mill. kr i inntekt, f.eks. Vi tror at et skattefradrag vil monne lite i forhold til dem som trenger det mest, og også monne lite i forhold til de utfordringene og problemstillingene vi snakker om. Et skattefradrag av en moderat størrelse vil f.eks. bidra lite til at aleneboerne lettere kommer inn på boligmarkedet.




Vi tror også at et skattefradrag er feil tiltak i forhold til dem i denne gruppen som trenger det mest, da vi vet at mange av dem rett og slett ikke har inntekt.




I tillegg ville forslaget, hvis det f.eks. skulle vært gjennomført som et generelt fradrag, være svært kostbart. Det er beregnet at et generelt fradrag på 3 000 kr vil koste 2,2 milliarder kr. Vi tror at det blir dyr symbolpolitikk.




Vi synes imidlertid at det er viktig og riktig å få utredet problemstillingene nærmere. Det har vært en debatt om dette i valgkampen bl.a., både Arbeiderpartiets kvinnebevegelse og Venstre har vært høyt på banen i forhold til spørsmål rundt aleneboerne. Fra SVs side har vi hele tiden vært klare på at vi ikke kan tenke oss å gå inn for tiltak som innebærer skattepolitiske grep i forhold til dette. Vi har også ment at det er andre sosiale indikatorer enn boform som er viktigst i forhold til både å forstå og bekjempe forskjellsutvikling i Norge.




Likevel tror vi at vi kan få en ryddig, god og nyttig debatt hvis vi får en nærmere utredning og belysning av de spesielle økonomiske forhold som gjelder for aleneboende, og også for aleneforsørgere, som vi kunne tenke oss å se på i denne sammenheng.




Ettersom denne debatten har vært såpass omfattende og oppe så mange ganger i Norge, mener vi det ville være naturlig å få til en eller annen form for videre arbeid rundt dette. Og jeg må si at vi nok er litt forundret over at det sånn som det ser ut foreløpig i hvert fall, ikke skal være mulig å få flertall for et såpass forsiktig forslag som det SV, sammen med Kystpartiet, har lagt fram i innstillingen.




Med det vil jeg ta opp SV og Kystpartiets forslag i innstillingen.




