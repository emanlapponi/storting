 Jeg kan også glede presidenten med at jeg skal være kort.




Jeg vil bare si at 10 pst.-regelen sånn som den har fungert, har fungert etter hensikten, og det har vært bred politisk oppslutning om den. Den er etter min vurdering, som ikke er en juridisk vurdering, ikke diskriminerende, og det betyr at den er lik både for nordmenn og for utlendinger og som sådan burde være i tråd med EØS-avtalen. Det er derfor grunn til å legge vekt på det som Selvig-utvalget skriver i sin innstilling, som nå nylig ble publisert, at «det er et åpent spørsmål om man vil vinne eller tape i en eventuell rettssak om eierbegrensningsreglene for EFTA-domstolen». Det betyr også at min sterke oppfordring til statsråden er å huske på dette. Det betyr – etter min vurdering av utvalgsrapporten – at det ikke uten videre er gitt at man skal erstatte 10 pst.-regelen. Det er mulig man kan finne supplement og andre varianter, men jeg vil allikevel understreke at 10 pst.-regelen sterkt bør vurderes videreført.




