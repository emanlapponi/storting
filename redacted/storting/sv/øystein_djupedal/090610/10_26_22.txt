 Jeg har selvfølgelig ikke noe å legge til saksordførerens utmerkede gjennomgang, men på ett punkt synes jeg likevel det skal sies noen utfyllende kommentarer.


Utvalget har bedt om at man skal få anledning til en slags forenklet saksbehandling, ved at man kan ha færre enn fem medlemmer når man saksbehandler. Det har komiteen enstemmig gått imot. La meg understreke begrunnelsen for å gå imot, nemlig at utvalget skal være bredt politisk sammensatt.


EOS-utvalget ble født i strid, som Stortinget selvfølgelig svært godt husker. Bakgrunnen var Lund-kommisjonen og Lund-kommisjonens avdekning av ulovlig overvåking av norske statsborgere gjennom mange tiår. Den konstruksjonen som vi da fant, nemlig EOS-utvalget som kontrollerer de hemmelige tjenester, har blitt et eksempel for mange land på hvordan man kan få parlamentarisk kontroll med det som i utgangspunktet selvfølgelig skal være hemmelig og ikke offentlig, men samtidig ivareta borgernes rettssikkerhet for ikke å kunne bli overvåket ulovlig. Denne brede politiske sammensetningen av utvalget har vært viktig for legitimiteten til utvalget.


Så forstår jeg godt at det i det praktiske ikke er så godt å huske det lange historiske perspektivet EOS-utvalget ble født under, og at man dermed tenkte at hvis noen er fraværende, trenger man ikke ta hensyn til det, men saksbehandler likevel. Men det er viktig å holde fast ved det komiteen har gjort, og derfor er det svært gledelig at det er en enstemmig komité som på dette punktet avviser forslaget, selv om det finnes praktiske begrunnelser fra utvalget til en forenkling – den brede politiske sammensetningen i utvalget er viktig når man skal saksbehandle denne typen saker.


Derfor er jeg veldig glad for at komiteen så enstemmig og klart prinsipielt sier at det er bakgrunnen, og bakgrunnen er at dette utvalget er født i strid. Den brede politiske forankringen er viktig, og integriteten til utvalget ved den brede politiske forankringen ligger akkurat i dette, at de ulike politiske retninger er representert i utvalget.


For øvrig er det veldig gledelig, hvis jeg kan tillate meg å si det helt til slutt, at komiteen nok en gang i et spørsmål om EOS-utvalget er enstemmig. Det viser at det arbeidet som foretas, er trygt parlamentarisk forankret uten politisk strid, og det er i seg selv svært gledelig.


