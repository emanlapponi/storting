 Jeg har noen korte kommentarer til saken som flere talere nå har kommentert, nemlig denne særskilte meldingen fra Sivilombudsmannen som kontrollkomiteen mottok på sitt møte i går, altså bare noen få dager før stortingssesjonen er slutt.


Dette er en krevende og prinsipiell sak. Denne saken skal man være varsom med å behandle i Stortinget når komiteen ikke har behandlet den. Det prinsipielle i saken har også tidligere vært til drøfting i komiteen. Da komiteen i går besluttet å utsette saken til høsten, var det av respekt for at dette er en sak som krever mer behandlingstid enn det komiteen faktisk har til rådighet. Unntaksbestemmelsen finnes der. Unntaksbestemmelsen er vel begrunnet, og det har departementet gjort rede for. Det betyr at å saksbehandle dette uten den grundigheten som vi bør ha tid til, har komiteen valgt å ikke gjøre. Det vil da være en ny kontrollkomité som vil ha anledning til å gå dypt inn i dette, hvis det viser seg nødvendig. Det er i grunnen det som er mitt poeng: Vi har ikke behandlet denne saken. At enkelte partier allerede nå kan ta stilling til det, aksepterer jeg for så vidt. Men jeg tror nok, med hensyn til de prinsipielle avgrensinger som en slik sak nødvendigvis må ha – for en regjering har bruk for å ha interne arbeidsdokumenter – at slik grensegang vil være flytende. Sivilombudsmannen har altså fått avslag fra olje- og energiministeren, og departementet, på innsyn. Det er selvfølgelig godt begrunnet ut fra den unntaksbestemmelsen som finnes i loven. Det betyr at når komiteen har tatt det standpunkt, at vi ikke har startet saksbehandling om dette, er det av respekt for at dette er en krevende og vanskelig balansegang. Det var i grunnen viktig å understreke det, for det kunne nesten virke som om – særlig på komiteens leder – man allerede hadde konkludert i denne saken. Det er godt mulig at Fremskrittspartiet har konkludert i denne saken, men det har ikke komiteen gjort. Det vil være en ny kontroll- og konstitusjonskomité som må ta endelig stilling til denne særskilte meldingen til Stortinget.


La meg også si at vi ville gjerne ha saksbehandlet dette, hadde det vært tid til rådighet. Men når Sivilombudsmannen velger å sende dette til Stortinget ti dager før Stortinget går fra hverandre, tror jeg at alle forstår at av hensyn til ansvarlig, skikkelig saksbehandling, lar dette seg i praksis ikke gjøre.


