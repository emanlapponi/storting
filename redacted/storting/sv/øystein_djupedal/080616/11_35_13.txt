 La meg bare tillate meg å tilføye noe til saksordførerens utmerkede innlegg, som jeg slutter meg til i sin helhet. 




Denne revisjonsrapporten, denne parallellrevisjonen, er på mange måter et viktig skritt framover ved at man får revisjon av et så viktig område mellom to stater, som nå både skal behandles i Stortinget og også, etter det vi ble fortalt, skal behandles i Dumaen. Selv om den norske og den russiske revisjonen er uenige på ett punkt, nemlig hvor stort overfisket faktisk er, er det et betydelig skritt framover at man har fått en revisjonsrapport der man i stor grad deler virkelighetsforståelse og i stor grad også understreker alvoret i og konsekvensene av overfiske. Det er et godt skritt framover. 




På vår reise til Kirkenes og Murmansk ble vi fortalt at Riksrevisjonen også er i gang med å undertegne en avtale med den russiske revisjonen om nye områder. Etter hva jeg mener å huske, er det atomavfallet på Kolahalvøya som er temaet for den neste felles parallellrevisjonen. Dette er også et viktig område for Norge. Derfor er det viktig at vår riksrevisjon i samarbeid med, i dette tilfellet, den russiske riksrevisjon - men gjerne også andre staters riksrevisjon - tar tak i denne typen problemstillinger som er av felles interesse for, i dette tilfellet, Norge og Russland, men gjerne også for andre land der man har felles interesse. 




Det som er viktig å understreke, er at vi som kyststat er helt avhengige av at det finnes et internasjonalt regelverk som etterleves. Vi har i Norge lange tradisjoner for både å være pådriver og lojale mot internasjonale avtaler vi inngår, og det er viktig. 




Gjennom denne rapporten har vi blitt oppmerksom på at så mye som kanskje hver fjerde fisk, som det står i revisjonens rapport - altså hele 100 000 tonn - sannsynligvis er tatt ulovlig i 2005. Det viser med all mulig tydelighet en betydelig økonomisk kriminalitet og ikke minst også en betydelig miljøkriminalitet. For å få bukt med dette er det internasjonale regelverket helt nødvendig. Jeg er glad for at det understrekes at det tar vi tak i. Det har fiskeriministeren forsikret komiteen om i brev. 




Det som også er viktig å ta tak i, er at i den grad det internasjonale regelverket ikke er godt nok til å ivareta de nasjonale interesser i Barentshavet, legger man til grunn nasjonal lovgivning, og man håndhever dette strengt. Det betyr at etter mitt skjønn, og etter komiteens enstemmige innstilling, skal vi ikke ha toleranse for kriminalitet på dette feltet. I den grad vi ikke lykkes, skal vi fortsette å jobbe for å få enda bedre internasjonalt regelverk i Barentshavet. Det er viktig å understreke at de lovhjemler som nå er gitt på nasjonalt nivå, håndheves på en slik måte at man er veldig nøye på at alle som bedriver kriminalitet i Barentshavet, vet at det finnes nasjonale hjemler som gjør at vi ikke bare kan straffe norske båter for overfiske, men også andre land og andre staters båter som driver fiske som ikke er i tråd med det som er gjeldende lovverk.




Jeg ønsker at fiskeriministeren i sitt innlegg understreker dette siste poenget, som komiteen enstemmig understreker, og som Riksrevisjonen anbefaler til komiteen, nemlig at de nasjonale hjemlene skal brukes, og at de skal brukes for å ivareta nasjonale interesser. 




La meg derfor avslutningsvis si at jeg er veldig glad for og tilfreds med denne rapporten som her foreligger, ikke nødvendigvis fordi konklusjonen er spesiell, men fordi Riksrevisjonen har fått på plass en parallellrevisjon. Vi vet at det skal komme nye rapporter, også det mot Russland. Jeg oppfordrer Riksrevisjonen også til å se på andre felles politikkområder med nabostater, der det kan være nødvendig å gå inn på denne typen felles parallellrevisjon. Det vi ser, er at veldig mange av de politikkområdene Stortinget behandler, er det ikke tilstrekkelig at én stat alene behandler. Disse problemene må håndteres felles. Da er Riksrevisjonens felles påpekning viktig som et verktøy og som et instrument for å gjøre dette bedre for oss også i denne salen. 




