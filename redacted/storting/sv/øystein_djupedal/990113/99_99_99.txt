 Jeg tillater meg å stille statsministeren
følgende spørsmål:

«Arbeidsdirektoratet regner nå med
at om lag 65 000 mennesker kommer til å stå uten
jobb i februar, og det er 2 000 flere enn på samme tidspunkt
i fjor. For første gang på flere år øker
nå ledigheten. Statsministeren uttalte i finansdebatten
før jul: «Det er Regjeringens hovedoppgave nr.
1 i den økonomiske politikken ytterligere å redusere
ledigheten.» 

Hvilke tiltak vil statsministeren foreslå for å snu
den utviklingen vi nå ser, slik at Regjeringens uttalte
hovedoppgave nr. 1 kan oppfylles?»

  Jeg takker statsministeren for svaret, som
i all hovedsak var positivt.  Det vi har vært bekymret
for, er den tilbakeholdenhet Regjeringen har vist med hensyn til å akseptere
at de nye prognosene viser at nasjonalbudsjettets forutsetning og
også Stortingets vedtak før jul var gale.  

Nå er det all mulig grunn til å tro
at arbeidsledigheten kommer til å øke raskere
enn det man hadde trodd, og det gjør at man er nødt
til å ha en beredskap på et annet nivå enn å si
at man skal komme tilbake til det i revidert nasjonalbudsjett eller
på et senere tidspunkt. Jeg er derfor tilfreds med at statsministeren
nå gjør det klart at Regjeringen har tenkt å ha
beredskapsplaner klare i tilfelle situasjonen på arbeidsmarkedet
blir mer dramatisk enn det man så langt har trodd.

Det jeg da kunne tenke meg å spørre
statsministeren om, er hvilke tiltak man har tenkt å ha
i skuffen, og hvilken beredskap man faktisk akter å ha.
Jeg setter pris på at statsministeren gjør det
klart at han har tenkt å komme til Stortinget hvis situasjonen
får en mer urovekkende utvikling. Men hvilke tiltak er
det da man tenker på – er det på bygg-
og anleggssiden, er det verftsstøtte? Hvilke tiltak er
det man eksplisitt tenker på?

  Jeg takker på nytt statsministeren
for et godt svar. 

Et av de sunneste trekk vi har hatt i norsk økonomi
den siste perioden, har vært den lave arbeidsledigheten,
som har gjort det mulig for mange å komme ut i arbeidslivet
og på den måten skaffe seg en inntekt. Dette har
altså vært det sunneste trekket. Det at vi nå ser
tendenser til at arbeidsledigheten kan komme til å stige,
er et meget usunt trekk. Og det er urovekkende når samtlige
som har uttalt seg om prognoser for inneværende år,
har antydet at ledigheten kan stige fra 0,5 til 0,8 pst.,
som jo er ganske mye.

Jeg setter umåtelig pris på at
statsministeren har ulike tiltak i skuffen, særlig innenfor
bygg- og anleggssektoren. Bygg og anlegg er på mange måter
barometeret for hvordan arbeidsledigheten vil gå, det er
jo der de store utslagene kommer først. Det betyr at de
vedtakene Stortinget gjorde før jul, ikke minst om stopp
i nybygg innenfor Statsbygg, er vedtak som jeg håper at
statsministeren kan vurdere. Det som må være det
altoverskyggende, er at man sørger for at ledigheten ikke
stiger. Hvis arbeidsledigheten først har steget, er det
en langt tyngre jobb å få den ned enn å hindre
at den stiger ytterligere. I så måte er jeg tilfreds
med statsministerens svar.

