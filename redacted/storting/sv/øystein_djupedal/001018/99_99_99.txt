  Vi skifter tema. Jeg vil gjerne tillate meg å stille
finansministeren følgende spørsmål:

«I valutaforskriften er målet
for pengepolitikken å stabilisere norske kroner mot den
felles europeiske valutaen. Krona har nå gjennom lang tid
vært sterk mot euroen. Til tross for det har sentralbanken
satt opp renta flere ganger. Det kan derfor virke som Regjeringa
har akseptert at sentralbanken skal ha en friere stilling i utøvelsen av
sitt mandat og på den måten kunne endre målene
for pengepolitikken. 

Aksepterer statsråden at han dermed
ikke skal ha innflytelse på rentefastsettelsen til Norges
Bank?»

  Det er noe som heter at man ikke skal høre
på hva man sier, men se på hva man gjør. Det
er vel det som er realiteten i denne saken.

Finansministeren lukker øynene og
lar egentlig bare sentralbanksjefen operere langt friere enn tidligere
sentralbanksjefer har gjort. Sentralbanksjefen har ved alle de renteforhøyelsene
som har vært i det siste, lagt vekt på ett forhold
framfor andre forhold, og det har vært forholdet til inflasjonen.
Begrunnelsen for at han har satt opp renten, senest nå like
før statsbudsjettet ble lagt fram, har vært at
inflasjonen har blitt høyere. Situasjonen har på en måte
vært et slags spill der man håpet at ingen la
merke til hva man faktisk gjorde, og at man gjennom praksis over år
har etablert et system med en friere sentralbank enn det valutaforskriften
sier. Mitt ønske er ikke at vi skal instruere sentralbanksjefen
i detalj, men det er klart at det må oppfattes som veldig
merkelig. Hvis man går ut fra valutaforskriften, burde
renten vært satt ned i Norge, ikke opp, slik som det har
vært gjort gjentatte ganger. Det skyldes at den norske
kronen er sterk i forhold til euroen. 

Min siste utfordring til finansministeren er
som følger: Hvis nå budsjettet ikke blir så stramt
som finansministeren ønsker, og at man dermed justerer
renten, ser han for seg at sentralbanksjefen da vil få et
lite ord i øret fra finansministeren?

