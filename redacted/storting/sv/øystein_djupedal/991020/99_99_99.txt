  Jeg vil gjerne stille samferdselsministeren
følgende spørsmål:

«Gjennom media er det blitt kjent
at Tormod Hermansen skal motta en lønn på 7 mill.
kroner i det nye norsk-svenske teleselskapet.

Mener statsråden at det finnes noen
rimelighet i dette, og hva vil han gjøre for å hindre
at telesjefen skal få en lønn 10 ganger høyere
enn statsministeren?»

  Jeg forstår at samferdselsministeren
har den samme oppfatning av hvordan et styre skal operere som statsministeren
tidligere i dag gav uttrykk for, nemlig at de skal leve sitt eget
liv, helt uavhengig av hvem som faktisk eier dem. Det betyr at hvis
styret hadde fastsatt at lønnen til Hermansen ikke skulle være
5 mill. kr pluss bonus, som er oppimot 7 mill. kr, men 10, 15 eller
20 mill. kr, ville samferdselsministeren ha sagt det samme: Dette
er egentlig ikke vårt bord, det foreligger en fullmakt
til styret som gjør at det er styret som skal håndtere
det, på tross av at dette er et statlig selskap med bindinger
til den norske stat med et lønnsnivå som er milevidt
over det de har som har de mest ansvarsfulle stillinger i det norske
samfunn, inkludert direktøren i Statoil, den norske statsminister,
ja sågar samferdselsministeren, som jeg vil anta har et
langt større ansvar enn det sjefen i et selskap som ligger
under hans departement, har.

Derfor må jeg få lov til å gjenta
mitt spørsmål: Er det virkelig slik at det er
den nye sentrumsregjeringens stil at man skal toe sine hender når
et styre gjør et hårreisende vedtak, og at man
ikke ønsker å gripe inn?

  Jeg må innrømme at dette gir
veldig dystre perspektiver. Hvis det virkelig skal være slik
at en ansvarlig statsråd ikke ønsker og ikke kan
gripe inn overfor vedtak i et selskap som ligger under hans eget
departement, som gjør vedtak som er – og det vil
de fleste mene – ganske hårreisende, og som innebærer
et lønnsnivå som er så langt over det
som er det vanlige anstendige lønnsnivået i Norge,
hvilke perspektiver trekker det opp for oss?

Det betyr i realiteten at når vi nå har
gitt fra oss Telenor og det er blitt et nordisk teleselskap, har
vi overhodet ingen innvirkningsmulighet på noen av de beslutninger som
foretas i styret. Det betyr at hvis styret sier at de skal legge
samtlige av de nye enhetene, forretningsområdene, til Sverige
eller hvor som helst ellers, men ikke til Norge, vil samferdselsministeren
si at dette er det et ansvarlig styre som har vedtatt, vi har ingen
inngripningsmulighet, og vi ønsker ikke å gripe
inn heller. Det bekrefter til fulle det som er poenget, at vi nå også har
gitt fra oss et viktig instrument i infrastrukturpolitikken i Norge,
telepolitikken, og vi har en samferdselsminister og en regjering som
vil sitte og se på den typen hårreisende avgjørelser og
toe sine hender og si at dette er styrets ansvar, jeg er ansvarlig
statsråd, men jeg bryr meg ikke om det. Den typen ministeri
skal vi ikke ha. Jeg håper at ministeren, når han
kommer tilbake til sitt lønnkammer, tenker over hvilke
konsekvenser dette kan få for hans posisjon.

