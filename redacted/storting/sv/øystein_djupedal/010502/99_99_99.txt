 Mitt spørsmål går
også til samferdselsministeren:

 «I en rapport utarbeidet av SINTEF
på oppdrag for Samferdselsdepartementet slås det
utvetydig fast at både bedrifts- og samfunnsøkonomisk
blir en ny godsterminal lokalisert til Leangen i Trondheim ulønnsom.
Det betyr at de premisser som Jernbaneverket har gitt Samferdselsdepartementet
og Stortinget, er misvisende. 

En ny godsterminal på Leangen er og
har vært meget konfliktfylt, og når det nå på toppen
av alt viser seg at den er ulønnsom, vil statsråden
ta initiativ til å skrinlegge prosjektet en gang for alltid?» 

  Det som kommer frem i statsrådens
svar, er jo at en godsterminal på Leangen ikke bør
bygges. Hvis man skal investere mange hundre millioner kroner i
en godsterminal som både er bedriftsøkonomisk
ulønnsom og samfunnsøkonomisk ulønnsom, og
som Jernbaneverket på toppen av alt sier at de ikke har
bruk for – i hvert fall ikke før 2008, kanskje
på et senere tidspunkt – men den skal bygges fordi
det er planlagt en veg som heter Nordre avlastningsveg, blir dette å snu
argumentene helt på hodet. Det som vi må ta hensyn til,
er om det er slik at en godsterminal lokalisert på Leangen
møter de mål som samfunnet, Trondheim by og distriktet
har bruk for. Mange av de premissene som er gitt for lokalisering
på Leangen, har i etterkant vist seg å være
feil. Man ekspanderer stadig vekk i forhold til hva som skal ligge
på Leangen, og kommer i stadig dypere konflikt med alle
beboere og næringsdrivende i dette området. Det
betyr at for Trondheim og for Jernbaneverket ville det desidert
beste være å finne en alternativ lokalisering,
og her har mange ulike forslag kommet opp. Stortinget har valgt å forsere
byggingen av Leangen, som er meget uheldig. Jeg forstår
det dit hen nå at samferdselsministeren er enig i at både
bedriftsøkonomisk og samfunnsøkonomisk bør
ikke denne bygges på Leangen, men at det er andre grunner
til at den bør bygges.

  Med all respekt må jeg vel si at
det stokkes litt kort her. Det som framkommer, er at dette prosjektet
er samfunnsøkonomisk og bedriftsøkonomisk ulønnsomt.
Det er det det er snakk om på denne lokaliseringen, på denne
konfliktfylte tomten som heter Leangen. Jeg er helt enig med samferdselsministeren
i at Midt-Norge har bruk for en ny godsterminal, men det ligger
et stykke frem i tid. Det betyr at man må tenke nøye over
hvilken lokalisering man faktisk ønsker. Denne lokaliseringen
som er foreslått på Leangen, er foreslått
der av én enkelt grunn. Det er et langt, rett strekk som
gjør det mulig å tømme et helt tog samtidig.
Det finnes andre rette strekk, hvis det er den viktigste begrunnelsen.
Når man så entydig fastslår at dette
tomtevalget er både konfliktfylt og samfunnsøkonomisk
og bedriftsøkonomisk ulønnsomt, men bruker et
vegprosjekt som begrunnelse for å bruke mange hundre millioner
på en godsterminal som man ikke engang trenger før
i 2008, da har samferdselsministeren en svært dårlig
sak. Jeg hadde gjerne sett at han på nytt tok opp med Trondheim
kommune og Jernbaneverket hvordan man sammen skal klare å finne en
løsning, til gagn for jernbanen, men også til
gagn for beboere og næringsdrivende på dette området.

