 Dette er jo en enstemmig innstilling, og det betyr at alt det representanten Foss
                  sa, slutter jeg meg uten videre til. 

Det har vært forbedringer ved de museale samlinger, heldigvis. Det er tilført
                  betydelige midler både under min statsrådstid og under Kristin Clemets
                  statsrådstid, hele 160 mill. kr ekstra utover det universitetene selv bruker på
                  dette. Men det har ikke vært tilstrekkelig, for etterslepet var formidabelt. 

Grunnen til at jeg nå tok ordet, var for å følge opp det representanten Foss
                  avsluttet med, nemlig at selv om vi i innstillingen skriver at vi forventer at
                  dette følges opp i framtidige budsjetter, ligger det altså en åpning nå i
                  forbindelse med en tiltakspakke som er annonsert i månedsskiftet januar/februar.
                  Og det er helt riktig: Mange av disse prosjektene er ferdigprosjektert, det
                  mangler bare penger. På Tøyen har vi gryteklare prosjekter, og vi har også
                  gryteklare prosjekter ved mange andre universiteter der de museale samlinger kan
                  inngå. Men det er spesielt ved Tøyen i Oslo og også i Bergen at manglene er store,
                  og det betyr at disse bør gis spesiell prioritet. 

Dette har også en annen dimensjon. Nå er det mulig å si at man har en
                  tiltakspakke, som gjør at man kan få i gang prosjekter litt før, men man skal ikke
                  underslå at hele hensikten med de museale samlinger ikke bare er den kunnskap som
                  der er, men dette er også vår hukommelse – dette er hele vår historie. Det betyr
                  at det hviler et spesielt ansvar på oss for å ivareta disse samlingene på en måte
                  som gjør at også framtidige generasjoner kan få kulturelle opplevelser rundt
                  dette, selvfølgelig i tillegg til det som også Foss var inne på, nemlig at det
                  finnes kunnskap i dette materialet som vi før ikke har visst om, men som man i
                  dag, med ny teknologi, kan bruke, for på den måten å frambringe ny kunnskap. 

Men la meg understreke de selvstendige argumentene for samlingene – ikke bare ut
                  fra det perspektivet som handler om kunnskapen som ligger i materialet – nemlig at
                  vårt folks historie og vårt folks hukommelse ligger i disse samlingene. Det er en
                  selvstendig begrunnelse for hvorfor man nå bør finne noen penger i en
                  tiltakspakke, også før budsjettet. 

