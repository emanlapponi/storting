 Denne saken er ikke Terra-saken i sin komplekse helhet. Det er det viktig å
                  understreke. Saken dreier seg om Riksrevisjonens undersøkelse av et brev som
                  Kommunal- og regionaldepartementet skrev til Vik kommune den 20. september 2002,
                  og om KRDs oppfølging av Vik kommunes investeringer i verdipapirer med dekning i
                  kommunens rettigheter til konsesjonskraft. Ettertiden har vist at brevet som KRD
                  sendte til Vik kommune den 20. september 2002, var basert på en feil forståelse av
                  Vik kommunes avtale med Terra og en feil fortolkning av kommuneloven. 

La meg først si at SV støtter flertallets innstilling. Derfor vil jeg også henvise
                  til saksordførers utmerkede gjennomgang av saken. Selv om mye gikk galt i Vik og
                  de sju andre kommunene som inngikk lignende avtaler med Terra, er det viktig ikke
                  å la etterpåklokskapen i for stor grad få styre våre vurderinger av hvordan
                  Terra-kommunene og departementet opptrådte. Mindretallets tilleggsmerknad bærer
                  dessverre, etter mitt skjønn, litt for mye preg av en slik forståelse. Dette er
                  også spørsmål som vil havne i rettsapparatet. 

Vi må heller ikke glemme at den høyeste prisen for Terras plassering av kommunenes
                  penger i tvilsomme amerikanske verdipapirer betales av innbyggerne i de åtte
                  kommunene. Eldre og barn får redusert tjenestetilbud fordi store tap må dekkes
                  inn. 

Terra-saken var på mange måter det første varselet i Norge om den finanskrisen som
                  nå også rammer vårt land. Heldigvis har vi et velfungerende finanssystem, og vi
                  har statlige reguleringer som forebygger den typen kriser, og som demper
                  utslagene. Kontrasten til USA, der Terra-pengene ble sølt bort og spekulert vekk,
                  er heldigvis stor. 

Riksrevisjonen har i undersøkelsen av Vik-saken stilt to grunnleggende spørsmål: 

Har Vik kommune fulgt gjeldende rutiner og krav til god saksbehandling? 

I hvor stor grad har KRD fulgt opp Vik-brevet på en tilfredsstillende måte?
                     

Kort fortalt mener Riksrevisjonen og komiteen at KRD burde vurdert Vik-saken på en
                  mer grundig og prinsipiell måte i 2002. Det burde raskere ha framkommet og blitt
                  kommunisert til kommunene at slike avtaler i realiteten var risikofylte
                  finansplasseringer basert på inndekning i framtidige inntekter. Dette er ulovlig.
                  Den nye kommuneloven av 2001 tillot ikke lenger låneopptak til kjøp av verdipapir. 

Det er også klart at departementet burde ha fulgt opp saken mye tettere etter at
                  de sendte Vik-brevet, som de varslet. Og varsellampene burde definitivt ha blinket
                  da departementet i 2006 fant ut at den avtalen kommunen hadde med DnB Market,
                  innebar at Vik kommune hadde en udekket betalingsplikt som måtte dekkes med andre
                  midler i kommunen. 

Departementet tro feil i prosessen. Det fratar imidlertid ikke kommunene ansvaret
                  for at de lån som ble tatt opp, var i strid med kommuneloven. Kommunene har et
                  selvstendig ansvar for å tolke og innrette seg etter kommuneloven, og de er
                  ansvarlige for sine egne økonomiske disposisjoner. Likevel er departementets
                  ansvar tydelig. Både Riksrevisjonen og komiteen er tydelige på at departementet
                  har et generelt rettledningsansvar etter kommuneloven. De fortolkninger
                  departementet gjør, vil ha stor vekt og blir brukt som rettskilder av fylkesmenn,
                  kommuner og fylkeskommuner. Det er trolig spesielt viktig å vurdere prinsipielle
                  avklaringer i etterkant av lovendringer. Dette burde blitt gjort mer grundig av
                  departementet. 

KRD ble varslet av fylkesmannen fordi kommunerevisoren mente avtalen mellom Vik
                  kommune og Terra Fonds ASA måtte likestilles med lån, og at avtalen dermed var i
                  strid med kommuneloven § 50. Justisdepartementets lovavdeling har kommet fram til
                  at kommunerevisoren hadde rett, og at KRD viderebrakte en feil oppfatning av loven
                  gjennom Vik-brevet. Kommunerevisoren i Sogn er åpenbart en av varslerne man burde
                  ha lyttet bedre til. Det kunne ha spart mye. 

KRDs brev til Vik kommune ble skrevet i en periode da finansieringsselskaper
                  bedrev svært aktiv påvirkning av kommunesektoren for å få kommuner til å
                  omplassere verdier til aksjer og andre verdipapirer. Terra Securities brukte
                  Vik-brevet aktivt i markedsføringen av sine produkter overfor andre kommuner.
                  Terra-produktene viste seg å ha et innhold som ikke svarte til innpakningen. 

Terra-saken vil leve med oss i lang tid. For framtiden er det derfor av stor
                  betydning at Kommunal- og regionaldepartementet lærer av den kritikken og de
                  merknader som komiteen har nedtegnet i innstillingen, og ikke minst av
                  Riksrevisjonens utmerkede rapport. 

