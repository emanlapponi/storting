 Det er ikke til å forbauses over at dette ble en sak for kontrollkomiteen, med
                  tanke på den høye støyfaktor som var i fjor vår knyttet til realiseringen av dette
                  sykehushotellet. Det er derfor med stor tilfredshet en samlet komité fastslår at
                  vi gjennom denne saksbehandlingen har fått de svar som vi ønsket. Saksbehandlingen
                  har gjennom kontrollkomiteens arbeid vist at det var mulig å gi gode svar, selv om
                  man nødvendigvis ikke er enig i alle svar. Saken som står på dagsordenen i dag, er
                  først og fremst en kontrollsak, ikke en helsepolitisk sak om ulike prioriteringer
                  i helsevesenet, som enkelte talere har vært inne på. Det er et ansvar som
                  tilligger fagkomiteen, ikke kontrollkomiteen. 

La meg likevel fastslå at det er veldig positivt at vi nå har fått en løsning på
                  saken, og at det nå vil bli realisert et sykehotell, som skal overleveres om et
                  års tid, og som det skal flyttes inn i primo 2010. Det er det viktigste, og det er
                  vi selvfølgelig alle svært tilfredse med. 

Det er også riktig at beslutningsprosessen ikke har vært – la meg tillate meg å si
                  det – direkte vakker, og at den overhodet ikke bør danne mønster for framtidige
                  beslutningsprosesser. Men som sagt: Engasjementet rundt dette har medført at vi
                  har fått et sykehotell. Det har bl.a. Kreftforeningens engasjement bidratt til –
                  også de pengene Kreftforeningen har stilt til rådighet, som gjør at vi nå får et
                  kombinert sykehotell og et kreftsenter ved Radiumhospitalet. 

Det er mye å lære av denne prosessen. Det er vel kanskje det som er det viktigste
                  for oss alle. La meg si at jeg føler at saksbehandlingen i komiteen har gitt oss
                  viktig informasjon og også viktig lærdom. 

La meg likevel dvele ved noe som ingen av de foregående talere har vært inne på,
                  og det er den prosessen som var internt ved sykehuset. Helse Sør-Øst gjennomførte
                  en saksbehandling og en beslutningsprosess. Helse Sør-Øst bad KPMG foreta en
                  gransking av det som hadde foregått, og konklusjonen i denne rapporten er også
                  sitert i innstillingen. La meg bare sitere litt fra den: 

«Det følger av våre vurderinger (…) at handlingene til Rikshospitalet HK
                     representert ved tidligere administrerende direktør, er årsaken til at
                     helseforetaket ble påført forpliktelser i strid med gjeldende prosedyrer og
                     fullmakter. Selv om det kan hevdes at Helse Sør-Øst RHF kunne ha vært enda mer
                     aktive i dialogen med Rikshospitalet HF høsten 2007, har det forholdet etter
                     vår oppfatning en underordnet betydning i denne saken.» 

Denne rapporten fastslår veldig tydelig at noen har gått utover sine fullmakter.
                  Det er det som har ført til at denne saken ble så komplisert som den ble. 

Nå er det slik at denne investeringen har blitt til et gode. Selv om man i
                  etterkant kan gå gjennom beslutningsprosessen og se hvordan dette har framkommet,
                  er det likevel viktig å fastslå at det må finnes en prioriteringsdiskusjon, og
                  denne prioriteringsdiskusjonen er i dette tilfellet ikke tillagt helseforetaket.
                  Det betyr at de har ansvaret for å foreta en helhetlig vurdering og prioritering
                  når det gjelder de investeringer som man ønsker i regionen. Det er av stor
                  betydning at vedtatte prosedyrer etterleves. Det er selvfølgelig et poeng i seg
                  selv, for hvis man ikke sørger for at disse vedtatte prosedyrer og prioriteringer
                  etterleves, vil dette bli ytterst krevende. Det var jo det som skjedde i denne
                  saken, og som også KPMGs rapport fastslår. 

En samlet komité er derfor enig i at søknadsprosessen om investeringsmidler til
                  sykehotellet ikke ble gjennomført i samsvar med vedtatte prosedyrer. Et flertall –
                  jeg er litt overrasket over at det ikke er en samlet komité – mener at
                  behandlingen av denne saken i Rikshospitalets ledelse og styre var et uakseptabelt
                  brudd på beslutningsreglene, som påførte Helse Sør-Øst økonomiske forpliktelser i
                  strid med gjeldende fullmakter. Jeg er veldig overrasket over at det ikke er en
                  samlet komité som står bak dette. Dette er konklusjonen i rapporten, og det er
                  helt åpenbart gjennom saksbehandlingen at det er dette som har skjedd. Det er,
                  etter mitt skjønn, dette som er sakens kjerne, ikke en generell helsepolitisk
                  debatt om hva som skal prioriteres. Det er, som tidligere sagt, ikke en sak som
                  tilligger kontrollkomiteen som sådan. Det er en sak som tilligger statsråden og
                  komiteen her i Stortinget. 

La meg avslutningsvis si følgende: Denne prosessen har vært nødvendig – det viste
                  seg jo både gjennom den store oppmerksomhet saken fikk i fjor vår, og gjennom den
                  prosedyre som har vært i komiteen, at det var nødvendig å få belyst dette. Jeg er
                  tilfreds med at departementet og to statsråder har svart godt på komiteens
                  spørsmål, og at vi også klarte å konkludere på den måten som vi nå har gjort. Og
                  ikke minst viktig – det vil vel være det aller viktigste – er det at vi nå får
                  realisert et sykehotell ved Radiumhospitalet til en akseptabel pris og til
                  kostnader som ikke fortrenger andre investeringer som helseforetaket har planlagt.
               

