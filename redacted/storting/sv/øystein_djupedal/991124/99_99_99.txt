 Jeg vil gjerne stille finansministeren følgende
spørsmål:

«I en pressemelding fra Finansdepartementet
17. november 1999 om ny forskrift for fradrag for reiseutgifter mellom
hjem og arbeidssted, kommer det fram at pendlere med utgifter til
ferge og bompenger under 3 000 kroner ikke får fradrag
for utgiften. Dette er stikk i strid med det et enstemmig storting
uttalte i statsbudsjettet i fjor. 

Hva er grunnen til at statsråden velger å ikke
følge Stortingets anbefaling?»

  Jeg takker statsråden for svaret,
som jeg ikke finner tilfredsstillende. Det var for så vidt
også ventet hva statsråden ville si. Jeg stiller
meg veldig tvilende til at det nye systemet statsråden
her skisserer, er mindre byråkratisk enn det forrige. Tvert
imot innføres det her en rekke særregler, ikke
minst spesielle regler for reiselengde over 35 000 km,
som gjør at det å få til mindre byråkrati
og forenkling, som jo var Stortingets hensikt, ikke nødvendigvis
følges opp i den nye forskriften. Stortinget har heller
ikke uttrykt noe spesielt ønske om 3 000 kr som
man ikke får fradrag for. Tvert imot, Stortinget har bare
sagt at man skal få fradrag for større utgifter. 

Mitt oppfølgingsspørsmål
vil da bli som følger: Vil statsråden vurdere
saken på nytt, selv om han åpenbart mener at dette
er i tråd med Stortingets forutsetning? Stortinget har
enstemmig sagt at man ønsket en forenkling. Det er riktig.
Vi ønsker å redusere kilometersatsen sånn
at den skal harmoniseres med buss. Det er riktig. Men samtidig har
altså mange betydelige ekstrakostnader – også de
som har mindre enn 3 000 kr pr. år.

  Det er stikk i strid med Stortingets forutsetning,
for Stortinget har ikke ønsket at den typen egenandel skulle
innføres. Det Stortinget klart har sagt, er at man ønsker
et mindre byråkratisk system, og at de som har større
utgifter til bom og ferge, skulle få det trukket fra. Stortinget
har også gitt sin tilslutning til en lavere kilometersats
for å få til en harmonisering av kollektivtrafikk
og bil. Hovedtrekket i det som er vedtatt, er altså riktig,
men Stortinget har ikke ønsket den typen nye byråkratiske
regler som her innføres. 

Jeg forstår at statsråden
står fast på at forskriftene er i tråd
med det Stortinget har sagt. Min utfordring går da ikke
til statsråden, men til Stortinget: Dette må Stortinget ta
stilling til, for etter min oppfatning er ikke dette i tråd med
det Stortinget vedtok i statsbudsjettet i fjor. SV vil på en
eller annen måte komme tilbake til dette spørsmålet. 

