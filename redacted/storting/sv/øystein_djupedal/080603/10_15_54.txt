 Jeg ønsker bare å knytte noen veldig korte kommentarer til betydningen av EOS-utvalget. 




EOS-utvalget ble født i strid, etter en periode da man avdekket alvorlige overgrep mot enkeltpersoner i Norge. Det var en langvarig batalje om hvordan man skulle sørge for at de hemmelige tjenester kom under en form for kontroll. Den løsningen Stortinget valgte, med et EOS-utvalg der enkeltmennesker kunne henvende seg og få sin rettssikkerhet ivaretatt, har vist seg å være veldig god og hensiktsmessig. Det gir tjenestene større legitimitet, som også statsråden var inne på - det gir selvfølgelig legitimitet i det norske samfunn at man har et parlamentarisk kontrollorgan som ivaretar enkeltborgeres rettssikkerhet. 




Når vi i dag har - og det er ikke første gang - en enstemmig innstilling fra kontroll- og konstitusjonskomiteen, som betyr at alle partier i Stortinget stiller seg bak den innstilling som her foreligger, om hvordan EOS-utvalget i sin kontakt med de ulike tjenester har ivaretatt sin oppgave, sier det veldig mye om at vi har klart å finne en modell for dette som både Stortinget og, ikke minst, det norske samfunn har sett seg tjent med, og som ivaretar borgernes sikkerhet. Dette er i seg selv ganske spesielt. Så langt jeg kjenner til, er det veldig få andre land som har en så sterk parlamentarisk kontroll på noe som er så hemmelig som de hemmelige tjenester i de forskjellige avdelingene. 




Når jeg ønsker å si dette, er det først og fremst fordi de som har vært her i huset i mange år, husker hvordan Lund-kommisjonen og etterdønningene av den skaket det norske samfunn, skaket det parlamentariske system, skaket regjeringer. Og det betyr at den løsningen vi da fant, var god, langsiktig og framtidsrettet. Derfor skal EOS-utvalget ha all mulig honnør og ære for at de gjør en skikkelig, ordentlig jobb, på vegne av Stortinget og på vegne av det norske samfunn.




