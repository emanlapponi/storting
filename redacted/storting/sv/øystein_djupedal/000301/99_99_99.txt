  Jeg vil gjerne stille arbeids- og administrasjonsministeren
følgende spørsmål:

«Den norske statsadministrasjon bruker
i all hovedsak operativsystemet Windows fra Microsoft, et system
som koster staten millioner av kroner hvert år, og som
ikke er spesielt bra. Et operativsystem som av mange er vurdert som
bedre, og som er gratis, er kalt Linux. Flere nasjoner vurderer
om de fortsatt skal støtte verdens rikeste mann gjennom å kjøpe
Microsoft-produkter, eller skifte til Linux.

Vil statsråden ta initiativ til en
utredning om å gå over til andre operativsystem
enn de levert av Microsoft?»

  Jeg takker statsråd Dåvøy for
svaret. Det var et veldig positivt svar, som går inn i det
som faktisk er det viktigste, for dypest sett dreier dette seg om
en kamp mellom demokrati og mangfold på nettet og monopolet – i
dette tilfellet ved Microsoft. De har også et system som
er svært lite fleksibelt, og det er også veldig
dyrt. Det er bakgrunnen for at en rekke europeiske land og også USA
nå vurderer om det er mulig å bruke andre operativsystemer
som en buffer mot Bill Gates" hegemoni. Det danske Folketinget,
det franske parlamentet og også EU-kommisjonen vurderer
nå om det er mulig å gå til såkalte
open source-programvare, altså operativsystemer som ligger
tilgjengelig på nettet, og som ikke har den samme patenteringsbeskyttelse
som Microsofts systemer. 

Det betyr at jeg er svært glad for
svaret. Jeg hadde håpet at det hadde vært mulig å få fram
en slik utredning før fjerde kvartal, men hvis det er den
tid som trengs, får vi bare akseptere det. 

Mitt siste spørsmål er: Vil
statsråden også vurdere om det vil være
hensiktsmessig (presidenten klubber) å ta en utredning
om utdanningssystemet, altså skolesystemet, (presidenten
klubber) fordi vi her skal investere store midler i data i kommende år?

