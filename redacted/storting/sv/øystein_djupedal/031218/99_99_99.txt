 Jeg legger merke til at vår ærede næringsminister har steget i gradene – han må fungere som finansminister. Det er vel hyggelig!




Det er to forhold i kredittmeldingen SV føler behov for å kommentere. Det ene er pengepolitikken, og det andre er IMF. La meg kort redegjøre for begge deler.




Finanskomiteen gjennomførte en åpen høring om pengepolitikken, som etter mitt skjønn var en fornyelse og en viktig måte for Stortinget og offentligheten i sin alminnelighet å få innsyn på i de beslutninger som tas i Norges Bank. Det som framkom der, var selvfølgelig at ikke Norges Bank tok kritikk på noen som helst måte, men jeg mener nok allikevel det er riktig å si når man ser også det som er omtalen i nasjonalbudsjettet, at Norges Bank har fått korreks på tre viktige områder. Det er knyttet særlig til at man våren 2002 tok to rentebeslutninger som det vel i etterkant er riktig å si var svært feilaktige. Noen kritiserte det allerede da, men i etterkant er det vel riktig å si også, særlig når man så hvordan kronen steg, at dette var feilaktige beslutninger.




Det som SV hele tiden har sagt, er at det mandat som pengepolitikken styres etter, må gjelde alle deler av mandatet, ikke bare dette tredje avsnittet, som sentralbanksjefen vektla også i den åpne høringen med Stortingets finanskomite. I den første del av mandatet vektlegges sysselsetting og produksjon som to svært viktige forhold, og også at man skal ha stabil valutakurs. Ingen av disse parametrene har slått inn i håndhevelsen av pengepolitikken. Tvert imot har kronen vært så sterk i perioder at norsk industri har blitt nedlagt. Det har vært en stigning i arbeidsledigheten gjennom hele perioden, og vi har dessverre også hatt fallende produksjon. Det betyr at mandatet etter SVs skjønn ikke har vært håndtert sånn som man skulle ha håndtert det. Det ser man også på at man etter denne tid har hatt flere hyppige rentesenkninger, som vel er en indikasjon på at pengepolitikken i en periode ikke var godt nok håndtert.




Nå er ikke mitt viktigste poeng å komme med kritikk av sentralbanken, men det er et viktig poeng at man har lært av dette. Det er altså viktig å vektlegge helheten i økonomien, og ikke bare ett enkelt forhold, som inflasjonen. For en liten nasjon med en egen valuta er det uendelig viktig at alle forhold trekker i samme retning. Det betyr at storting, regjering, partene i arbeidslivet og sentralbanken spiller på lag. Det vi har opplevd i en periode, er at det har vært, slik jeg ser det, nesten en kamp mellom Norges Bank og de øvrige instanser, der Norges Bank sier veldig klart: Det er vi som skal styre dette. Jeg tror at en viktig lærdom å trekke av dette er at man må dra dette lasset sammen. Vi har også nå sett, i etterkant av et par feilaktige avgjørelser, som jeg tidligere sa, at vi har et bedre regime.




Det andre forholdet som jeg ønsker å omtale, er IMF. Jeg er glad for at IMF får en bred omtale i kredittmeldingen. Dette er godt for Stortinget og godt for offentligheten. Vi mener at det er berettiget, slik som vi gjør i vår merknad, å rette kritikk mot deler av det IMF gjør. Dette er en internasjonal kritikk, som svært mange ulike miljøer kommer med, nemlig at IMF har én mal som de legger over alle land, uten å ta hensyn til lokale forhold. Det er, for å bruke norsk terminologi, sterkt høyreorienterte råd som gis fra IMF om hvordan ulike nasjoner kan komme seg på beina.




Mange, også framtredende økonomer, har kritisert IMF i fortid og nåtid, og det er berettiget. Vi ønsker nå å gå videre med dette. Norge representeres i dag i IMFs styre av sentralbanken. Vi mener det vil være nødvendig at man også her politiserer dette, slik som man gjør det i Verdensbanken, der man har en minister som norsk deltaker. Det samme burde vi også hatt i IMF. Vi vil komme tilbake til et forslag der vi ønsker at dette skal legges under enten Utenriksdepartementet eller Finansdepartementet, for på den måten å få politisert mer det som skjer i IMF. For IMF er i høyeste grad en politisk organisasjon, og tar politiske avgjørelser under dekke av å være økonomisk nøytral.




Det er de kommentarene SV ønsker å knytte til årets kredittmelding.




