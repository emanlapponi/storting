  Jeg vil gjerne stille utenriksministeren følgende
spørsmål:

«Regjeringen har åpnet for
at det skal fremforhandles en investeringsavtale i WTO-regi, til
tross for at svært mange land og organisasjoner er mot
en slik avtale. Regjeringen sa så sent som i juni 1999
at den «ikke aktivt» ville gå inn for
en slik avtale, blant annet av hensyn til mange u-land. 

Hva er grunnen til at en ny MAI-avtale nå er
akseptabel?»

  Jeg oppfatter mye av det utenriksministeren
nå sier, som en bortforklaring av de standpunkt man tidligere
har hatt. Det har ikke vært en votering i Stortinget som
har pålagt Regjeringen å endre posisjon, slik
Regjeringen nå har gjort. Men la det ligge. 

Jeg forstår det dit hen at Norge i
møtet i Lausanne i går har inntatt det motsatte
standpunkt av det Regjeringen hadde tidligere. Først vil
jeg gjerne få bekreftet at det virkelig er slik at utenriksministeren
har sittet ved bordet og aktivt gått inn for at investeringer
skal bli en del av avtaleverket – det er det ene. Det andre
er: Forstår jeg statsråden rett, at hvis det nå forhandles
fram en avtale i WTO-regi om investeringer, vil Regjeringen stille
som absolutte vilkår det han her ramset opp som går
på helse, miljø, arbeidsstandarder og u-landenes
behov? Og vil det bety at Regjeringen vil komme til Stortinget med
en ikke-anbefaling hvis disse hensyn etter Regjeringens mening ikke
er tilstrekkelig ivaretatt?

  Det er diplomaten som prater nå,
kanskje mer enn utenriksministeren, for Regjeringen må forventes
i et så viktig spørsmål å ha
en holdning. Det er ikke tilstrekkelig å si at man vil
avvente resultatet og gå inn i forhandlingene nærmest
med helt åpne kort. Det har fra norsk side vært
et ønske om at man skal legge avgjørende vekt
på visse hensyn, og man har ment at investeringsavtalen
i utgangspunktet ikke er en god avtale som u-land vil tjene på.
Derfor synes jeg det er litt forbausende at man sier at man får
komme tilbake til spørsmålet på et ikke
angitt tidspunkt. 

La meg ta et oppfølgingsspørsmål.
Et av de store stridsspørsmålene som har vært
knyttet til en investeringsavtale, har vært manglende balanse
i avtalen, nemlig ved at selskapene skal gis en rettsforståelse
av at man kan gå til sak mot en stat hvis man endrer vilkårene
for investering, f.eks. hvis man innfører miljøstandarder
eller helsestandarder som investor kan mene er en endring av vilkårene da
man gikk inn i investeringen. Det var et av de store punkt i den
forrige MAI-avtalen som ikke minst EU-kommisjonen og EU-parlamentet
reagerte sterkt på. 

Mitt spørsmål er: Vil den
type spørsmål også være avgjørende
for Regjeringen, og vil man sette ned foten på noe tidspunkt
i disse forhandlingene?

