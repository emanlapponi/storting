 Jeg har følgende spørsmål til
helseministeren:

«Kautokeino kommune har slitt med
rekruttering av leger i en årrekke, og hadde 18 legevikarer
i 2003. Samtidig har en rekke leger fra Kautokeino og andre
samiske miljøer fått studieplass
på spesielle vilkår, uten at det har vært
knyttet forpliktelser til spesialplassene ved opptak til medisinstudiet.

Vil statsråden vurdere plikttjeneste
knyttet til spesialopptak til medisinstudiet, slik at studieplasser
som gis på spesielle vilkår, kan virke rekrutterende
til distrikter med særlig store rekrutteringsvansker?»

 Jeg takker for svaret.

Spesielt det siste som statsråden
kom inn på, nemlig at man ser på om man kan gi
prioritet til turnusleger som kommer fra dette området,
når det gjelder valg av turnusplass, tror jeg er en fornuftig
framgangsmåte når det gjelder å rekruttere
til dette området. Det viser seg at knytter man forbindelser
til enkeltkommuner i turnustiden, er det større sjanse
for at man blir der etterpå, bl.a. kan det hende man etablerer
seg sosialt med samboer eller ektefelle, eller
på annen måte får forbindelser.

Før jeg skulle stille dette spørsmålet,
tok jeg kontakt med fylkeslegen i Finnmark for å se på dagens
ordninger. Jeg registrerer at det finnes en gruppeveiledning for
turnusleger som har vært en stor suksess, som har vært
en fornuftig ordning som har bidratt til å få flere
til å bli. Samtidig beskrives en kamp hvert år
om midler til videreutdanning innenfor samfunnsmedisin.
Det samme er tilfellet når det gjelder nedskjæring
i støtten til veiledning i allmennmedisin. Man trenger
en forutsigbarhet når det gjelder ordninger, som gjør
at man ikke er usikker på om de blir avviklet.
Vil statsråden se på det, slik at man slipper
den usikkerheten fra år til år?

 Jeg er glad for det svaret som statsråden
gav. I SV har vi også med glede registrert at
fastlegeordningen har virket rekrutterende,
og at mange kommuner som tidligere slet med problemer, i dag ikke
har det.

Jeg har for så vidt også tidligere
overfor statsråden vært inne på at
det er viktig å ha virkemidler der man har størst
problemer, for hvis man ikke har en velfungerende primærhelsetjeneste,
rammer det naturligvis befolkningen. Men det gjør også at
man bruker helsetjenester på uhensiktsmessige måter,
bl.a. fører det ofte til unødvendige
innleggelser på sykehus. I likhet med statsråden
vil jeg tro at nå, når man har mye bedre
dekning mange steder, er det også lettere å finne
fram til de stedene som sliter med særlig store rekrutteringsvansker.
Jeg vil understreke at dette ikke bare er et
problem, som jeg oppfatter at statsråden også var inne
på, i Indre Finnmark, men særlig der,
og kanskje spesielt i Kautokeino, har problemene vært
store.

Vi ønsker – gjerne
i et samspill med Regjeringen – å være
med og støtte opp om målrettede virkemidler både
i Finnmark og i andre deler av landet hvor problemene
er særlig store.

