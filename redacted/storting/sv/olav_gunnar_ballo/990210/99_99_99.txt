 Jeg vil stille følgende spørsmål
til helseministeren:

«I Norge finnes det helikopterbaser
så vel for redningstjenesten som for luftambulansetjenesten.
De to tjenestene er organisasjonsmessig atskilt ved at redningstjenesten
er underlagt Justisdepartementet mens luftambulansetjenesten er
underlagt Sosial- og helsedepartementet. Ved et redningsoppdrag
ved Dombås kan dette innebære at ambulansehelikopteret
der står på bakken mens en terrengmessig mer uegnet
Sea King flys inn fra Vestlandet. 

Ser statsråden svakheter ved dagens
organisering?»

  Jeg takker statsråden for svaret. 

Jeg er helt enig i at der hvor situasjonen
fører til økt og uhensiktsmessig ressursbruk,
vil en samordning være uegnet. Jeg ble oppmerksom på problemstillingen
under et besøk på Dombås, der man altså opplevde
at et helikopter fra redningstjenesten ble fløyet inn,
mellomlandet og tanket opp ved siden av det helikopteret som står
på Dombås, for så å fly inn
i et område i umiddelbar nærhet av Dombås
og gjøre et søk, samtidig som det helikopteret som
var stasjonert på Dombås, ikke var i bruk til
andre formål. Man får da en helt uhensiktsmessig
ressursbruk nettopp ved at man ikke bruker det helikopteret som
er plassert nærmest. Utstyrsmessig beskrev de det også slik at
dette ikke ville ha vært noe problem i det hele tatt. Søket
kunne ha vært avbrutt, og helikopteret ville kunne ha vært
brukt til ambulanseoppdrag uten forsinkelse. 

Det utvikler seg tydeligvis to parallelle kulturer
der man ikke uten videre har den samordning og det samarbeid man burde
hatt for å få til en bedre ressursbruk. Ser helseministeren
den problemstillingen, og kan han tenke seg å gå nærmere
inn i den og vurdere en bedre samordning?

  Jeg har følgende spørsmål til
helseministeren:

«I sosialkomiteens Innst. S. nr. 231
(1995-96) til St.meld. nr. 16 (1995-96), «Erfaringer med
lov om svangerskapsavbrudd m.v.», uttrykte komiteflertallet
at kvinnene ved et abortinngrep burde stilles overfor valget mellom kirurgisk
og medisinsk abort ved at også en abortpille kan gis ved
sykehus som alternativ til det kirurgiske inngrepet. I dag gis dette
tilbudet svært få steder, slik at abortsøkende
kvinner i liten grad kan velge.

Vil statsråden se til at tilbudet
blir landsdekkende?»

  Jeg takker statsråden for svaret.
Jeg oppfattet at statsråden mener at situasjonen i dag
er sidestilt med situasjonen for et år siden og at man derfor
ikke skal gi noe annet svar. Men i forhold til for et år
siden er det en vesensforskjell, fordi man nå nettopp høster
erfaringer med bruk av abortpillen som et alternativ til kirurgisk
inngrep.

Så vidt jeg er kjent med, er det seks
land i verden – og det vil komme nye land til – der
man har prøvd ut denne pillen, og det begynner å bli
et rikelig erfaringsmateriale. Fagfolk beskriver det slik, eksempelvis
Ole-Erik Iversen, som er professor og spesialist ved Haukeland sykehus,
at behandlingen med medikamenter er sikrere og mer skånsom
og enklere for kvinnen. Det beskrives også at av de kvinner
som har valgt metoden, vil 85 pst. anbefale den. Det betyr at man
står overfor en type behandling som gir mindre komplikasjoner,
er mindre risikofylt og som er å foretrekke.

Ser ikke statsråden det som tjenlig,
også ut fra Stortingets vedtak, at man da får
et bedre tilbud enn det som er i dag?

