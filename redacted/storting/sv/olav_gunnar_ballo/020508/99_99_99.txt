 «I helsemagasinet Puls på NRK
har enkeltsaker der det har vært søkt om erstatning fra
Norsk Pasientskadeerstatning blitt tatt opp. Felles for sakene har
vært en svært lang saksbehandlingstid, med omfattende
krav til dokumentasjon, og der ordningen framstår som byråkratisk
og lite servicerettet overfor søker.

Mener statsråden at ordningen
fungerer etter hensikten, eller ser statsråden
behov for forbedringer?»

 Jeg takker for svaret.

Det som slår en, er at det er et konglomerat
av ordninger som pasienter og befolkningen har å forholde
seg til når det gjelder klagesaker. Man har pasientombudsordningen,
der det er klageadgang til fylkeslegen, eventuelt videre
til Statens helsetilsyn. Man kan foreta et sivilrettslig søksmål. Noen
saker havner hos Sivilombudsmannen. Og så har vi Pasientskadeerstatningen.
Det slår meg også – med min
bakgrunn fra helsevesenet – at det ikke
alltid er enkelt å vite hva som egentlig er systemet
her. Hva slags kvalifisert råd skal man gi en pasient eller
dens pårørende i forhold til klageadgang? Og hvilken
rolle spiller Pasientskadeerstatningen i et hele i forhold
til de andre ordningene som eksisterer? Ser statsråden noen
behov for en noe mer overordnet opprydning med hensyn til slike
ordninger, slik at befolkningen i større grad føler
seg veiledet gjennom de mange ordningene som eksisterer i dag?

 Jeg registrerer at når det kommer
en klage til fylkeslegen, vil det åpenbart vært
to parter her: Det vil være helsepersonell, som
kanskje i utgangspunktet føler seg utsatt i den forstand
at man kan ha begått en feil, og det vil være
pasienter som har en opplevelse av at helsepersonellet har begått
en feil – og så får man en balansegang
hvor fylkeslegen må finne fram til en vurdering som begge
parter kan akseptere som rimelig. Pasientskadeerstatningen får
på sett og vis en annen rolle her, fordi det i utgangspunktet ikke
nødvendigvis må foreligge feil fra helsepersonellets
side. Men resultatet skal likevel ha vært en
belastning for den som er blitt rammet – og så vil
det være en erstatningsordning i kjølvannet
av det.

Når det gjelder en konkret
sak, som bl.a. var oppe i helsemagasinet «Puls» – jeg
forventer ikke at statsråden skal gå inn
i enkeltsaker – ble den altså sivilrettslig behandlet,
med en dom som innebar en erstatning for vedkommende. Men så anker
Norsk Pasientskadeerstatning dommen. Og jeg oppfatter det ikke
som helt uproblematisk at Pasientskadeerstatningen da, hvis man
uten å måtte bevise skyld, har fått støtte
i et sivilrettslig apparat, på sett og vis blir en motpart.

Ser statsråden at den rollen kan være
vanskelig ut fra folks forståelse av
dette organet?

