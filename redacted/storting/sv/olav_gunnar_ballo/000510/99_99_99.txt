  «Ifølge tall fra Kreftregisteret
får rundt 50 mennesker årlig diagnosen asbestkreft, i
det vesentlige ervervet gjennom arbeid (yrkessykdom). Lang saksbehandlingstid
i Rikstrygdeverket kan medføre at den syke dør
før avsluttet saksbehandling, og i disse tilfellene utbetales
ikke menerstatningen, selv om vedkommende er innvilget slik erstatning.

Finner statsråden det rimelig at saksbehandlingstiden på denne
måten skal kunne avgjøre en folketrygdytelse?»

  Jeg takker statsråden for svaret.
Det var jo en grei redegjørelse for situasjonen man har
i dag og bestemmelsene i folketrygden. Den situasjonen som altså kan
oppstå ut fra dagens regelverk, er at to personer som begge
er tilstått menerstatning, kan bli behandlet helt ulikt
avhengig av om man har rukket å signere på papiret
som gir rett til utbetaling, eller ikke. 

I NRK-programmet Puls ble det presentert et
eksempel der to personer begge hadde signert for utbetaling. Den
ene får utbetalingen få dager før han
dør, den andre faller fra, og det kommer ingen utbetaling.
Det at man kan få en menerstatning som et engangsbeløp,
betyr jo at man i noen tilfeller, også i forhold til etterlatte,
får midler disponibelt, i andre tilfeller ikke. 

Jeg vil derfor spørre: En ting er
at regelverket er som det er i dag, men ser statsråden
at det her kan være behov for å endre regelverket
fordi det gir denne type utslag som jeg har beskrevet?

  «Lov om folketrygd inneholder egne
forskrifter om godtgjørelse av utgifter til luftambulansetransport.
Akuttmedisinske luftambulanseoppdrag dekkes av folketrygden.

Mener statsråden at forskriftene også gir
hjemmel for dekning av utgiftene gjennom folketrygden når
det er helt nødvendig med en mer skånsom transport
til sykehus enn det som kan skje med andre transportmidler?»

  Jeg noterer meg statsrådens svar,
som jeg synes er svært skuffende. Det er jo sånn
historisk sett at en del av de reisene vi snakker om når
det gjelder tilbaketransporter, har vært dekket av Rikstrygdeverket
helt udiskutabelt og via passasjertrafikk på rutefly. Man
har altså fått spørsmål fra
Rikstrygdeverket om restkapasitet på luftambulansen
for å kunne ta en del av de transportene over på luftambulansen,
og så har man velvilligst bistått på den
måten, slik at Rikstrygdeverket allerede i utgangspunktet
har betydelige innsparinger på det. Jeg synes
at hele den fremstillingen som departementet gir i denne saken,
er historieløs, fordi lovverket åpner
for at det skal dekkes av andre grunner enn rent akuttmedisinske,
slik det står i sykehusloven § 2, og
i tillegg har man altså inngått samarbeidsavtaler der
man har strukket seg langt for å ta en del av de tilbakeføringstransportene.
Etter mitt syn synes det helt urimelig at det skal dekkes
av de ulike fylkene, men dermed blir det også rimelig med
en lovendring her for å få klargjort det.

