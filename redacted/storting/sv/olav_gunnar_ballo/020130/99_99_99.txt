 «I statsbudsjettet for 2002 ble det
vedtatt fulle egenandeler for sterilisering. Ved landets sykehus
meldes det nå om masseavbestillinger av sterilisering.
Særlig melder kvinner avbud etter at egenandelen
har blitt 6 000 kroner for å la seg sterilisere.

Vil statsråden vurdere gjeninnføring
av refusjon for sterilisering, med bakgrunn i at så mange ikke
ser seg råd til å gjennomføre sterilisering
med de egenandelene som er innført?»

 Jeg vil tro at helseministeren og jeg har sammenfallende
syn med hensyn til at svangerskap kan unngås på andre
måter enn via aborter. Det er jo all mulig grunn til å tro
at de som lar seg sterilisere, gjør det fordi de allerede
har fått de barna de ønsker, og at de gjennom
sterilisering ønsker å unngå å bli gravid
på nytt. Dersom dette fører til at en rekke personer som ønsker å la
seg sterilisere, ikke blir sterilisert, er det rimelig å anta
at en del av dem vil kunne bli gravide, og at de dermed får
uønskede svangerskap – at abort rett og slett
kan bli et alternativ, noe jeg oppfatter som svært uheldig.

Diskusjonen omkring grenseoppganger mellom
medisinsk behandling og ikke-medisinsk behandling har ført til
denne typen egenandeler. Men dersom konsekvensen av denne typen høye
egenandeler skulle bli økte aborttall, ser helseministeren
det uhyre betenkelige i det, og at man kan ha som et virkemiddel lave
egenandeler for sterilisering for å hindre en
slik utvikling?

 SV gikk jo helt imot egenandeler i forhold
til sterilisering, mens vi gikk imot de høye
egenandelene som er innført ved assistert befruktning – vi
gikk inn for en egenandel i størrelsesorden rundt
23 000–24 000 kr for tre forsøk
med assistert befruktning.

Jeg har lyst til å trekke fram en
annen problemstilling knyttet til det med egenandeler nå. Også når
det gjelder assistert befruktning, meldes det om et betydelig antall avbestillinger
i Norge, og det er en betydelig økning med hensyn til å få gjennomført
behandlingen i utlandet, og da spesielt i Danmark. Selv
om jeg vil understreke at SV i sitt forslag også hadde
egenandeler, var de altså lavere ved assistert befruktning.
Men hvis konsekvensene av så høye egenandeler
som man har på den type tjenester, blir at vi
risikerer å tape fagmiljøene i regi
av det offentlige i Norge, ser helseministeren også der
betenkeligheten knyttet til så høye
egenandeler som man har fått i relasjon til assistert befruktning?

