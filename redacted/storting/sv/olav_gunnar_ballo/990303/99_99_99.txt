 «Ifølge en ny rapport fra NOVA
om lesbiske og homofiles levekår kommer det frem sjokkerende
tall vedrørende deres psykiske helse. Tallene viser at
unge lesbiske og homofile er spesielt utsatt, og at hver fjerde
har forsøkt å ta sitt eget liv minst en gang.
Det er stor grad av manglende kunnskap blant helsepersonell
når det gjelder denne gruppens livssituasjon og levekår. 

Hva vil statsråden gjøre
slik at det raskt kan gis god hjelp, ta disse unge på alvor
på deres premisser, samt å få ned selvmordstallene?»

  Jeg takker statsråden for svaret. 

Jeg registrerer at statsråden, som
for så vidt også barne- og familieministeren,
vektlegger behandlingsaspektet. Og det er klart at der hvor homofile
på grunn av stor mental belastning utvikler psykiske lidelser,
er det viktig å ha et behandlingsapparat som kan ta hånd
om det. Likevel må det vel være slik at det helt
sentrale er å hindre at psykiske lidelser oppstår.
I veldig stor grad skulle man jo mene at det handler om hvilke holdninger homofile
og lesbiske blir møtt med i samfunnet.

Ser statsråden at en betydelig årsak
til at den typen plager oppstår, kan være at vi
har hatt et samfunn som har behandlet spørsmål
omkring homofili med for mye intoleranse, og at man på den
måten har skapt identitetsproblemer hos unge
i en vekstfase, slik at de av den grunn har utviklet psykiske lidelser?

