 Jeg vet ikke om uttrykket «å ta til vettet» er uparlamentarisk, men i hvert fall har departementet nå endelig tatt til vettet i denne saken.




I forbindelse med statsbudsjettet for 2000 ble det også gjort et vedtak om at kostnadene skulle dekkes av fylkene. Jeg har i ettertid lest gjennom departementets formulering, og det var umulig på det tidspunktet å fange opp hele problemstillingen. Det vil heller ikke være mulig nå. Hvis man hører på saksordførerens fremstilling og for så vidt leser de redegjørelsene departementet har gitt, må man i hvert fall bruke mye tid og krefter for å forstå den departementale kaudervelsken i den forklaringen som gis i forhold til hva som her er årsaksforholdet. Jeg er glad for at man nå skjærer gjennom. Departementet gir nå nøyaktig den samme begrunnelse for å fjerne ordningen som vi forslagsstillerne gjorde da vi leverte Dokument nr. 8-forslaget. Men det jeg er mindre glad for, er at man skal måtte bruke så mye energi for å snu departementet i en sak som helt åpenbart burde ha vært løst fra starten av.




Jeg hadde et spørsmål til sosialministeren om den samme sak den 10. mai i år. Sosialministeren argumenterte da for at disse utgiftene burde dekkes av fylkene, ikke av staten. Da skjønte man jo at her var man nødt til å ha et forslag for å få snudd dette. Jeg synes at departementet med større grad av klarhet kunne ha erkjent at det man her faktisk var i ferd med å påføre fylkene, var urimelig, og at man med en gang burde ha snudd. Det ville ha vært en seier for sosialministeren også, hvis hun på egenhånd og egen kjøl hadde erkjent urimeligheten i det. Jeg er i hvert fall glad for at disse kostnadene nå skal dekkes av staten, som helt rimelig er. Staten er jo den som har spart gjennom lang tid ved at tidligere passasjerflyoppdrag har gått med luftambulansen. Rikstrygdeverket har også spart store summer på det. Det skulle da bare mangle at staten ikke selv dekker kostnadene i stedet for at de tilbakeføres til fylkene.




