  «Under budsjettbehandlingen vedtok
Stortinget følgende forslag fra sosialkomiteen: «Stortinget
ber Regjeringen, inntil akuttmeldingen er behandlet, om å bidra
til at sykestuer som innehar akuttberedskap, kan opprettholde driften.» 

På hvilken måte har Regjeringen
fulgt opp dette vedtaket?»

  Jeg takker statsråden for svaret.

Flere undersøkelser har vist at en
god del av det belegget man nå har ved sykehus, utgjøres
av pasienter som ellers kunne ha vært behandlet i hjemkommunen
hvis man bare hadde hatt et eller annet behandlingstilbud der som erstatning
for sykehus. Her kommer jo sykestuene nettopp inn som et alternativ.
Samtidig ser man at i fylkeskommunene, med den trange økonomien
de har, blir sykestuene generelt salderingspost. 

Man skulle tro at det totalt sett i et samfunnsøkonomisk
perspektiv var tjenlig at man stimulerte ikke bare til å bevare
de sykestueplassene man har, men, forutsatt at de brukes riktig,
også til en videreutvikling av den typen modelltenkning.

Ser helseministeren for seg mulige framtidige
finansieringsordninger som gjør at man kommer ut av det
dilemmaet man er i nå, nemlig at fylkeskommunene ikke ser
seg tjent med videreutvikling når det gjelder sykestuene,
som dermed blir en salderingspost i budsjettet?

