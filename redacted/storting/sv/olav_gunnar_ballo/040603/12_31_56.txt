 Mitt inntrykk er at smerte som symptom er en av de viktigste årsakene til at mennesker oppsøker helsevesenet for å be om hjelp i en eller annen form. Det kan være bagatellmessige lidelser. Det kan være alt fra en halsbetennelse, en forstuvning av en ankel, ryggsmerter og tannpine til de alvorlige tilstandene med en kreftsykdom som debuterer i form av smerter.




Det inntrykket man kan sitte igjen med, er at helsevesenet står godt rustet til å ta hånd om smertetilstander som lar seg definere, og som har en organisk årsak, der man vet at smerten stammer fra et organ og man finner gode medikamenter for å behandle det. Men det er langt vanskeligere å behandle de smertene man ikke helt vet årsaken til, og som ofte er sammensatte og kanskje kan defineres som noe helt annet enn en organisk smerte – en form for livssmerte.




Jeg registrerte for noen år siden at forfatteren Axel Jensen, som da hadde fått amyotrofisk lateral sklerose, gav uttrykk for at han ønsket aktiv dødshjelp fordi han var i en tilstand der han så at livet var i ferd med å ebbe ut. Jeg var egentlig ganske oppgitt over at dét skulle være Axel Jensens ønske. Så registrerte jeg at de siste årene han levde, var noen av de mest aktive han hadde – fra sykesenga si. Der kunne han beskrive en tilværelse med ny mening, der kunne han delta i offentlige debatter. Han kunne også gi en meningsfylt beskrivelse av sitt liv med den hjelpen som kona og helsepersonell kunne gi ham, og som gav verdifull innsikt nettopp i hvordan man kan hjelpe folk på en fornuftig måte, ikke til å dø, men til å få både et verdig, fornuftig og anstendig liv i den siste fasen av livet. Det gjorde jo at Axel Jensens liv gav en mening kanskje langt utover det han hadde hatt før, og jeg vil tro – uten noen gang å ha møtt ham eller snakket med ham – at han også må ha reflektert over sitt første ønske da det gikk mot slutten, før han til slutt døde.




Og er det én ting jeg er glad for når det gjelder denne interpellasjonen i dag, er det at interpellanten så sterkt gir uttrykk for at man må finne alternativer til aktivt å skulle hjelpe noen til å dø, nemlig aktiv hjelp til å leve et godt, anstendig, fornuftig liv også når livet inneholder smerte som man trenger hjelp til å få behandlet. Noe av det viktigste man kan gi folk, er en opplevelse av å bli tatt på alvor med de problemene man har, bli møtt på en skikkelig, ordentlig måte person til person. Man må vise respekt for at man står overfor et menneske med et likeverd i forhold til det man har selv. Det vil man aldri kunne gjøre hvis man i stedet opphøyer seg til dommer over livet og skal delta aktivt i å sørge for at det tar slutt. Dersom vi har en ressursinnsats også ved sykehjemmene, som interpellanten nevner, i form av god tilsynslegevirksomhet, godt med pleiepersonell som får en fornuftig utdannelse, bør det være mulig å komme de behovene i møte på en slik måte at folk også får dø på en verdig og respektfull måte.




