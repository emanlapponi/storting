 Dokument nr. 8-forslaget og svaret fra departementet avklarer på mange måter spørsmålet om enhver innbyggers rett til å flytte mellom ulike kommuner. Det skulle da bare mangle om man ikke skulle ha den retten, også om man har behov for omsorgstilbud.




Jeg syns likevel at denne avklaringen ikke har gått så langt som den burde. Når det f.eks. står i brevet fra departementet at etter disse reglene skal «kostnadene til tjenestene dekkes av den kommunen som har ansvaret for å yte tjenestene», med henvisning til så vel kommunehelsetjenesteloven som sosialtjenesteloven og lovverket for øvrig, vil spørsmålet fortsatt være: Hvem har det ansvaret? Her vil det være en gråsone: Når noen ønsker å flytte fra en kommune til en annen, kan det i verste fall også være uklart når flytting rent praktisk har funnet sted. 




Så vidt jeg har forstått, var en av sakene som foranlediget dette Dokument nr. 8-forslaget, en sak mellom Alta kommune og Oslo kommune. Det var altså ikke problemer knyttet til sykehjemsplass i Oslo som gjorde at beboeren i Alta ikke kunne flytte, men det var økonomiske uklarheter. For det var ledig sykehjemsplass i Oslo. Uklarheten gikk på om Oslo kommune hadde ansvaret for å dekke kostnadene etter flytting, eller om Alta kommune skulle betale videre for sykehjemsplassen. Det ønsket ikke Alta kommune å gjøre. Det ønsker de fortsatt ikke, på tross av at beboeren nå har flyttet til Oslo, og Alta kommune har mottatt en regning for det videre opphold i Oslo – så langt jeg har fått greie på. 




Jeg vil være helt konkret i mitt spørsmål til sosialministeren: Er det slik å forstå at når denne beboeren har flyttet fra Alta til Oslo, er det Oslo som faktisk skal dekke kostnadene fordi beboeren nå er bosatt i Oslo og ikke i Alta? Hvis man ikke kan gi noe klart svar på det, er denne saken på ingen måte løst.




SV har vært alene i sine betraktninger omkring det at man burde ha gått lenger i å presisere her. Man burde ha sagt at det er den kommunen som vedkommende definerer som sin hjemkommune, som skal ha det økonomiske ansvaret. Det betyr at hvis noen ønsker å flytte fra a til b, og ikke kan flytte til b fordi det ikke er en plass ledig på det tidspunkt, vil den andre kommunen – b –overta det ansvaret når man definerer at det er der man ønsker å bo, eller man har flyttet dit. Man må ha rutiner knyttet til klargjøring omkring flyttingen, men disse forholdene er altså ikke avklart i dag. Det synliggjøres gjennom den korrespondansen som fortsatt foregår mellom Alta og Oslo, på tross av at departementet har sendt ut sitt skriv. 




Jeg håper at sosialministeren kan være veldig presis og klargjørende i forhold til hvor det økonomiske ansvaret nå ligger, for hvis hun ikke kan være det, har denne saken ikke blitt løst gjennom de prosessene vi til nå har gjennomført.




