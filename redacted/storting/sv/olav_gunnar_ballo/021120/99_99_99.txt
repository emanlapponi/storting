 «Ved Ullevål sykehus meldes
det om overkapasitet innen hjertekirurgi, samtidig som
det nå foretas 1 200 kirurgiske inngrep ved Feiringklinikken årlig.
Operasjonene ved Feiringklinikken finansieres over offentlige
helsebudsjetter, og nevnte situasjon bidrar dermed til
dårlig samlet ressursutnyttelse, siden Ullevål
er pålagt en beredskap som ikke kan reduseres,
på tross av overkapasitet.

Vil statsråden gjennomføre
tiltak for å motvirke denne situasjonen?»

 Vi registrerer nå at sykehusene
gjennom helseforetakene sliter med økonomien, og at en
rekke omstillingsprosesser er i gang. Konsekvensen av at man også sliter
med økonomiske problemer knyttet til
hjertekirurgien ved Ullevål kan bli at man i en konkurransesituasjon,
eksempelvis med Feiringklinikken, begynner å miste fagfolk,
og man trenger faglig utfordring, man trenger den utviklingen, både
i retning av spesialitet og for å vedlikeholde den.

Ut fra tall som jeg har fått fra Ullevål,
tjener enkelte hjertekirurger ved Feiringklinikken 92 000 kr
i uken på hjertekirurgi
der. Det betyr at hvis en hadde jobbet bare der, kunne
en ha tjent opp mot et par millioner kroner i løpet av
et halvt år. Det er klart at dette virker demoraliserende
og derekrutterende i forhold til spesialisthelsetjenesten ved offentlige
sykehus, og det betenkelige er at det er offentlige midler som brukes.

Vil helseministeren bidra
til tiltak som kan virke utjevnende, slik at man ikke
mister fagfolk fra det offentlige og inn i andre institusjoner,
som er konsekvensen av den typen ulik betaling?

 Jeg vil understreke at jeg og også SV
er veldig glad for at man har en kapasitet innenfor
hjertekirurgi som gjør
at man unngår ventetid. Samtidig er vi opptatt av at ressurser
må brukes på en slik måte at flest mulig
får behandling og på et hensiktsmessig nivå.
Men hvis midlene i stor grad brukes til skyhøye avlønninger
til helsepersonell, vil man i prinsippet kunne behandle færre
for de samme summene.

Det man også ser ved Feiringklinikken,
er utbygging av en rehabiliteringsavdeling, uten noen
form for offentlig godkjenning, parallelt med at både
sykehus med rehabiliteringsavdelinger og rehabiliteringssentra
for øvrig sliter med dårlig økonomi.
Helseministeren kan godt ha den holdningen at
det er helseforetakenes oppgave å avtale avlønning.
Men samtidig må helseministeren se
det overordnede ansvaret han har for at midlene brukes på en riktig
måte, slik at ikke det offentlige gjennom sine
midler undergraver offentlig virksomhet.

