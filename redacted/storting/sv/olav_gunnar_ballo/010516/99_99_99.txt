 «Det er nå gått
over 3 måneder fra Finnmark fylkeskommune fikk flere pålegg
fra Statens helsetilsyn om utbedring av ambulansetjenesten. Påleggene
er fortsatt ikke innfridd, på tross av at Statens helsetilsyn
har beskrevet at liv og helse er i fare. 

Vil statsråden gripe inn overfor Finnmark
fylkeskommune slik at tjenesten blir forsvarlig?» 

 Som statsråden påpeker, kom
Statens helsetilsyn med en rekke påbud den 26. januar,
etter at det kom varsel om påbud i desember. Det er naturlig å spørre
på rent prinsipielt grunnlag: Ser ikke statsråden
behov for en eller annen form for sanksjonsmuligheter når
man opplever at Statens helsetilsyn kan komme med påbud
som i hvert fall på kort sikt ikke blir fulgt opp? 

Det som ellers fort kan skje, er at man får
en undergraving av tilliten til Statens helsetilsyn og de påleggene som
Statens helsetilsyn kommer med, hvis man ikke på regjeringshold
eller på andre måter har muligheter for sanksjoner
som en konsekvens av den typen påbud.

 En annen side ved den saken som nå har
versert i Finnmark i omtrent et halvt år, er at man via
anbud har fått nye kontrakter når det gjelder ambulansetjenesten
i de ulike kommunene. Det jeg vil spørre statsråden
om, er om han ser svakheter ved anbudsordninger knyttet til den
typen tjenester vi her snakker om, hvor man har en til dels velfungerende
tjeneste – man har bygd opp kompetanse, man har stabilt
personell, man har kurser for godkjenning av dem – og så skal
man kjøre anbudsrunder der folk i praksis står
uten arbeid når nye kontraktører får
oppdraget, og der man på mange måter må begynne
fra begynnelsen igjen for å bygge det opp. Kort sagt: Ser
statsråden at det kan være uegnet å bruke
anbud for denne typen tjenester?

