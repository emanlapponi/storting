 Jeg merket meg at interpellanten selv oppsummerte hele debatten i én setning. Han sa: «På nytt: All mulig honnør til Regjeringen.» Det er det også grunn til å gi, for her har det vært oppsummert at man har fått på plass de basene som skal på plass, og man har fått full bemanning på basene. Det som gjenstår, er en betydelig investering. Vi snakker om betydelig med milliarder for å få på plass nytt utstyr i form av helikoptre. 




Så studerte jeg interpellasjonsteksten med nysgjerrighet, for der står det at Sea King er «en fin dame». Det har statsråden bekreftet at han har sagt. Jeg kan huske at Leif B. Lillegaard skrev en bok om hurtigrutene, og så sa han at Kong Olav er dronningen blant hurtigrutene. Det måtte han jo forsvare etterpå, for kong Olav var da vitterlig en konge og ikke en dronning. Han understreket at skipene er av hunkjønn, men nå kan altså statsråden bekrefte at også helikoptre er av hunkjønn. Det var jeg ikke klar over før, så jeg takker for den opplysningen. 




