 «Regjeringen vurderer salg av reseptfrie
legemidler utenfor apotek. En rekke preparater er i dag reseptfrie
i minstepakninger ved salg fra apotek, mens det kreves resept for
utlevering av større kvanta. Salg av disse preparatene
i vanlig forretning uten resept vil umuliggjøre noen
kontroll med antall tabletter som kjøpes, med økt fare
for bivirkninger og forgiftning som en konsekvens av dette.

Vil statsråden sikre at reseptbelagte
medikamenter i minstepakninger unntatt fra reseptplikt fortsatt
skal selges fra apotek?»

 Jeg takker statsråden for svaret.
Jeg har forståelse for at man ikke allerede nå kan forskuttere
hva den endelige konklusjonen blir, før man har gjennomgått
høringsuttalelsene.

Men jeg har lyst til å påpeke
at inntil begynnelsen av 1980-tallet hadde man salg av relativt
store kvanta enkeltpreparater uten reseptplikt i apotek. Acetylsalisylsyre er
et eksempel på det. Så langt
jeg har forstått, fikk man en restriksjon
på omsetningen ved at det ble reseptfritak for et mindre
kvantum av en del tabletter, mens det til gjengjeld ble reseptplikt
for større kvanta. Samtidig fikk man en omlegging når
det gjaldt paracetamolpreparater. Men dette skjedde i en samlet
forståelse av at det er nødvendig å kontrollere
legemiddelmarkedet og ha mulighet for forbrukerinformasjon ved utlevering
av ikke-reseptpliktige preparater.

Når en god del av de preparatene vi
her snakker om, altså acetylsalisylsyre, paracetamol og
en del andre smertestillende
preparater, skal ut i forretningene, forsvinner den informasjonsmuligheten
som forelå tidligere. Ser statsråden det betenkelige
i at informasjonen blir borte?

 Med bakgrunn i de erfaringer man gjorde på begynnelsen
av 1980-tallet når det gjaldt bivirkninger hos barn ved
bruk av acetylsalisylsyre, kan det virke som om det er grunn til å vise
særlig aktpågivenhet med pakninger som skal gis
til barn, for informasjon er da særlig viktig.

Jeg har lyst til å påpeke
et annet forhold. Hvis man ser på – og dette er
tall fra Legemiddelindustriforeningen – de 20 mest solgte
preparatene ved norske apotek ut fra antall pakninger,
er 12 av dem, så langt jeg kan se, preparater som vil kunne
berøres av denne endringen på en slik måte
at salget i all hovedsak vil skje via forretning og ikke
via apotek. Det er nærliggende å tenke seg at apotek
som skal søke å ha et overskudd gjennom
det samlede salget, vil ha betydelig tap av inntekter knyttet til
de preparatene som da vil bli solgt andre steder. Dette vil
kunne ha ringvirkninger med hensyn til det å kunne drive
apotek, spesielt på mindre steder hvor
næringsgrunnlaget i utgangspunktet kanskje er sparsomt.
Har statsråden synspunkter på det?

