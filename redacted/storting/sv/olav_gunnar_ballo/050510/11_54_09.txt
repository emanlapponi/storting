 Behandlingsreiser til utlandet har representert et nyttig supplement til ulike behandlingstilbud i Norge. Det dreier seg om muligheten til å komme i et annet miljø, treffe andre fagmiljøer som kanskje har en litt annen tilnærming, utvikle sosiale relasjoner i et annet miljø og få tilgang på sol og varme. Det er jo en tradisjon vi har hatt i Norge i veldig mange år, at man har hatt ordninger for behandlingsreiser. Det gjelder både for ledd-, muskel- og skjelettlidelser og for ulike hudlidelser.




Samtidig er det viktig å sikre kvaliteten på de tilbudene man går inn i og avtalefester i Norge, for vi vet at ulike forhold kan spille inn. Noen steder vil fagtilbudet ikke være av en slik kvalitet at det er forsvarlig å bruke midler på det. Andre steder kan forholdene lokalt være utrygge bl.a. på grunn av krigshandlinger. Det kan gjøre det unaturlig å videreføre tilbudet, i hvert fall i situasjoner der utryggheten eksisterer.




Sosialkomiteen har besøkt behandlingssteder. I inneværende periode besøkte vi Igalo i Montenegro og så på forholdene når det gjaldt behandling der. Det man ser, er et behov for forutsigbarhet hvis det først er inngått avtaler, slik at de som skal stå for behandlingen, vet hva de har å forholde seg til og kan være rimelig trygge på at ansettelse av helsepersonell, utvikling av plasser, vedlikeholdsutgifter og eventuell påbygging kan gjøres nettopp fordi man vet at man vil videreføre det tilbudet over tid. Det vil ikke være likegyldig om man så inngår avtaler på nye steder og utvider tilbudet der, for de som skal gis et behandlingstilbud over tid, vil være omtrent det samme antallet. Det betyr at hvis man stadig utvider til nye steder, vil det påvirke behandlingstilbudet på det stedet som man i utgangspunktet hadde inngått en avtale med.




Derfor er SV opptatt av at den typen forutsigbarhet må eksistere, og at Norge må bidra aktivt til å understøtte kvalitetsutviklingen på de steder hvor man allerede har inngått avtaler. Så kan det godt tenkes at man i ulike sammenhenger bør ha en gjennomgang for å se på om andre steder skal komme inn, og om man skal endre på det man har, fordi kvaliteten ikke er god nok. Men det er veldig uegnet å gjøre den typen vurderinger med utgangspunkt i et Dokument nr. 8-forslag og et forslag framlagt i salen om morgenen. Dette må man ha en langsiktighet i. Derfor støtter SV at forslaget blir oversendt, slik at Regjeringen kan vurdere det selv. Dersom det ikke blir oversendt, vil ikke vi støtte det forslaget her i salen i dag.




