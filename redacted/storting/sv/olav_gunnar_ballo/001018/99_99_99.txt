 Jeg vil stille følgende spørsmål
til kommunal- og regionalministeren:

«En helsearbeider fra Sri Lanka får
ikke oppholdstillatelse i Norge for å være personlig
assistent for en MS-rammet kvinne. Samtidig bruker Norge millionbeløp
på å rekruttere helsepersonell fra andre land. 

Vil Regjeringen legge fram lovforslag eller
fortolkningshjemmel som muliggjør arbeids- og oppholdstillatelse
i slike saker?»

  Jeg takker statsråden for svaret. 

Jeg har en viss forståelse for at
det er vanskelig å gå inn på enkeltsaker.
Men hvis man ser det i et litt større perspektiv, ser vi
f.eks. innenfor det fagfeltet som jeg selv har min bakgrunn fra,
som lege, at man i EØS-området gir en generell tillatelse
til arbeid i Norge med mindre kompetansekrav enn man hadde før.
Man måtte ha en god del tilleggskurs tidligere for å sikre
en utlikning i forhold til ulike fagområder i Norge, sosialmedisin,
trygdemedisin osv. Samtidig er det nærmest umulig, om ikke det,
så i hvert fall svært vanskelig, for andre med
tilsvarende kompetanse utenfor EØS-området å få arbeid
i Norge. For meg, og jeg tror mange med meg, virker den grenseoppgangen
svært ufornuftig. Når man har behov for kompetanse
i Norge, må man finne fram til en tilnærming for å kunne
la folk komme hit og arbeide – en tilnærming som
ikke bestemmes av om landet tilhører EØS eller ikke, men
primært ut fra spørsmålet: Er dette en kompetanse
som er egnet og tilstrekkelig, slik at vedkommende kan få arbeid
i Norge? Har statsråden noen kommentarer til den problemstillingen?

  Jeg har følgende spørsmål til
justisministeren:

«En del mennesker som har begått
lovbrudd, idømmes også sikring som ledd i å beskytte
samfunnet mot nye kriminelle handlinger etter endt soning. 

Mener statsråden at dagens lovverk
er tilstrekkelig som ledd i å sikre en forsvarlig gjennomføring
av sikring ut fra samfunnets krav på beskyttelse?»

  Jeg takker statsråden for svaret. 

Jeg syns jo at man kan problematisere dette
omkring ulike elementer som kan ha betydning for at sikringsdømte
på en eller annen måte forgriper seg. Det ene
er selve lovverket, og der syns jeg statsråden gir en grei
forklaring. Det kan godt tenkes at både dagens lovverk
og det nye som vil komme, i seg selv er et verktøy som
er velegnet til å hindre at den typen hendelser som man f.eks.
så i Bergen, finner sted. Men da står man tilbake med
andre forklaringer. Det ene er selve praktiseringen av lovverket.
Jeg tenker her spesielt på bruken av taushetsplikt. Det
burde ha vært mulig, også innenfor dagens lovverk, å ha
en klargjøring overfor ansatte, bl.a. innenfor Kriminalomsorg
i frihet, slik at det ikke gav denne type konsekvenser.

Det man også står overfor,
er spørsmålet om ressurser til praktiseringen
av lovverket. I hvilken grad har vi i dag et oppegående
vern av ansatte innenfor fengselsvesenet og Kriminalomsorg i frihet,
og ikke minst også ressurser knyttet til psykiatrien, som
må ha et tett samspill i forhold til fengselsvesenet? Jeg
har lyst til å høre statsrådens betraktninger
omkring det – altså andre forklaringsmekanismer
enn selve lovverket.

