 «I Altaposten den 11. januar 2002
beskrives usikkerhet angående dekning av behandlingskostnadene
til dialysebehandling utenfor sykehus slik dette praktiseres
ved Alta Helsesenter. Tilbudet står dermed i fare
for å bli nedlagt. Flere helseministre (også den
sittende!) har rost «Alta-modellen» og tilretteleggingen
av et desentralisert spesialisttilbud til befolkningen.

Vil statsråden bidra til at det følger
penger med rosen?»

 Mens gresset gror, dør kua. Jeg forstår
at det utredningsarbeidet som helseministeren
her snakket om, ikke vil kunne være
ferdig 1. januar 2003. Det vil ikke være
mulig å opprettholde dialysetilbudet
i Alta i et slikt tidsperspektiv uten at finansieringsordningen
er avklart. Og mye av det som beskrives her, er jo rene
teknikaliteter. Det man har gjort i Alta, er å drive et
nybrottsarbeid som nettopp
muliggjør at man kan redusere de samfunnsmessige kostnadene
og redusere belastningene for den enkelte pasient ved at tradisjonell
sykehusbehandling kan foregå utenfor sykehuslokalene.
Her sparer man altså pasientene for betydelige lidelser
ved at de ikke tre ganger i uken må reise til Regionsykehuset
i Tromsø, nå Universitetssykehuset Nord-Norge.
Behandlingen skjer lokalt, og spesialister innenfor
urologi og fagutdannet personell er
tilgjengelig. Dette må jo være den modellen
som helseministeren skulle være
med og ta initiativ til å gjennomføre
i framtiden, og så skal man i stedet risikere gjennom byråkratiets trege
mølle at dette tilbudet dør hen. Bør ikke
helseministeren raskt gripe tak i saken og få dette
på plass?

