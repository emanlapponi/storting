 Statsråden har gitt en grei redegjørelse for saken. Jeg hadde bare lyst til å komme med noen supplerende kommentarer.




Det vi ser i dagens samfunn, er jo at den enkeltes personvern utfordres på stadig nye områder. Ikke minst etter 11. september 2001 ser vi at personvernhensyn i stadig sterkere grad må vike for det man oppfatter som offentlige hensyn, der man skal ivareta den enkeltes sikkerhet. Ofte ser vi dessverre også at den type hensyn må vike, uten at man i sterk nok grad har problematisert konsekvensene av at personvernhensyn må vike. Til dels ser man også at tiltak som gjennomføres, i liten grad målrettes slik at de virkelig bekjemper internasjonal terrorisme; i stedet bare svekker de ofte den enkeltes personvern.




Heldigvis har vi et datatilsyn i Norge som er våkent, som spiller en nøkkelrolle, og som ofte er mer våkent i det offentlige rom enn det vi generelt er som politikere. Men det som er helt åpenbart, er at vi i så sterk grad som mulig må tilrettelegge for at Datatilsynet kan spille en aktiv rolle. Det betyr også at vi der Datatilsynet er en naturlig aktør, en part som skal høres, i alle de organene der politiske saker behandles, må sikre at Datatilsynet får nødvendig tid til å ta stilling til sakene. Det må være en absolutt forutsetning at man ikke – skal vi si – behandler saker så raskt at Datatilsynet ikke blir hørt. Det er viktig for SV å ivareta den type hensyn, fordi vi alltid har vært opptatt av personvern.




Jeg forutsetter også at den sittende regjering vil ta hensyn til at når Datatilsynet ber om å få komme med en uttalelse, blir det tilrettelagt for at Datatilsynet får den tid som er nødvendig for å gjennomgå saken.




