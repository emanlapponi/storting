 Jeg har følgende spørsmål til
helseministeren:

«I Dagsavisen den 2. februar
2002 meldes det om planer for kraftige kutt innen barne-
og ungdomspsykiatrien i
Oslo. Barne- og ungdomspsykiatrien
er et vedtatt satsingsområde som del av den vedtatte
opptrappingsplanen for psykiatri.

Hva vil statsråden gjøre
for å sikre at opptrappingsplanen følges, slik
at helseforetakene bidrar til en styrking og ikke en svekkelse
av barne- og ungdomspsykiatrien?»

 Dagsavisen har hatt flere oppslag knyttet til
psykiatrien og manglende psykiatritilbud. Det var et oppslag lørdag
den 26. januar som gjaldt en konkret sak. Jeg
skjønner at helseministeren vil finne det vanskelig å gå inn
på konkrete saker, men det var en ganske grundig
beskrivelse i forhold til en ungdom som ender opp med å ta
livet sitt etter at han ikke har fått
noe behandlingstilbud, eller behandlingstilbudet har vært
så kortvarig at han har vært inn og ut av institusjoner.

Jeg mener at den beskrivelsen som
var gitt der, avdekker spesielt to forhold. Det er manglende
forståelse knyttet til en eventuell bruk av rusmidler,
og at man skal ha den samme retten til behandling om så årsaken
skulle være bruk av rusmidler. Jeg skal ikke
si at det var tilfellet i den konkrete saken, men man opplever altså at
helsepersonell kan ha en avvisende holdning med bakgrunn i at man
mistenker at rusmidler kan være en årsak
til at det utløses psykoser. (Presidenten klubber.)

Det andre forholdet er at ca. 90 pst.
av innleggelsene er akuttinnleggelser. Det er for liten kapasitet
når det gjelder sengeplasser. Ser helseministeren at man
må finne løsningene på disse to problemstillingene:
bedre sengekapasitet pluss at psykoser utløst
av rusmidler også må bli inkludert i
psykiatrien?

