 «I henhold til et oppslag i avisa
Varden 15. februar 2000 uttrykker fylkestrygdekontoret i Telemark
at «reise til annen poliklinikk enn den nærmeste
må dekkes av den enkelte pasient».

Mener statsråden at dette er i tråd
med retningslinjene for dekning av reiseutgifter ved fritt sykehusvalg?»

  Jeg tolker statsrådens svar dit hen
at den praksis man har lagt seg på i Telemark, ikke er
i tråd med de retningslinjene som eksisterer i dag. Pasienter
som på grunn av lang ventetid ikke blir behandlet ved Telemark
sentralsjukehus, sendes nå til Rjukan, der man har vesentlig
kortere ventetid for ortopediske inngrep, og de vurderes der også poliklinisk.
Det er ikke pasientenes skyld at det er forskjell i ventetiden.
Det er en prioritering man også har gjort ved de ulike
sykehus. Etter mitt syn er det klart urimelig at pasientene skal måtte
bære kostnadene for den reisen selv. 

Jeg vil spørre statsråden
om hun er enig i den vurdering at det må være
urimelig at pasientene skal måtte bære en merkostnad
som er en konsekvens av bedre ressursbruk ved at man behandler dem
der ventetiden er kortest innenfor det fylket.

Et tilleggsspørsmål: Vil
statsråden se på de ulike retningslinjene for
refusjon av reisekostnader, slik at man unngår denne type
urimelige utslag?

