  Jeg vil stille følgende spørsmål
til justisministeren:

«Pressen har avdekket at en rekke
personer i Finnmark har vært utsatt for overvåking
helt opp til vår tid. Blant annet er det avslørt
at en rekke samer har vært overvåket. Det har
dreid seg om så vel personer med pressefaglig bakgrunn
som personer med tilknytning til Høgskolen i Finnmark og
Samisk Høgskole i Kautokeino.

Vil statsråden ta noe initiativ
til en gjennomgang av retningslinjene for Politiets overvåkingstjeneste?»

Finn Martin
Vallersnes hadde her overtatt presidentplassen.

  Jeg registrerer svaret fra justisministeren.
Jeg har lyst til å ta opp to problemstillinger i tilknytning
til det.

Først: Man kan få inntrykk
av at spesielt journalister med tilknytning til det samiske
miljøet har vært overvåket. Journalisten
Johs. Kalvemo i NRK Sameradioen har fått innsyn i sin mappe
og kunne der se at ganske utstrakt grad av overvåking
hadde funnet sted av ulike turer han hadde vært på,
besøk i Russland og også andre
steder på Nordkalotten, som jo er helt naturlig i og med
at dette er områder der det bor samer.
Det samme gjelder i forhold til Odd Mattis Hætta, som i
sin tid var redaktør i NRK Sameradioen, og som nå jobber
ved Høgskolen i Finnmark.

Jeg vil spørre justisministeren om
han ikke ser det betenkelige i at man kanskje spesielt
fra overvåkingstjenestens side gransker journalister
i deres gjerning, som foregår i full åpenhet,
og at man på den måten faktisk kan ha behov for å la noen
overvåke overvåkingstjenesten. Og hvem skal i
så fall ta hånd om det?

  Jeg takker igjen for svaret.

Jeg oppfatter det slik at man har en innsynsrett
knyttet til egen mappe som strekker seg fram til 8. mai 1996. Det er
bra at personer kan se på hva slags måte
man har vært overvåket, og det kan jo påvirke
overvåkingstjenesten i deres arbeid så man ikke
tar seg til rette overfor personer der det virker urimelig at man
skal drive med overvåking.

Jeg har lyst til å spørre
justisministeren om det er rimelig å se på ordninger
som strekker seg i tid utover det. Kunne man tenke seg at det tidsrommet
fortløpende forskyves, nettopp for at overvåkingstjenesten
vil måtte ha in mente at de kikkes i kortene, at andre
vil kunne se mappa si på et senere tidspunkt, og at man
dermed må være kritisk med hensyn til
hva slags type overvåking man bedriver, og i
hvor stor og utstrakt grad man gjør det?

