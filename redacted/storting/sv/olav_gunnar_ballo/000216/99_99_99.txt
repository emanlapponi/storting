 «I et brev til sosialkomiteen datert
3. februar 2000 skriver byråd for byrådsavdeling
for eldre og bydelene, Erling Lae: «Oslo kommune blir tvunget
til å inngå avtaler med privatpraktiserende leger
om å ta imot turnuslege ..., mens utkantkommuner som ønsker
turnuslege ikke får tildelt.»

Hva er begrunnelsen for den praksis som her
beskrives, der kommuner uten ønske om flere turnusleger
blir pålagt det, mens kommuner med behov ikke får
tildelt leger?»

  Jeg har tidligere tatt opp spørsmålet
knyttet til fordeling av turnusleger, bl.a. fordi man i mitt eget
hjemfylke, Finnmark, fikk ti turnusleger tildelt for januar når
det var søkt om 22. Derfor er illustrasjonen her på hvor
grell kontrast man kan stå overfor, ganske klar, når
enkelte kommuner som ikke ønsker turnusleger, likevel blir
pålagt det.

I det svaret som helseministeren gav på min
henvendelse i september – svar av 29. september 1999 – sier Høybråten
at departementet i løpet av høsten vil ta initiativ
til en grundig gjennomgang av turnustjenesten for leger der bl.a.
fordelingsproblematikken skal fokuseres.

Jeg vil spørre helseministeren om
det som har kommet ut av den grundige gjennomgangen, bl.a. er det
han nevnte nå, en annen type fordeling fra november, eller om
det eventuelt er andre konkrete tiltak man kan tenke seg. Har man
bl.a. sett på det med utvidelse av turnustjenesten til
et år – jeg tenker på turnustjeneste
i distriktene – som et framtidig tiltak? 

  «I henhold til et innslag i Lørdagsrevyen
5. februar 2000 vil tilbudet til personer med kjønnsdysfori
(transseksualisme) ved Rikshospitalet opphøre fra medio
februar på grunn av mangel på ressurser. For å ivareta
tilbudet er det ut fra innslaget snakk om et beskjedent ressurstilfang,
men sykehuset har så langt ikke fått de nødvendige
midler.

Hva vil statsråden gjøre
for å sikre at dette tilbudet opprettholdes i Norge?»

  I et brev fra Rikshospitalet til Sosial- og
helsedepartementet, datert 3. februar, redegjøres det for
tilbudet, og jeg ser at en del av redegjørelsen også kommer
igjen når Høybråten her svarer. Men man
skriver i det brevet at gruppen imidlertid ikke vil gå videre
med vurderinger av ca. 50 pasienter som er psykiatrisk evaluert
og prinsipielt akseptert for kjønnskonvertering. Man skriver
at man vurderer å starte kirurgisk kjønnskonvertering
av tolv pasienter som nå hormonbehandles – men
det er en vurdering.

Det synes altså å rå stor
uklarhet om hvorvidt tilbudet vil bli videreført, og jeg
vil for det første spørre Høybråten:
Vil man fra departementet overfor Rikshospitalet ta initiativ som
sikrer at tilbudet videreføres for dem som nå allerede
er inne i et behandlingstilbud? I tillegg har dette mye større
implikasjoner; man har bl.a. ikke et norsk lovverk knyttet til transseksualisme,
slik som man har i de fleste europeiske land, og det virker som
om de ulike departementer har tatt veldig lite initiativ for å få ryddet
opp i det. Vil Høybråten bidra med initiativ også i så henseende?

