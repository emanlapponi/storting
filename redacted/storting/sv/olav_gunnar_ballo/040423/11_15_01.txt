 Jeg har lyst til å åpne med et spørsmål som jeg synes det er viktig at man stiller seg: Skal organiseringen av helsevesenet i Norge være et offentlig ansvar, ja eller nei?




For SV er det helt åpenbart at svaret på det spørsmålet må være ja. Organiseringen av helsevesenet i Norge må være et offentlig ansvar. Alle partier har kunnet samle seg om intensjonen om at man skal skape et likeverdig helsetjenestetilbud, uavhengig av hvor folk bor, uavhengig av alder, uavhengig av økonomi. Hvis man tenker seg at helsevesenet i sin helhet var privatisert og basert på et konkurranseprinsipp, ville det vært umulig å ivareta en slik målsetting. Tilbudsforskjellene ville raskt bli mye større, og det ville naturligvis være slik at betalingsevnen ville få avgjørende betydning. Derfor er det viktig for SV å kontrollere ressursbruken i helsevesenet på en slik måte at den intensjonen ivaretas.




Når det stilles spørsmål om ivaretakelsen av de private, er jo en vesentlig grunn til at man gjør det, at begrepet privat brukes med en uklarhet og mangel på presisjon som gjør at det ikke er mulig å være sikker på hva man snakker om.




SV har gått inn for fastlegereformen, som i praksis innebærer at tidligere kommunalt ansatte leger blir arbeidsgivere og sånn sett gjennom en refusjonsordning på mange måter privatpraktiserende. Men det gjøres jo gjennom inngåelse av en avtale med det offentlige som gir sterke føringer for virksomheten, og som gjør at de i aller høyeste grad fortsatt er en del av det offentlige helsevesen.




SV vil si at når man gjør det samme overfor privatpraktiserende spesialister i en avtale som sikrer at det er for det offentlige helsevesenet man tar et ansvar, er det liten grunn til å være betenkt over det. Tvert imot burde man stimulere til flere slike avtaler. Men hvis det man tilrettelegger for, gir en økt grad av privatisering av helsevesenet uten et offentlig ansvar for å styre virksomheten og uten et ansvar for de private til å være med og styre den virksomheten, og man i tillegg skal bruke offentlige midler på slik refusjon, undergraver man jo hele den helhetlige tenkningen som går ut på å skape likeverdighet. Og man forbruker offentlige midler på en måte som gjør at vi får mindre igjen for hver krone.




Hele dilemmaet med f.eks. Fremskrittspartiets helsepolitikk er jo at man ikke stiller dem man er villig til å bevilge mer til, til ansvar for de tjenestene som de faktisk skal utføre. Jeg oppfatter at det er en ganske stor forskjell mellom det interpellanten tar opp, og det Alvheim sier i sitt innlegg, selv om han søker å gi et inntrykk av at de to partiene mener det samme.




Jeg mener at det er særdeles viktig å skape et flertall i Stortinget som balanserer dette på en slik måte at man utnytter ressursene bedre enn det man gjør i dag. Men den verst tenkelige måten å gjøre det på, vil være å legge opp en helsepolitikk på Fremskrittspartiets premisser.




Takk for oppmerksomheten, president.




