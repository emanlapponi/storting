 Eg vil takke saksordføraren for eit veldig godt stykke arbeid i denne saka. Det er ein samla komité som no tilrår innstillinga i denne saka, og det som kanskje er viktig å leggje merke til i ho, er at parallelt med denne behandlinga går det føre seg eit viktig arbeid som leiast av kyrkjeministeren gjennom eit utval – tater/-romaniutvalet – som i første omgang fekk ein tidsfrist, men som no er utvida. Arbeidet er rett og slett meir omfattande, så ein ønskjer å gjere ein djupare og betre jobb. I løpet av behandlinga av denne saka fekk vi også vite at ein gjer konkrete undersøkingar om kva som er tilstanden for desse massegravene, og dette er eit arbeid som vi i komiteen er spesielt interesserte i å ta tak i ved neste korsveg.


Det er viktig å ta eit oppgjer med vår eiga fortid, ikkje berre av omsyn til dei etterlatne, men også til oss sjølve som samfunn, og eg er glad for at ein samla komité er einig i det.


