 Det denne kunnskapsinnhentinga viste, er at dei spørsmåla vi her diskuterer, ikkje berre er av regional karakter. Det er rett og slett nasjonale problemstillingar. Det å utnytte det potensialet og dei moglegheitene som er i nord, er rett og slett i nasjonens interesse. Når statsråden seier at Tromsø er ei viktig hamn for Nord-Noreg – ja, det er det, men det er ei veldig viktig hamn for heile Noreg. Det er Noregs største og viktigaste fiskerihamn, for det som er Noregs fjerde største eksportnæring, avhengig av korleis ein reknar.


Eg synest statsråden svarte på delar av spørsmåla mine. Det andre spørsmålet er om statsråden vil sjå på moglegheitene for Nord-Noreg-banen, altså strekkje jernbanelinja vidare frå Fauske til Narvik og vidare til Tromsø. Kan det vere ei løysing som rett og slett medverkar til å utløyse det potensialet som ligg for verdiskaping i landsdelen vår? Ser statsråden moglegheiter der? Det har ikkje statsråden, så vidt eg har høyrt, svart tilstrekkeleg på.


Det eg har prøvd å seie noko om, er at vi står i ein heilt ny situasjon no. Kunnskapsinnhentinga har gitt oss heilt ny informasjon og viser at potensialet er så stort, mengda gods som skal transporterast ut, er så stor – vi snakkar her om ei tidobling av eksport av fisk ut av denne landsdelen – ei tidobling – samanlikna med dagens situasjon, og dagens situasjon er at det er altfor mange trailerar på vegane i Nord-Noreg. Vi snakkar om ei tidobling. Dette kan ein ikkje ta unna på normalt vis.


Vi snakkar om ei tredobling av transport av malm, som vi veit kanskje er den aller største tonnasjen på norsk jernbane i dag. Det er absolutt behov for å gjere noko med dei eksisterande jernbanestrekningane vi har i dag. Kan vi tenkje at vi kan slå fleire fluger i ein smekk – strekkje fleire jernbanelinjer, slik at fisken enklare kjem til marknaden, at ein får fleire moglegheiter til å frakte malmen til sjøen, og samtidig skape moglegheiter for industriutvikling i Nord-Noreg. Det er situasjonen. Med dagens politikk, som høyrest tilforlateleg ut frå talarstolen, er det ingen ting som tilseier at vi vil få utløyst det potensialet som er i Nord-Noreg. I bakgrunnsmaterialet til Nasjonal transportplan som ligg på nettsidene til Samferdselsdepartementet, blir det prognostisert med berre ein beskjeden vekst i transport i dei tre nordlegaste fylka. Altså Nasjonal transportplan tar ikkje inn over seg at her er moglegheitene store. Det betyr at ambisjonsnivået til regjeringa er svært beskjedent.


