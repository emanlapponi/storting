 Eg vil takke for svaret. I tildelingsbrevet som Landbruks- og matdepartementet sender til Veterinærinstituttet, er det mogleg for departementet å sørgje for at alle landsdelar har ein beredskap når det gjeld veterinær. Den avgjerda som styret i Veterinærinstituttet har komme fram til, inneber at ein faktisk ikkje har nokon beredskap, ingen diagnostikk, i nord i det heile. Dette er i ei tid da klimaendringane, auka aktivitet i nord, auka samhandling med Russland, som har andre typar tradisjonar når det gjeld matsikkerheit, enn det vi har, og der vi også ser tilløp til dyr–menneske-smittsame sjukdommar, burde tilseie at ein skal byggje opp verksemda i nord.


Mitt spørsmål til landbruks- og matministeren er rett og slett: Vil ministeren ta i bruk moglegheita ein har i tildelingsbrevet til å sørgje for at alle landsdelar har ein god beredskap når det gjeld veterinærtenester?


