 I saksordfører Holmås' fravær har jeg gleden av å legge fram
                  flertallsinnstillingen fra finanskomiteen, når vi nå skal behandle
                  representantforslaget Dokument nr. 8:139 for 2007–2008 fra fire
                  fremskrittspartirepresentanter. 

Forslaget handler om å forby offentliggjøring av skattelister. Denne diskusjonen
                  er på ingen måte ny, den har vart i årevis. Den har viktige demokrati- og
                  fordelingspolitiske sider ved seg, som det er verdt å veie opp mot hverandre
                  iblant. Bakgrunnen for forslaget gjøres nok kjent av forslagets tilhengere, mens
                  jeg vil redegjøre for flertallets syn. 

I denne saken har vi vektlagt samfunnsmessige hensyn framfor enkeltindividers
                  ønsker om å holde informasjon privat. Vi mener at den offentliggjøring vi har, som
                  den rød-grønne regjeringen har utvidet, bidrar til å styrke den kritiske debatten
                  om skatt og inntektspolitikk, og inntektsfordeling mellom yrker og grupper. I
                  tillegg bidrar åpenheten til at likningsmyndighetenes arbeid etterprøves i større
                  grad enn uten. I de land som har denne typen offentliggjøring, regnes også
                  demokratiet som godt, og de er de mest egalitære landene i verden. Når det gjelder
                  de folkerettslige forpliktelser vi har, eller forholdet til menneskerettighetene,
                  er det ikke framkommet noen entydige og klare konklusjoner som tilsier at vår
                  praksis bryter med disse. 

Vi ser derfor ingen grunn til å etterkomme forslaget, og anbefaler at det ikke
                  vedtas. 

