 SV berømmer representanten Ellingsens interpellasjon og intensjonen bak den. Vi berømmer at det blir fokusert på et så viktig saksfelt som bekjempelse av internasjonal kriminalitet. Statsrådens innlegg viser at Regjeringen og SV er meget opptatt av å bekjempe internasjonal kriminalitet. Det brukes store ressurser på å bekjempe kriminalitet, fra denne regjeringen og fra Norge. Jeg er enig med de foregående talere, og jeg trenger ikke å bruke mer tid på det. Jeg har lyst til å komme med et par ord om et annet aspekt av kriminaliteten som jeg synes er viktig, nemlig forebygging av kriminalitet.




Vi må bekjempe kriminalitet. Samtidig må vi forebygge kriminalitet. Vi må prøve å ta vekk årsakene til at folk begår kriminalitet, og vi må skape muligheter som gjør at folk avstår fra å begå kriminalitet, særlig i de landene hvor vi nå ser at kriminaliteten har gode kår. Da må vi bidra til at menneskene der får utdannelse, helsetilbud, trygghet og sikkerhet i sin hverdag, og arbeid. Det er slik vi mener at kriminaliteten kan bekjempes best.




Ta utdannelse, f.eks. Vi vet alle sammen at et menneske som har utdannelse, har en høyere terskel for å begå kriminalitet. Ta helse, f.eks. Når mennesker dør som fluer i fattige land, og barna ikke har noe annet valg enn å begå kriminalitet for å livnære seg, eller skaffe seg det mest nødvendige i livet, til og med mat, er det lett for dem å ty til kriminalitet. Da er det viktig at vi bidrar til at helsetilbudet til disse menneskene blir bedre. Ta fred og sikkerhet, f.eks. i Afghanistan. Vi vet at det dyrkes mye heroin. Vi vet at det er et problem for våre barn i Norge og ellers i Europa. Da er det mye viktigere for oss å sørge for at disse menneskene i Afghanistan har mulighet til å livnære seg med lovlige midler og lovlig måte å drive arbeid på. Da er det viktig at vi bidrar til at disse menneskene får en slik mulighet.




Vi har, som jeg sa innledningsvis, sagt ja til Fremskrittspartiets ønske om å bekjempe kriminalitet. Det er en felles oppgave for oss alle sammen i dette samfunnet. Da ønsker vi å sende en hilsen tilbake og håper at Fremskrittspartiet er enig i at vi må bekjempe årsakene til at mange mennesker begår kriminalitet i den fattige verden. Det er internasjonal solidaritet, og det er i vår egen opplyste interesse. Der bør vi også stå sammen.




