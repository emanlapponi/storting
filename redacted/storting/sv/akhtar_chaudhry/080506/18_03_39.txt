 I den senere tid har vi i media, som forslagsstillerne påpeker, kunnet lese historier om vektere som har gått over grensen for rimelig maktbruk. Også rusavhengige og selgere av =Oslo har stått fram med historier om vektere som utøver uforholdsmessig mye maktbruk. SV er bekymret for en slik utvikling, og er glad for at regjeringspartiene gjennom Soria Moria-erklæringen slår fast at regelverket for vaktvirksomhet skal gjennomgås for å sikre bedre kvalitet på og kontroll med private vaktselskaper.




Som vist til i innstillingen, har Regjeringen signalisert at en arbeidsgruppe vil legge fram sin rapport innen juni dette år. I gjennomgangen av regelverket er det naturlig at det både gjøres rede for dagens regelverk knyttet til maktbruk og vurderes om det er nødvendig å klargjøre grensene for bruk av maktmidler og maktanvendelse ytterligere.




Myndighetenes strengeste tvangsutøvelse skal utøves av det offentlige gjennom politiet. Dette har SV og de to andre regjeringspartiene slått fast i Soria Moria-erklæringen. Maktbalansen i det offentlige rom skal gå i favør av politiet og det offentlige. Jeg vil vise til at den rød-grønne regjeringen har økt politibudsjettene med om lag 500 mill. kr i perioden 2006-2008. 




Opptaket til Politihøgskolen har vært rekordhøyt, med 432 studenter i 2007 - et opptak som er videreført i år. Ved å øke utdanningskapasiteten sikrer vi et nært, sterkt og synlig politi i framtiden. Regjeringen har også satt i gang et arbeid for å urede politi- og lensmannsetatens utdannings- og bemanningsbehov fram til 2015. 




Forslagsstillerne ønsker en gjennomgang av opplæringen for vekterne. Statsråden har i brev av 22. januar i år vist til at spørsmålet om opplæring og vurderinger knyttet til innskjerping av krav til utdanning og innhold i utdanningen for vekterne står sentralt i den nevnte arbeidsgruppens gjennomgang av regelverket. 




Det er viktig at vaktvirksomhet drives av seriøse aktører. Gjennom en gjennomgang av vaktvirksomhetsloven for å sikre bedre kvalitet og kontroll med private vaktselskaper kan vi sikre denne seriøsiteten. Dette er særlig viktig for å sikre rettssikkerheten til dem som kommer i kontakt med vektere, av hensyn til dem som kjøper vektertjenester, og selvfølgelig av hensyn til de seriøse aktørene innenfor vaktvirksomheten. Vi i SV ser fram til arbeidet og rapporten fra Regjeringen. 




