 La meg først takke presidentskapet, ledelsen i presidentskapet og de parlamentariske lederne. De har gjort en fantastisk jobb, stått sammen og ryddet opp i de mange uklare, uoversiktlige og – som presidenten sa – «urimelig gode» ordningene for stortingsrepresentantene over tid. Det var på tide. Et uklart reglement er alltid gjenstand for misbruk.


Vi har nå kommet med et bedre, oversiktlig reglement som vil bidra til at stortingsrepresentantene forstår det bedre og bruker det riktig.


Det er imidlertid tre ting vi i presidentskapet har vært uenige om. Det ene er når den nye pensjonsordningen skal tre i kraft. Der har min kollega og SVs parlamentariske leder redegjort grundig.


Det er to andre ting som jeg vil bruke litt tid på. Det ene er den gjeldende diettordningen. Det er helt riktig at presidentskapet nå foreslår at den skal avskaffes. Nå skal stortingsrepresentantene på lik linje med alle andre i dette landet søke om å få diettpenger når de er på tjenestereise eller er i tjeneste. Det SV er uenig i, er at de samme diettpengene legges inn i godtgjørelsen. Vi mener at det blir urimelig å legge disse pengene inn i godtgjørelsen. Det blir dekket og er en reell økning i lønnen. Det var ikke meningen. Dette mener vi at vi bør tenke igjennom en gang til før vi stemmer over det. Jeg vil invitere Stortinget til å reflektere over det før man stemmer over det i kveld.


Det andre er kjøregodtgjørelsen. Det foreslås nå fra presidentskapets flertall å heve satsen for kjøregodtgjørelse mellom hjemmet og Stortinget, fra 1,50 kr til 3,65 kr per km. Vi mener at Stortinget som landets øverste politiske organ har et ansvar når det gjelder miljø. Vi stortingsrepresentanter er ikke annerledes enn alle andre mennesker, så min påstand vil være at når vi øker godtgjørelsen, så vil man bli stimulert til å bruke den muligheten når man har den. Vi mener derfor at denne økningen i godtgjørelsessatsen vil kunne stimulere til at flere kjører mer til og fra Stortinget. Det var ikke meningen. Det bør Stortinget tenke igjennom – på samme måte som den gangen vi foreslo at parkeringen i stortingsgarasjen bør avgiftsbelegges, på lik linje med det som gjelder for alle andre ansatte i dette landet. Har du mulighet til å parkere gratis, så gjør du det, så bruker du det, du kjører til og fra Stortinget. Jeg mener at Stortinget har et politisk overordnet ansvar for miljøbevisstgjøring i landet.


Jeg vil ta opp forslaget fra presidentskapets mindretall og anbefale Stortinget å stemme for det forslaget.


