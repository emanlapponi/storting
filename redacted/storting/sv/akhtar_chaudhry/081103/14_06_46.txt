 Representanten Woie Duesund tar i interpellasjonen opp et viktig likestillingstema: verdien av omsorgsoppgavene i hjemmet. I dag er det fortsatt slik at det er kvinner som i de fleste parforhold har ansvaret for omsorgsoppgavene. Dette er en viktig forklaring på lønnsforskjellene mellom kvinner og menn. 




SV ønsker likestilling når det gjelder omsorg i hjemmet og likestilling på arbeidsmarkedet. Lønnsgapet mellom kjønnene fører til at det hovedsakelig er kvinner som velger deltid, og velger seg vekk fra arbeidsmarkedet. Derfor må hovedoppgaven være å arbeide for likelønn og like forhold i arbeidslivet. 




Kravet om økt likestilling mellom kjønnene er knyttet til muligheten for økonomisk selvstendighet og rett til utdanning – og ikke minst arbeid. Forutsetningen for at disse rettighetene skal kunne praktiseres, er at det etableres tilfredsstillende ordninger for barnetilsyn. Barnehageplass for alle er derfor fremdeles et av de viktigste kravene i likestillingskampen. 




SV har alltid vært opptatt av likestilling mellom kjønnene, og vi mener det er et viktig likestillingshensyn å stimulere kvinner til å være yrkesaktive. Derfor mener vi også at kvinner bør ha større pensjonsopptjening ved å være yrkesaktive enn om de ikke var i arbeid. 




Det er likevel viktig å finne ordninger som hindrer at kvinner rammes særlig hardt ved ekteskapets opphør. 




Som justisministeren viste til i sitt innlegg, har vi i dag enkelte bestemmelser som gjør at verdien av innsatsen til den hjemmeværende ektefellen også tas med i beregningen ved deling av felleseie. Dette er den såkalte husmorsameie‑bestemmelsen i ekteskapsloven § 31 tredje ledd, som sier: 







«Ved vurderingen av hvem som har ervervet eiendeler som har tjent til ektefellenes felles personlige bruk, som felles bolig og vanlig innbo, skal det legges vekt på en ektefelles arbeid i hjemmet.» 




I tillegg har vi den nevnte folketrygdloven § 3–16, om at det ytes pensjonspoeng for arbeid i hjemmet. 




Jeg slutter meg til justisministerens konklusjon når det gjelder vurderingen av en bestemmelse som sier at pensjonsrettigheter skal deles. Pensjonsrettigheter skiller seg fra andre verdier som skal deles, ved at det er verdier som først blir utbetalt når vedkommende er pensjonist. Dersom denne rettigheten skal deles ved ekteskapets opphør og før rettigheten er gitt, kan det skape økonomiske problemer for den ektefellen som en gang i framtiden har krav på pensjon. Det vil for mange også være problematisk å vente med delingen til pensjonen blir utbetalt – det kan være mange år siden ekteskapet tok slutt, og de tidligere ektefellene kan også være gift på nytt. 




Interpellanten sier at bestemmelsen i ekteskapsloven § 61 b om å gi kompensasjon har liten eller ingen praktisk betydning. Det er vanskelig for meg å vurdere hva interpellanten bygger dette på. Det finnes flere eksempler i rettspraksis på at denne bestemmelsen brukes. 




