 Jeg får prøve igjen!


Det er en verdi i det norske samfunn at avstanden mellom mennesker skal være minst mulig. Dette er en verdi med stor oppslutning. Vårt samfunn er bygd på og vevd rundt denne verdien. Dette må vi som stortingsrepresentanter huske når vi fastsetter vår egen lønn – eller godtgjørelse, som det formelt heter.


SV har alltid vært tilhenger av at vi som ledere ikke skal ha inntekter høyt over vanlige folks lønn. Stortingsrepresentanter skal ha en lønn å leve av, og som gjenspeiler vårt ansvar, men ikke mer enn det.


Det har til alle tider vært uenighet om stortingsrepresentanters og statsråders lønn. Noen mener at den er for lav, andre mener at den er for høy. SV er fornøyd med den lønnen stortingsrepresentanter og statsråder i dag får. Vi mener imidlertid at den er så høy at dersom vi øker den med samme prosent som for folk flest, vil kroneverdien bli altfor høy og gapet til vanlige folks lønn øke ytterligere.


For at stortingsrepresentanter og statsråder skal få lønnsøkning, men ikke mer enn vanlige folk, mener SV at vi bør legge oss på kronetillegg og ikke på prosenttillegg. Hvis vi fortsetter med prosenttillegg hvert år framover, vil avstanden mellom politikernes lønn og vanlige folks lønn øke mer og mer i årene som kommer. Dette er en utvikling SV ikke ønsker å bidra til.


Vi som ledere har et ansvar hva gjelder lønnsutviklingen i samfunnet generelt. Mange av mine kolleger, fra alle partier, har markert seg mot høye lønninger i næringslivet og i det offentlige apparatet. I dag er dagen da denne kritikken og dette standpunktet skal, og kan, gjøres konkret. Vi kan ikke være misfornøyde med det økende lønnsgapet i næringslivet og i det offentlige uten at vi selv går foran som godt eksempel.


Det mangler ikke på oppfordringer fra ulike partier representert i denne sal om at lønnstakere må vise moderasjon. Dette budskapet kan, og vil, få innhold dersom man selv er varsom med lønnspålegget i dag.


Det har vært en debatt om hvorvidt Stortinget vil miste gode, talentfulle og engasjerte politikere dersom lønnen ikke økes kraftig. Til det har jeg to ting å si:


Politisk engasjement kan ikke kjøpes. De som har latt seg engasjere i politikken og til slutt havnet i denne salen, begynte ikke sitt engasjement for å bli rik av dette. Det var helt andre faktorer som engasjerte oss alle som i dag er stortingsrepresentanter eller statsråder. Her ser vi faktisk folk som har gått ned i inntekt for å tjene samfunnet fra stortingssalen eller fra regjeringsposisjon. Jeg ser derfor ikke at det er hold i dette budskapet.


Vi ser at det er kamp om stortingsplasser i nesten alle partier, og det er dyktige mennesker som kunne tjent mye mer andre steder enn på Stortinget. Det viser igjen at det er ingen krise, slik noen prøver å framstille det.


Jeg vil derfor anbefale Stortinget å stemme for mindretallets forslag fra presidentskapet.


Jeg tar til slutt opp dette forslaget.


