 Det var et fantastisk innlegg interpellanten, min kollega, holdt for å bekjempe kriminalitet. Men konklusjonen var litt rar. Han søkte ikke en eneste gang om tiltak for bekjempelse av kriminalitet, ikke ba han om mer politi, ikke ba han om mer penger, ikke ba han om lovhjemmel – ingenting. Han kom rett inn på et forbud mot tigging. Men det er også litt rart at han ikke ber om å forby tigging. Han ber om at lokalpolitikerne gis mulighet til å forby tigging i by etter by. Og der har representanten Åse Michaelsen et meget gyldig poeng: Hvorfor skal vi gjøre det sånn at vi dytter mennesker fra by til by, fra kommune til kommune? Hvorfor legger ikke Høyre fram – akkurat slik som Fremskrittspartiet gjør – et forslag i denne sal om å forby tigging generelt over hele landet? Dette håper jeg at representanten hjelper oss med å forstå, fordi det klarer vi ikke med en slik uryddig framstillingsmåte. 




Jeg har jobbet lenge med dette problemet. Jeg har besøkt Bergen, og, sammen med politiet, gått i Bergen by. De har satt i gang med – akkurat som representanten Jan Bøhler var innom – å registrere folk som ønsker å samle inn penger eller tigge i byen. Det har gjort at de som har rent mel i posen, forblir i byen, de kommer, registrerer seg og tigger. De som har urent mel i posen, forsvinner. Dermed løser vi det ene problemet, nemlig de kriminelle: De drar ut av byen. Og de som trenger hjelp, står der og tigger. Jeg skjønner at representanten Michael Tetzschner rett og slett er imot dette. 




De som støtter et forbud, prøver samtidig å tegne et bilde av tiggerne, både som ofre for menneskehandel og som en trussel. De mener at kriminalisering av tigging er løsningen på begge problemene. Dette er inkonsekvent og ikke basert på fakta. Det finnes ingen dokumentert sammenheng mellom menneskehandel, organisert kriminalitet og tigging, selv om enkelttilfeller der dette har forekommet, må tas på alvor og bekjempes med kriminalpolitiske tiltak. 




Så lenge Norge er med i Schengen, har alle EU-borgere rett til å oppholde seg i Norge. Et forbud mot tigging vil derfor ikke bety at de som i dag har kommet fra Øst-Europa for å tigge i Norge, reiser hjem. Om resultatet blir at disse menneskene – når de uansett blir kriminalisert – tyr til mer lønnsomme former for kriminalitet, eller at antallet gatemusikanter med blokkfløyte går i været, er uvisst og virker heller ikke å være relevant for dem som støtter et forbud. Det finnes ingen raske løsninger for å bli kvitt tiggerne i Oslo eller andre steder i landet, eller i verden for den saks skyld, i hvert fall ikke så lenge et politisk flertall ikke ønsker at vi skal ha kontroll over våre grenser. 




Løsgjengerloven ble i sin tid unødvendig fordi man fant løsninger på de sosiale problemene som førte til tigging. Løsningen var og er utdanning, arbeid, bolig og rusmestring. Selv om de sosiale problemene nå må løses i en mye større skala enn dette, er dette fortsatt den eneste muligheten for å motvirke årsakene til at mennesker velger å tigge. 




