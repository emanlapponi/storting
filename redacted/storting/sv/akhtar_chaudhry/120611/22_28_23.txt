 Dette er en viktig sak, og da er det hyggelig og tilfredsstillende at også Norge gjør de endringene i loven som må til for at konvensjonen skal kunne virke etter hensikten. Jeg er glad for at en enstemmig komité går inn for det.


Når en først snakker om kjernefysisk materiale, tenkte jeg at det er riktig at til sist gjør vi det straffbart å ha en ondsinnet bruk av kjernefysisk materiale. Men det er en kjede før det, og den kjeden tenker jeg å bruke et par minutter på å reflektere rundt.


Det er slik at kjernefysisk materiale er meget farlig og kan, hvis man har en ondsinnet hensikt, få meget store konsekvenser for befolkningen. Vi snakker om de skitne bomber. Det er det som i dag er en av de største bekymringene for sikkerhetstjenestene og politiet rundt omkring i verden. Dernest er det ulykker i kjernefysiske reaktorer. Det skjedde i Japan, det skjedde til de grader og i så sikre reaktorer at man nesten aldri kunne tenke seg at noe kunne gå galt. For 20–25 år siden skjedde det i daværende Sovjet, og selv i dag betaler selv vi i Norge prisen for det. Jeg er veldig glad for at Japan og Tyskland har tatt konsekvensene av at det kan gå galt selv i de mest sikre reaktorene, og for at de har lagt ned sine atomreaktorer. Jeg håper at resten av verden følger det eksemplet, for jo flere land som har radioaktivt kjernefysisk materiale, jo flere steder det befinner seg, jo større er faren for at det for det første kan gå galt, uten at man vil det, og det kan få store konsekvenser for befolkningen rundt i området, og dernest: Jo flere steder dette finnes, jo større fare er det for at kriminelle får tak i det, og det igjen kan bli et stort problem for verdens befolkning.


Vi i SV håper at vi på kort sikt kan begrense kjernefysisk materiale rundt omkring i verden så mye som mulig, og på lang sikt har vi et håp om og tro på at dette må avskaffes fra jordkloden.


