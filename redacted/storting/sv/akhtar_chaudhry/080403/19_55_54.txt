 Jeg har bodd i denne byen i 26 år - nøyaktig, tror jeg, i dag - og jeg er veldig glad i denne byen. Jeg har ferdes i denne byen i 26 år, jeg har sittet i Oslo bystyre de siste tolv årene, og jeg har problemer med å kjenne meg igjen i den beskrivelsen av byen enkelte representanter gir. 




Mange, veldig mange, et overveldende flertall av Oslos befolkning, opplever denne byen som en trygg by, uten at vi underkjenner at noen føler seg utrygge. Dem skal vi ha respekt for, men brorparten av denne byens innbyggere føler at byen er trygg. 




Oslo er landets hovedstad. Det må vi tenke på når vi svartmaler situasjonen byen og byens paradegate er i. Oslo er landets ansikt, det må vi også ha in mente når vi hører hvordan Oslo blir framstilt av enkelte representanter. 




Det er to steder i landet som blir framstilt som om de er de verste steder på jorda. Det er noen ganger Oslo som helhet og mange ganger Groruddalen. Mange gjør det fordi de vil framstå som glad i disse to stedene, men resultatet blir det motsatte. Det blir en stigmatisering som verken folk i Oslo eller folk i Groruddalen kjenner seg igjen i. Jeg tror det er viktig at vi er rause, at vi er ærlige, og at vi klarer å få en felles forståelse av virkeligheten. 




Regjeringen innrømmer, som justisministeren var inne på, at det er forbedringspotensial på enkelte punkter når det gjelder Oslo-politiet. Så er spørsmålet: Når skal opposisjonen innrømme at Oslo-politiet har fått økt sitt budsjett - også under forrige regjering - gjennom åtte år, fra 1 milliard kr til 1,5 milliarder kr? Når skal de erkjenne og innrømme at det er en positiv framgang i politiets budsjett? Når skal de innrømme at en del av årsaken til at Oslo-politiet mangler politifolk, er at det var et lavt opptak til politistudiet under den forrige regjeringen? Og hvis pengene er det eneste som må til for å løse Oslo-politiets eller andre politidistrikters problem, kan man spørre: Hvorfor nedjusterte den avgående høyreregjeringen Oslo-politiets budsjett for 2006? Poenget her er at vi alle må være litt rause, litt edruelige og litt ærlige og møte hverandre fordi vi er glad i denne byen.




Jeg tror at Oslo-politiet har et romslig budsjett - og jeg tror at Oslo-politiets budsjett kan bli bedre. Selvsagt kan det bli bedre. Men jeg tror også at det går an å foreta en strukturendring for å få mer ut av Oslo-politiets budsjett. 




Jeg vil igjen appellere, særlig til Oslo-representanter, om å være varsomme med å framstille Oslo som en utrygg by. Dette er vår by, vi kommer til å bo i denne byen, vi kommer til å leve i denne byen. Vi tror kanskje ikke at byen er utrygg, men slik det blir framstilt her, vil mange der ute føle seg enda mer utrygge enn de føler seg i dag. 




