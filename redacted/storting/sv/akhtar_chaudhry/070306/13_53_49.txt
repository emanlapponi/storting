 La meg først med glede konstatere at Fremskrittspartiet er det eneste partiet i opposisjon som har dette standpunktet. Vi gleder oss til å se hvordan opposisjonen skal kunne klare å stå sammen som et alternativ til denne regjeringen når de ikke er enige på et så viktig felt som klima og miljø er.




2. februar 2007 presenterte FNs klimapanel sin fjerde hovedrapport. Den fjerner enhver tvil om at klimatrusselen er menneskeskapt. Norges store inntekter basert på utvinning av olje og gass gir oss et spesielt ansvar for å gå foran og gjennomføre tiltak som reduserer klimautslippene. Skal vi løse klimaproblemene, må vi gjennomføre tiltak innenfor alle sektorer i samfunnet, både det offentlige, industrien og vi som privatpersoner må bidra. Norge må ta et ansvar for å bidra til å redusere utslipp i fattige land, og vi må gjennomføre tiltak nasjonalt.




Jeg har merket meg at Fremskrittspartiet fortsatt ikke vil støtte opp om Kyoto-avtalen, den eneste internasjonale avtalen som regulerer globale utslipp av klimagasser. Jeg forundrer meg derfor ikke over at det samme partiet nå foreslår å skrinlegge rensing av gasskraftverket på Kårstø. I Soria Moria-erklæringen står det følgende om renseanlegg på Kårstø:







«Regjeringen vil sørge for at arbeidet med å etablere et fullskala anlegg for CO

2

-fjerning på Kårstø startes, og bidra økonomisk til dette. Målet er at fjerning av CO

2

 skal skje innen 2009».




NVE har nå lagt fram en grundig rapport som dessverre viser at det ikke er mulig å gjennomføre rensing før innen 2011/2012. Regjeringen hadde et eget samråd hvor denne rapporten ble lagt fram 26. januar 2007. NVE-direktøren som presenterte rapporten under samrådet, understreket at bygging av et fullskala renseanlegg på Kårstø ville gi et betydelig bidrag til utvikling av ny teknologi for CO

2

-rensing, og at dette prosjektet godt kunne gjennomføres parallelt med pilot-anlegget for rensing på Mongstad.




SV mener videreutvikling av renseteknologi for CO

2

 er et av de viktigste bidragene Norge kan gi til kutt i klimagasser, både i Norge og internasjonalt. Oppskalering av eksisterende renseteknologi til den størrelsen det planlegges for på Kårstø, vil være av stor betydning i denne sammenheng. Det blir i denne sammenheng helt feil å sammenlikne kostnadene knyttet til teknologiutvikling med dagens kvotepriser. Regjeringen har allerede satt av 200 mill. kr til kjøp av CO

2

-kvoter, og Norge vil delta videre i denne internasjonale handelen med kvoter.




Det er samtidig viktig at vi bruker penger på utvikling av ny teknologi som på sikt vil kunne bidra til store klimareduksjoner. Klimatrusselen er vår tids største utfordring. Det er den rike delen av verden som har skapt klimaproblemene. Vi må godta at den største veksten i utslipp heretter vil komme i utviklingsland. Dersom vi skal forvente at disse landene skal påta seg reduksjonsforpliktelser, må land som Norge gå foran og vise at det er mulig å gjennomføre omfattende tiltak.




Mitt viktigste argument for reduksjon i klimautslippene pleier å være følgende:




Å redusere CO

2

-utslippene og rense og deponere kan være vår tids største solidaritets- og fredsprosjekt globalt, et prosjekt hvor vi tenker globalt og handler lokalt. Våre handlinger lokalt vil først og fremst gagne oss selv, lokalt hjemme, men de vil samtidig bidra til at konsekvensene av klimautslippene, som tørke, flom, ødeleggelser av avlinger, sult, mangel på vann og kriger på grunn av dette, flyktningestrømmer mv. blir mindre. Å redusere klimagasser hjemme kan bli et kinderegg – vi øker vår egen livskvalitet, vi viser solidaritet med den tredje verden i praksis, og vi letter presset på våre egne grenser. Rensing av gasskraftverket på Kårstø er et viktig klimatiltak i denne sammenhengen. Jeg anmoder statsråden om umiddelbart å opprette et prosjektteam slik at arbeidet kan intensiveres.




