 Det er tydelig forskjell på hvordan vi ser på verden, forholdene, utfordringene og løsningene, og ikke minst hva vi vektlegger, og hvordan. Mens Høyre legger vekt på en streng og rettferdig asylpolitikk, mener SV at vi skal ha en human og rettferdig politikk. I det ligger det en stor forskjell. 




Det raser mange kriger og konflikter i verden. Irak, Tsjetsjenia, Afghanistan og Somalia er tydelige eksempler. Endrede klimaforhold gjør at i land som Burma og Bangladesh mister mennesker hus og hjem, levebrød og liv. I Palestina lever folk i et åpent fengsel under en grusom okkupasjon og begynner å mangle surstoff, for å si det slik.




Alt dette gjør at lidende og forfulgte mennesker søker beskyttelse, mat og trygghet. Dette gjør at folk blir desperate og søker seg vekk fra krig, vold, utrygghet og sult. Det beste vi nordmenn kan gjøre, er å bidra til at konfliktene i verden forebygges og løses, at klimautfordringene tas på alvor og forebygges, og at ressursfordelingen i verden blir bedre, slik at flere fattige får mat på bordet, helsetilbud og utdanning. 




Men det finnes noen akutte utfordringer. Vi i SV mener at det økte antallet søkere stiller oss overfor viktige utfordringer her hjemme. Det er derfor nødvendig med tiltak for å håndtere den økningen vi nå ser i antall asylsøkere. En grunnleggende forutsetning er at de tiltakene som iverksettes, etter vårt syn må bygge på følgende politiske grunnlag, som også er slått fast i Soria Moria-erklæringen:







«Regjeringen vil føre en human, solidarisk og rettssikker flyktning- og asylpolitikk. Norge har en klar moralsk forpliktelse til å ta sitt ansvar for mennesker som trenger beskyttelse. Regjeringen vil bygge flyktning- og asylpolitikken på internasjonale rettsprinsipper uttrykt gjennom menneskerettighetene og flyktningkonvensjonen.»




Når representanten Holmberg nå spør etter nye tiltak på bakgrunn av en pressemelding som viser økte tall i første kvartal, spør jeg meg: Hva slags tiltak er det som faktisk blir etterspurt? I dagens verden er det 40 millioner mennesker på flukt. Og som jeg var inne på: Mennesker forlater hjemstedene sine på grunn av voldelige konflikter, sult og nød. Vi kunne ønske at Norge kunne bidratt mer til å få ned antall flyktninger i verden. Dessverre er det ikke bare Norges politikk som påvirker dette. I verdensmålestokk blir derfor Norges innsats liten, men den er utrolig viktig for de flyktningene som har muligheten til å komme hit. Samtidig må vi ikke glemme at Norges innvilgelsesprosent i asylsaker er lav, sammenliknet med andre land i Europa. 




Dette perspektivet må etter SVs og min mening også være en del av debatten om tiltak i forbindelse med de nye tallene. Etter vår mening forutsetter en rettferdig asylpolitikk klare regler og internasjonalt samarbeid. Det er viktig med en effektiv saksbehandling basert på tilstrekkelige rettssikkerhetsgarantier. Det er dette som må ligge til grunn når eventuelt nye tiltak skal vurderes i asylpolitikken. 




La meg avslutningsvis slå fast at de som ikke har grunnlag for asyl i Norge, skal få avslag raskt - og slik gjøres det altså i dag. Det framsettes påstander som om alle som kommer til Norge, automatisk får asyl. Hvis så var tilfellet, hadde vi hatt en helt annen situasjon i Norge. Da hadde vi ikke hørt alle de klagene i mediene som vi i dag hører. Så jeg vil avvise den påstanden. 




Det er et par ting jeg gjerne skulle tatt opp her nå, men jeg ser at tiden ikke strekker til. Jeg får eventuelt komme tilbake til det senere. 




