 Eg vil gjerne stilla eit spørsmål til
landbruksministeren:

«Produksjon av eple
er ei viktig næring for mange distrikt. Spesielt
er denne delen av fruktdyrkinga viktig for Hardanger, Sogn og delar
av Telemark. I eit vanleg avlingsår vert det omsett 8 000–9
000 tonn klasse 1-eple. Resultatet av EU/EØS-tingingane føre
jul 2002 syner at EU får ein auke i tollfri kvote
på 2 000 tonn frå 1. mai til 30. juli. Dette vil
gje eit sterkt press på norsk produksjon.

Kva vil statsråden gjera for å hindra
uheldige utslag for norsk fruktproduksjon som følgje av
denne avtalen?»

 Eg takkar statsråden for svaret. Men
eg er nok ikkje heilt roa. Det er sant at dette kjem på eit
tidspunkt då den norske produksjonen ikkje
har kome lenger enn til den tidlegaste fasen, men eg trur
nok at dette vil ramma sal av norske tidlegeple. Me veit
at desse tidlegepla har den beste prisen og er ein suksessfaktor
for eplenæringa.

Eg trur difor dessverre
at dette vil vera ein avtale som vil ramma fruktdistrikta,
og dette er distrikt som på førehand
i stor grad er ramma av pessimisme og fråflytting.

Oppfølgingsspørsmålet
blir: Tenkjer statsråden konkret på at
ein kan styrkja desse sårbare distrikta på spesielle
måtar?

 Eg opplever svaret som ei bagatellisering av
eit problem. Då vert sluttreplikken min meir ei oppfordring
enn eit spørsmål.

Når eg tek opp spesielt
denne næringa og desse distrikta, er det fordi eg ser dei
som særleg sårbare. Desse distrikta var på dagsordenen
for ikkje så mange dagar sidan her i Stortinget – då tenkjer
eg på indre Hardanger. Det er så sårbart,
det er så små marginar her. Eg trur at det difor
skal veldig lite til før ein skaper større
pessimisme og det vert større verknader på andre
område i desse distrikta. Eg trur me skal vera
spesielt merksame på denne næringa og
desse distrikta no i desse tider.

