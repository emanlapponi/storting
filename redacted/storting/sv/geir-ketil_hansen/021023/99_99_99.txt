 «Statoil har besluttet å overføre
transport av propangass til Nord-Norge (Mosjøen) fra jernbane
til vei. Begrunnelsen er ifølge Statoil at NSB
Gods ikke har gitt et tilfredsstillende transporttilbud.
Gasstransport på vei medfører en sikkerhetsrisiko,
i tillegg er dette i strid med de miljøpolitiske målsettingene
om å overføre mer godstransport
fra vei til jernbane.

Vil statsråden ta initiativ
for å finne en løsning, slik at denne gasstransporten
fortsatt kan fraktes med jernbane?»

 Jeg kan ikke si at jeg var fornøyd
med svaret, for det ligger ikke noe i svaret om at statsråden
vil følge opp og forsøke å bidra til
at denne transporten fortsatt skal gå med jernbane.

Statsråden viste til at hun hadde
svart på et liknende spørsmål i januar
i år, og at hun ser det som sin primære oppgave å bidra
til at rammevilkårene for godstransporten blir i overensstemmelse
med målsettingen i Nasjonal transportplan.

Det har vært behandlet et revidert
nasjonalbudsjett og lagt fram et nytt statsbudsjett siden januar.
Da er det fristende å spørre statsråden:
Hvor i statsbudsjettet i år finner vi igjen tiltak som
skal bidra til at mer gods går over fra vei til jernbane?

 Vi har jo her å gjøre med
et tilfelle – og det er jo ikke det første,
det har vært andre tilfeller også – hvor
transport av gass, propangass, altså farlig last, blir
overført fra jernbane til vei. Jeg vil da gjerne til slutt
stille følgende spørsmål: Når
man ser at utviklingen kanskje går den veien
at transport av farlig last blir overført til vei, i dette
tilfellet i et område med dårlig vei og skiftende
klimatiske forhold, hva vil statsråden gjøre konkret
for å snu denne utviklingen?

