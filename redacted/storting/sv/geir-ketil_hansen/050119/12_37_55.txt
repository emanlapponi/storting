   Jeg takker for svaret.

Det var vel en bekreftelse på det
jeg sa innledningsvis, at innenfor rammen prøver man å utnytte
kapasiteten fullt ut. Men man har større kapasitet, det
er helt klart. Det ble det bl.a. pekt på da kommisjonen
for tiltak mot utkast av fisk konkluderte i sin rapport. Kommisjonen pekte
på at Kystvakta har en ubenyttet kapasitet på 335 patruljedøgn,
og man anbefalte at Kystvakta ble tilført nok ressurser,
slik at man kunne utnytte kapasiteten fullt ut. SV foreslo i forbindelse
med budsjettet å øke rammen til Kystvakta med
100 mill. kr. Det er det som vi mener er nødvendig
for å ta det ansvaret som Norge som kystnasjon har for å ivareta
de enorme og viktige fiskeriressursene vi har i Barentshavet. Kostnadene
ved ikke å gjøre det er så mye, mye større
enn kostnadene ved å tilføre Kystvakta nok ressurser,
slik at man kan utnytte kapasiteten fullt ut.

Vi blir nok ikke enige her. Men for vår
del vil vi komme tilbake til saken fordi vi mener at det er helt
nødvendig å utnytte kapasiteten fullt ut, og det
gjør vi ikke når et av skipene ligger ved kai.

