  Mitt spørsmål er i samme
gate som det fra foregående spørrer. Jeg oppfattet
svaret som at man innenfor den budsjettrammen man har, utnytter
kapasiteten maksimalt. Det er nok sikkert helt riktig.

Jeg vil stille følgende spørsmål
til forsvarsministeren:

«Kystvaktskipet «Senja» blir
tatt ut av drift f.o.m. 1. februar i år av budsjettmessige
grunner, ifølge kystvaktsjefen (NRK Troms og Finnmark 12.
desember 2004). Dermed blir bare tre av fire store kystvaktskip
i drift. Kystvakta opplyser at det blir fisket ulovlig for 1 mrd.
kr årlig i Barentshavet, og at antall grove lovbrudd i
fiskeflåten er fordoblet det siste året.

Vil statsråden på denne bakgrunn
tilføre Kystvakta nok ressurser for å unngå at
KV «Senja» tas ut av drift?»

