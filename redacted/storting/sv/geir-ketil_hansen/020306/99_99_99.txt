 «Flere av selskapene i Telenor-konsernet
har varslet omfattende nedlegging av lokasjoner med følgende
bortfall av arbeid for ansatte. De ansattes organisasjoner hevder
at Telenor driver sosial dumping. Det gjøres
gjennom å bygge opp parallelle selskaper og legge oppdragene
til dem med dårligere lønns- og avtalevilkår,
for så å legge ned det andre.

Hvilken arbeidsgiverpolitikk mener
statsråden at Telenor som et statlig majoritetseid
konsern skal stå for, og hva vil statsråden gjøre
for å følge opp dette?»

 Jeg takker for svaret. Jeg er fornøyd
med den delen av svaret hvor næringsministeren understreker
at Telenor er forpliktet til å følge opp avtaleverket
i arbeidslivet.

De omorganiseringene som her er gjort, rammer
jo spesielt kvinnearbeidsplasser – kvinner i
alderen 45 år og mer, som jeg er informert om, som har
vanskeligheter med å skaffe seg annet arbeid, kanskje spesielt
i forhold til høy alder, og som også har
problemer med å flytte på seg.

Jeg vil henlede oppmerksomheten på en
avtale som den forrige regjeringen gjorde med arbeidstakerorganisasjonene
den 3. oktober 2001, en avtale om et mer inkluderende arbeidsliv
til beste for den enkelte arbeidstaker, samfunnet og bedriftene.
Målet er å få redusert sykefravær
og uføretrygding, få flere arbeidstakere med nedsatt funksjonsevne
i arbeid og økt pensjonsalder. Det står også at
partene har et særlig ansvar i forhold til et holdningsskapende
arbeid for å snu utviklingen.

Det står klart for meg at det som
har skjedd i Telenor-konsernet den siste tiden, er i strid med den
avtalen som regjeringen inngikk med de ansattes organisasjoner.
Så mitt spørsmål til ministeren blir
da: Er han enig i at denne avtalen skal gjelde for Telenor-konsernet,
som for øvrige statlige bedrifter, og at ledelsen og styrene
har et ansvar for å følge opp spesielt
denne avtalen?

 Regjeringen kommer, har vi fått signalisert,
med en melding om statlig eierskap, statlig virksomhet, innenfor
næringslivet. Vil Regjeringen i denne meldingen drøfte også denne
siden ved det statlige eierskapet, nemlig arbeidsgiverpolitikken?

