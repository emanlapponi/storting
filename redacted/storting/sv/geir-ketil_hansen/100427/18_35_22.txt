 Jeg tar nå ordet for å takke for en veldig god debatt, som understreker at det selvfølgelig er bred tverrpolitisk enighet om at dette er et viktig spørsmål som det er viktig å løfte opp og holde fokus på i tiden framover. Jeg registrerte også at det er bred enighet om de tiltakene som statsråden har annonsert at hun vil sette i verk, og at hun har full støtte for det. 




Jeg skal ikke forlenge debatten noe mer, men jeg har bare lyst til å understreke helt til slutt at i det videre arbeidet med denne typen spørsmål er de problemstillingene som både representanten Kjønaas Kjos og representanten Kjersti Toppe tok opp, veldig relevante, nemlig å synliggjøre hva slags reaksjoner man kan forvente hvis man ikke følger opp det pålegget man har til å varsle. Altså må reaksjonsmønsteret i den grad det er utydelig, tydeliggjøres. 




I forlengelsen av det statsråden har annonsert at man vil gjøre, nemlig å utarbeide både instrukser og veiledning til hvordan dette best mulig kan følges opp ute i organisasjonene, er det klart at lederne på de ulike nivåene har et betydelig ansvar for å legge til rette for at ansatte som er i behandlingssituasjoner, har muligheten til og rammer for at man kan varsle, og at man har trygghet for å gjøre det som man er pålagt å gjøre. 




Så til slutt til det som representanten Karin Andersen og flere var inne på: Barnevernet slik som det er i dag i svært mange kommuner, fungerer ikke godt nok. De har ikke de nødvendige ressurser og den nødvendige kvalitet til å følge opp når man blir varslet. Det er selvfølgelig et ressursspørsmål, som til slutt Stortinget har det overordnede ansvaret for. Men disse tingene vil selvfølgelig nå bli fulgt opp. 




Som sagt, jeg takker for en veldig god debatt. 




