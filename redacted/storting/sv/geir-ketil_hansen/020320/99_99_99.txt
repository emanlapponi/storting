 «Nye EU-krav om sikkerhet vil kunne
lamme store deler av hurtigbåt- og fergetrafikk fra og
med 1. juli når regelverket
skal innføres. Sikkerhetspåleggene vil få store økonomiske
og driftsmessige konsekvenser. Dette forholdet må Regjeringen
ha vært informert om.

Hva vil Regjeringen gjøre for å unngå at
hurtigbåt- og fergetrafikken blir lammet f.o.m 1. juli,
og hvordan vil Regjeringen løse de økonomiske
og driftsmessige konsekvensene av de nye sikkerhetsbestemmelsene?»

 Jeg takker for svaret.

Jeg er i utgangspunktet – og vil gjerne
understreke – veldig glad for og beroliget over at det
stilles krav om sikkerhet til sjøs. Det kommer passasjerene
til gode, og sånn må det være. Dette
er imidlertid en trafikk som er en del av norsk kollektivtransport,
og som har stor betydning spesielt for Vestlandet og Nord-Norge.
Det er klart at det vil få store konsekvenser om denne
trafikken skulle måtte stoppe opp fra og med 1. juli, fordi
man ikke har vært forberedt verken på de økonomiske eller
de praktiske konsekvensene. Det er jo en transport som gjøres etter avtale
med fylkeskommunene og staten, og dermed har vi og ministeren et
spesielt ansvar for å påse at dette
lar seg gjennomføre.

Så da må jeg stille spørsmålet
på nytt igjen – om ministeren kan garantere for
at denne viktige transporten ikke vil stoppe opp 1. juli.

 Jeg synes det er flott å høre at
man er i kontakt med Sjøfartsdirektoratet, og at det jobbes
med saken. Men jeg fikk ikke noe svar på om man kunne
garantere for at trafikken vil fortsette å gå etter 1. juli.
Det har nemlig svært stor betydning for de deler av landet
dette angår.

