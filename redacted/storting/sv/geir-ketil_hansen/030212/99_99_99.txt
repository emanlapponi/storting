 «Stortinget fattet vedtak 20. juni
i fjor om luftfartstemaer som skal behandles i neste Nasjonal transportplan,
og samferdselskomiteens flertall utvidet temaene betydelig i merknad.
Departementet oversendte vedtaket til Avinor AS først i
januar, mens merknaden ikke er oversendt. Avinor skal
avslutte arbeidet i mai i år.

Hva er begrunnelsen for å bruke
7 måneder på å oversende stortingsvedtaket
og å ikke oversende merknaden?»

 Jeg takker for svaret.

Det som er et poeng her, er at det i den flertallsmerknaden
som har betydning for saken, er forhold som ikke går
konkret på den enkelte flyplass, men som går
på luftfartspolitikk generelt. Jeg nevner bl.a. drøfting
av prisnivå, reisemønster internt i
landsdelene og mellom landsdelene og gjennomgang av overgangsprising
for reisende som må benytte flere selskap – altså en
bred drøfting av luftfartens betydning.

Det er fortsatt noe uklart for meg om man avventer hvorvidt
denne utredningen skal gjennomføres eller ikke, inntil
man har fått retningslinjer for sikkerhet på flyplassene.
I så tilfelle blir det feil. Og jeg stiller fortsatt spørsmål
ved hvorfor det har gått så lang tid, og om Stortinget kan være
trygg på at alle oppdrag, alle momenter
og alle merknader fra samferdselskomiteen vil bli gitt
en bred og grundig drøfting når revidert transportplan
kommer til behandling i januar neste år.

 Statsråden viser til at de utredningene
som er gjort om flyplasstruktur, ligger der. Det var et poeng i
Stortinget at man ikke var fornøyd med
utredningsgrunnlaget når det gjaldt den saken, og derfor
gav man et nytt oppdrag. Det er rimelig mye av det som lå i
den saken, som bør gjennomgås på nytt
på bred basis. Men oppfatter jeg statsråden
rett, er det andre i departementet som jobber med de spørsmål
som Stortinget bad om svar på, og som har jobbet med det
helt siden juni i fjor.

