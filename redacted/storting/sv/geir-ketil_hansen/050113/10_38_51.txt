 Av tidsmessige grunner skal jeg avgrense meg til spørsmålet om flysikkerhet og flyttingen av Luftfartstilsynet til Bodø.




Statsråden har signalisert at hun kommer til Stortinget med en orientering om hvordan flyttevedtaket skal gjennomføres. Det må skje raskt. Det haster med å få avklart dette spørsmålet. De tjuetalls personer som har begynt i Bodø, må få klar melding om at flyttevedtaket skal gjennomføres. Det samme gjelder for dem som vil søke seg til Luftfartstilsynet framover. Ved siste tilsetting har seks av ni personer som er ansatt, ikke tatt jobben på grunn av usikkerhet om flyttingen. Derfor er det behov for en rask avklaring.




SV var med på stortingsvedtaket om å flytte tilsynet til Bodø, og vår holdning står ved lag. Flyttingen skal gjennomføres, men det er åpenbart at det trengs mer tid enn opprinnelig forutsatt.




Havarikommisjonen har kommet med en underveisrapport som forteller at viktige funksjoner i tilsynet er svekket fordi en rekke personer har sluttet. Det er alvorlig, og tiltak må iverksettes. Men utfordringene må ikke framstå som uoverkommelige.




Det svenske luftfartstilsynet ble i sin tid flyttet fra Stockholm til Norrk ping. Også de måtte foreta noen tilpasninger ved at enkelte funksjoner i ettertid ble lagt til Arlanda. Svenskene klarte det. Da må vi jammen klare det også her i Norge.




Havarikommisjonen tar ikke stilling til flyttevedtaket, men mener rett og slett at departementet i samråd med tilsynet må utarbeide en troverdig tiltaksplan for tre viktige funksjoner i tilsynet så raskt som mulig. I tråd med det mener jeg at statsråden må ta et direkte grep om selve flytteprosessen.




Jeg har med stor forbauselse registrert at Luftfartstilsynets ledelse er ute på den politiske arena og debatterer om Stortingets vedtak kan og bør gjennomføres - ja sågar om tilsynet muligens burde flyttes til et annet sted. Det er direkte uakseptabelt. Dette er et tydelig signal om at Luftfartstilsynet har en ledelse som ikke tror på at vedtaket kan gjennomføres, og som leder denne prosessen med ryggen først. Det går ikke når vi snakker om den kanskje vanskeligste flytteprosessen av alle. Den må ledes av personer som både har engasjement og entusiasme, som tror på at flytting er mulig, og som mener at det er fornuftig.




Jeg har registrert forslaget om at flytteprosessen bør ledes av en egen direktør, plassert i Bodø. Det er jeg enig i, og det kan tilføyes: direkte underlagt departementets ledelse.




Vi forventer derfor, slik Heidi Sørensen uttalte i sitt innlegg, at når saken kommer til Stortinget i nær framtid, blir all tvil ryddet til side, og at statsråden tar et direkte grep om selve flytteprosessen, slik at flyttingen til Bodø kan gjennomføres slik Stortinget har forutsatt.




