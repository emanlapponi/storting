 «Anbudsdokumentene for trafikk på kortbanenettet
for perioden fra og med 2003 er for tiden under sluttbehandling
i Samferdselsdepartementet. Kriteriene for denne trafikken er meget
viktige for brukerne.

Kan statsråden bekrefte at dagens
standard med hensyn til setekapasitet, toalett og trykkabin vil
bli opprettholdt, og vil det bli krav om at flyene skal ha eller
kan installere utstyr for å bruke satellittbasert
navigasjon og utstyr for å se andre fly i luften
samt ha avansert terrengvarslingssystem?»

 Jeg takker for svaret, men vil understreke
og tilføye at de spørsmålene som jeg
her tar opp, har betydning for hvordan tilbudet skal være
på kortbanenettet, og hva slags tilbud befolkningen i distriktene
skal ha. Disse spørsmålene skapte stor debatt
ved forrige gangs utlysning, særlig i Nordland
og Finnmark. 

Jeg går ut fra at statsråden
har merket seg de høringsuttalelsene som er kommet fra
Nordland, fra Sogn og Fjordane og fra Finnmark, som er de store
fylkene på dette området. Jeg vil igjen stille
spørsmålet om statsråden kan bekrefte
at den standarden og det tilbudet som vi i dag har på kortbanenettet,
som et minimum skal videreføres også i
neste anbudsperiode.

