  «Vil statsråden sørge
for at staten i sterkere grad bidrar til å få redusert
flyprisene på kortbanenettet og stamrutenettet i Nord-Norge
og mellom Nord-Norge og Sør-Norge, og hvilke
virkemidler vil, etter statsrådens vurdering, være
best for å nå en slik målsetting?»

  Jeg takker statsråden for svaret.
Det som er konkret foreslått i statsbudsjettet,
er bortfall av passasjeravgiften, som vil få en konsekvens på 230
kr pr. billett generelt. Da vil jeg vise til
at en fullprisbillett i dag mellom Finnmark/Troms
og Oslo tur-retur koster over 6 000 kr, og på kortbanenettet
i Nordland f.eks. mellom kortbaneflyplassene og Bodø koster
fra 2 000 til 2 500 kr. Det har vært
en betydelig økning av prisene de siste årene.
Og man kan si at en konsekvens av det er at rammevilkårene både
for befolkningen og næringslivet i landsdelen er blitt
betydelig forverret, fordi det ikke finnes alternative
reisemåter dersom man skal reise hurtig. Luftfarten er,
når det gjelder transport, selvfinansierende. Det har vært
overskudd på Luftfartsverkets budsjett. Det ser det vel ikke
ut til at det vil bli i framtiden. Men mitt poeng er at det å reise
med fly er en nødvendighet og i så måte
en kollektivtransport, på linje med f.eks. jernbane her
på Østlandet. Så mitt tilleggsspørsmål
til samferdselsministeren blir om ministeren er enig i at flyreiser
er kollektivtransport i f.eks. Nord-Norge, og at man i budsjettsammenheng,
på samme måten som man gjør det med NSB,
er villig til å vurdere tiltak for å få ned
flyprisene i framtiden.

  Jeg merker meg at ministeren viser til kortbanenettet
når det gjelder kjøp av tjenester. Det har jo
vært diskutert i Stortinget tidligere å få utredet
og sett på mulighetene for å gjøre det
samme på stamrutenettet. Mitt spørsmål
til ministeren blir om hun er villig til å se på om
samme ordningen kan brukes på stamrutenettet mellom
Nord-Norge og ut av landsdelen.

