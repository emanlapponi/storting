 Eg tillèt meg å stille følgjande
spørsmål til samferdselsministeren:

«Av artikkel i Romsdals Budstikke
28. oktober går det fram at bedrifta Hustadmarmor kan verte
tvinga til å avslutte eit 20 år langt samarbeid
med NSB/CargoNet om transport av flytande kalk frå Elnesvågen
til Hønefoss med Raumabanen. Årsaka er at CargoNet går
over til konteiarvogner og dermed ikkje lenger kan tilby
transport med tankvognene Hustadmarmor er avhengig av. Resultatet
kan verte 1 000 nye vogntog i året, auka utslepp
og fleire ulukker.

Kan og vil statsråden gjere noko
for å hindre at dette skjer?»

 Eg takkar for svaret. Det var mykje positivt å høyre.

Grunnen til at eg tok opp dette – bortsett
frå sjølve den konkrete saka, som eg forstår
det kan vere gode moglegheiter for å få løyst – var
at eg var redd for at dette kan vere ein av spikrane i
kista for det mest framtidsretta transportalternativet i denne delen
av landet, nemleg Raumabanen. Trafikkgrunnlaget for Raumabanen er
ikkje større enn det som trengst. Når
det gjeld persontransport, har han vorte redusert på grunn
av at det no har kome nye ekspressruter gjennom Romsdalen,
og eg veit at andre bedrifter tidlegare har kutta ut å transportere med
tog på grunn av regularitetsproblem.

Eg vil berre spørje: Er ministeren
optimistisk med tanke på framtida til Raumabanen?

 Eg takkar igjen for svaret. Eg trur eg er fornøgd
med det.

