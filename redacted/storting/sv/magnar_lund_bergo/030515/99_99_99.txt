 

(ordfører for saken): 

Operatører i reiselivet er forpliktet til å være tilsluttet Reisegarantifondet. Forslaget vi i dag har til behandling, gjelder fondets styresammensetning.




Det nåværende styret består av tre medlemmer: en representant for myndighetene som leder styret, en representant for forbrukerne og en representant fra bransjen selv. Bransjens representant utnevnes av Den Norske Reisebransjeforening.




Forslagsstillerne Hedstrøm og Solholm ønsker å bytte ut bransjens egen representant med en person som ikke selv er aktør i bransjen, f.eks. en advokat. Denne personen skal likevel velges av samme forum, Den Norske Reisebransjeforening. Begrunnelsen for en slik endring er at dagens ordning kan være uheldig med hensyn til at bransjens representant i styret gjennom sitt verv kan få innsikt i sine konkurrenters planer og budsjetter og omsetning.




Et flertall i komiteen, alle utenom Fremskrittspartiets representanter, mener at en slik endring som er foreslått, ikke er hensiktsmessig. Flertallet er enig i at det 

er

 viktig at styrets sammensetning og virkemåte ikke bidrar til at enkelte aktører kan dra fordel av styreverv i fondet, men ser likevel ikke at denne endringen er nødvendig.




Den viktigste funksjonen til fondet er å gi forbrukerne den beskyttelsen de har krav på. Vi mener derfor det i denne saken er viktig å se på erfaringene som er gjort siden opprettelsen i 1982.




Vi er kjent med at modellen i Norge er annerledes enn i f.eks. Sverige og Danmark. Den norske modellen skiller seg positivt ut fra våre naboland ved at Reisegarantifondet i Norge har opptrådt både raskere og mer effektivt enn ordningene i våre naboland. Den har vist seg kostnadsbesparende både for forbrukerne og bransjen selv. Vår konklusjon er at dagens ordning har vist seg å fungere bra og forbrukervennlig.




Vi legger videre vekt på at det ikke er registrert generell misnøye med dagens ordning i bransjen. Vi mener at bransjerepresentasjon er viktig i forbindelse med useriøse og økonomisk svake aktører. Vi mener likevel at de problemstillinger som forslagsstillerne reiser med hensyn til sammensetningen av styret, er relevante, men mener at erfaringene så langt viser at dette ikke har vært noe problem.




På denne bakgrunn mener flertallet det er uklokt å endre sammensetningen av styret i Reisegarantifondet. Dagens sammensetning med en representant fra henholdsvis myndighetene, forbrukerne og bransjen selv gir ingen gruppe flertall i styret. Flertallet viser til at ordningen har fungert godt så langt, og kan ikke se noen grunn pr. i dag til å endre styrets sammensetning.




Jeg viser til komiteens merknader og forslag til vedtak om at forslaget vedlegges protokollen.




