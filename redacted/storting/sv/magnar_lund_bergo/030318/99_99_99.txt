 Jeg tar til etterretning at spørsmålet dette private forslaget reiser, ble avgjort av Regjeringen allerede 31. januar i år, og at det har et flertall bak seg i Stortinget. Måten dette ble gjort på, uten å inkludere lærernes egne organisasjoner i prosessen, har med god grunn blitt sterkt kritisert. Men jeg skal la det ligge i denne omgang.




Når SV har gått imot overføring av forhandlingsansvaret for lærerne fra staten til kommunene, er det fordi vi mener at skolen står i en særstilling. Begrunnelsen for å ha statlig forhandlingsansvar for lærerne, og dermed kunne ha et enhetlig lønnssystem for lærerne, har vært å sikre en grunnopplæring av høy kvalitet over hele landet. Det er bred politisk enighet om betydningen av godt kvalifiserte lærere for å skape et godt opplæringstilbud og gode resultater i skolen. Det statlige forhandlingsansvaret har bl.a. gjort det mulig å inngå avtaler som har gitt lærerne et betydelig og nødvendig lønnsløft, og bidratt til å øke rekrutteringen til læreryrket.




For SV er det viktig at skoler på alle steder rundt omkring i landet får godt kvalifiserte lærere til å gjøre skolen både spennende og lærerik for elevene. Alle elever har rett til et godt og likeverdig opplæringstilbud, uavhengig av hvor de bor. Evnen til å trekke til seg motiverte og dyktige lærere ved å tilby gode lønns- og arbeidsbetingelser skal ikke avhenge av kommuneøkonomien. Derfor mener SV at forhandlingsansvaret for lærerne fortsatt burde være statlig. Det er selvfølgelig avgjørende at kommunene får nok ressurser til å betale lærerlønningene og andre utgifter ved å drive skolene. Det har også SV vært en pådriver for ved gjentatte budsjettbehandlinger i Stortinget.




 Bokbransjeavtalen krever å bli seriøst behandlet. Det fortjener boken, forfatteren, leserne og alle som arbeider med bøker. Det er ikke nok å skulle endre eller oppheve bokbransjeavtalen med et pennestrøk gjennom et privat lovforslag. Fremskrittspartiet vil med dette forslaget konkurranseutsette en bransje som har vidtrekkende kulturpolitiske mål. Fri konkurranse skal ifølge Fremskrittspartiet sikre interessene til både smale og brede publikumsgrupper. Det er bokbransjeavtalen som sikrer nettopp dette målet som Fremskrittspartiet ønsker å oppnå. Fri konkurranse på et marked har aldri klart å ivareta både brede og smale interesser, like vilkår og tilgjengelighet for alle – uten regulatoriske grep.




Formannen i Norske barne- og ungdomsforfattere peker på at erfaringene fra alle andre land viser at dersom prisregulering og et avtaleverk om konkurransevilkårene i bokbransjen faller, rammes også forfatternes avtaler. For forfatterne betyr dette dårligere arbeidsvilkår, og for leserne betyr et frafall av bransjereguleringen dårligere boktilbud med enda større vekt på profilering av bestselgere og færre bokhandlere. Såkalte fastprislover blir mer og mer alminnelig i EU. Det viser at det er stadig flere land i Europa som har skjønt at bøker handler om mer og noe annet enn bare penger. SV stiller seg positivt til de signaler som kommer fra kulturministeren, om at kulturmeldingen som kommer til høsten, vil inneholde en grundig analyse av hele sakskomplekset og behandle bokbransjen i et kulturpolitisk perspektiv. Det er i en slik ramme bokbransjeavtalen bør ses.




