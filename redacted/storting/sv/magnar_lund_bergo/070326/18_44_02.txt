 Jeg vil få takke representanten Sundsbø for at han reiser problemstillingen. Dette inviterer egentlig til mange debatter. Jeg skal ikke ta alle aspektene, men jeg har lyst til å komme inn på et par.




For dem av oss som har vært så heldige å vokse opp i små bygdesamfunn, er det lett å forstå hva frivillighet dreier seg om, fordi sammenhengene blir så tydelige. For meg har de vært så tydelige at jeg tror jeg kan si at dersom frivilligheten og aktiviteten ikke hadde vært der, og ildsjeler ikke hadde gjort den jobben de gjorde den gangen jeg var ungdom, hadde jeg aldri kommet hit på Stortinget. Det er frivilligheten som ofte i lokalsamfunn fanger opp det som det offentlige kanskje skulle ha gjort, men som de ikke har mulighet til å gjøre. Den fanger opp, og den ser også ting på en annen måte og er ofte mye mer egnet til å fungere.




I Norge er den frivillige sektoren stor. Når vi snakker med folk i andre land, virker det som om Norge spesielt, men også andre deler av Skandinavia, er skrudd sammen på en spesiell måte. Norge er et foreningsland, der veldig mange er medlemmer og driver uselvisk aktivitet for både lokalsamfunn og medmennesker. Dette er kvaliteter som vi må sørge for å ta vare på. En del av den aktiviteten som en del av disse foreningene gjør i dag, mener jeg imidlertid kanskje burde ha vært statens oppgave direkte. Men det er en annen, mer prinsipiell diskusjon som vi kanskje ikke får tatt i denne omgang.




En del av aktivitetene – kan man si – er det helt nødvendig for samfunnet å få ivaretatt. Andre typer aktiviteter er på en måte overskuddsaktiviteter, som vi i og for seg kunne klart oss uten, men som beriker oss på en veldig god måte. Man bruker jo kultur veldig mye, og da inviterer man til en debatt om hvorfor vi skal bruke kultur – det som vi ofte kaller en slags instrumentell begrunnelse for kulturlivet. Jeg er ikke så veldig glad i det. Jeg tror at representanten Sundsbø og jeg er helt enige om effekten av det. Samtidig mener jeg at hovedbegrunnelsen for det kulturliv og den stimulans av det som er i Norge i dag, kan begrunnes i kulturen selv, og så er vi nok enige om effektene. Men jeg har ikke lyst til å binde opp viljen til å bruke kulturmidler. Jeg vil øke forståelsen for at de skal stå på egne bein og ikke må begrunnes sosialpolitisk.




Så har vi organisasjoner, som f.eks. Blindeforbundet, som utfører helt nødvendige oppgaver for store grupper, og vi vet at de ikke har de rammevilkårene som de kanskje burde hatt. For meg er det helt klart statlige oppgaver de utfører, og for en del slike organisasjoner ville jeg gjerne hatt et offentlig fundament i bunnen. Så kunne f.eks. den frivillige organiseringen tatt seg av overskuddet og gjort det som kunne være overflødighetshornet: å gjøre kvaliteten på ting bedre.




Vi ser jo i dag alt det som skjer i forbindelse med krisesentre og incestsentre. Jeg tror at nettopp slike institusjoner er bedre enn offentlige sykehus, institusjoner, lensmannskontorer, og hva det måtte være, til å fange opp hva som faktisk skjer – se hva som skjer, fordi de er en del av lokalsamfunnet selv – og også til å løse oppgavene.




Så har vi det som gjelder idrett, musikkliv og Røde Kors, og å følge opp alt det som – som representanten Woldseth sa – går usikre tider i møte. Da går vi over på det med finansiering. Den forrige regjeringen hadde varslet en melding om pengespill. Det ble aldri noen melding med full gjennomgåelse av pengespill og spill i Norge. Det ble en melding om automater, som var grei nok på det feltet. Men det vi nærmer oss nå, er stor usikkerhet fra 1. juli for finansiering av frivilligheten, og det kan disse foreningene ikke leve med. Jeg mener at det i forbindelse med frivillighetsmeldingen bør tas initiativ til at det samtidig kommer en melding om spill, som står for en stor del av finansiering av frivilligheten. Vi bør ha en full gjennomgang av spill. Hva slags type spill skal vi ha? Hva vil det bety for frivilligheten? Og hvordan skal inntektene fordeles til frivilligheten? Så må vi finne ut: Hva er resten der, og hva skal vi så ta ansvar for direkte på budsjettet?




