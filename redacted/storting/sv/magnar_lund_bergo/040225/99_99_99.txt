 Jeg vil gjerne stille følgende spørsmål
til kulturministeren:

«I januar 2003 vedtok styret i NRK å slå sammen
7 distriktskontorer til 3. Hensikten var å effektivisere
ledelse og administrasjon
for å styrke journalistikken. Kulturministeren godkjente
sammenslåingen, men uttrykte til Dagsnytt
9. januar 2003 at det var avgjørende at de journalistiske
ressursene ble styrket. I siste utgave av Journalisten kommer det
fram at disse kontorene i dag har mindre journalistiske
ressurser som følge av sammenslåingen.

Mener statsråden dette er i tråd
med intensjonene for sammenslåingen?»

 Jeg takker for svaret.

Som statsråden er også jeg
glad for at NRK befester sin sterke posisjon, og jeg er også glad
for at våre verste antakelser om hva
denne rasjonaliseringen kunne ha ført til, ikke
har slått til. Det ser ut for meg som om dette lykkes i
en slik grad – og det vil ikke overraske meg – at NRKs
ledelse nå ser fram mot å organisere hele
NRKs Distrikts-Norge i fem-seks regionkontor. At det er flere som
hører på sendingene, er nå én
ting, men er disse spurt om de foretrekker de lokale sendingene eller
storregionsendingene? Slike målinger er ikke
gitt.

Det andre er at ledelsen i NRK sier
at det er flere journalistårsverk pr. sendte minutt. Selvfølgelig,
det må det bli, men er det ikke riktigere å spørre
om det er mer journalistisk arbeid pr. lytter?

 Etter at det ble kjent at vi ville
ta opp dette spørsmålet i spørretimen,
har vi fått mange henvendelser fra ansatte i NRK, og det
samme går igjen fra alle. Det har blitt kuttet i journaliststillinger
ved alle de sammenslåtte distriktskontorene.
Mener statsråden at de ansatte ved disse kontorene
tar feil, at de ikke kan telle? I Finnmark, f.eks., har
man redusert fra 44 ansatte til 32 i løpet av de siste
tre årene, og ved alle de gjeldende kontor som
er rammet av sammenslåing, er det færre journaliststillinger.
Samtidig har NRK fått 100 flere ansatte i løpet
av et år, og vi er også gjort kjent
med at NRK legger opp til å kutte journalistårsverk
videre ved alle de sammenslåtte kontorene i løpet
av neste halvår. Mener statsråden at
NRK-ledelsen har gitt henne fullgod informasjon i denne saken, og
hva vil statsråden gjøre? Vil statsråden
gjøre noe for å stoppe den reelle nedbemanningen
ved distriktskontorene?

