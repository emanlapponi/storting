 Det vil bli en interessant diskusjon framover når indikatorene for måling av
                  livskvalitet skal velges. Samtidig ønsker jeg å benytte anledningen til å
                  understreke noen punkter som vi må ta med oss i det videre arbeidet. 

Det er viktig å huske på at det på ingen måte er opplagt hvilke indikatorer vi
                  skal velge, og hvilken vekt hver enkelt indikator skal få. Det er ikke umiddelbart
                  lett å finne noen allmenn forståelse av hva som øker, og hva som senker
                  livskvaliteten i et samfunn. Det viser da også merknadene i innstillingen til
                  dette forslaget. 

Når det hersker såpass stor uenighet om hva livskvalitet egentlig innebærer, er
                  det av stor viktighet at et slikt mål blir gjenstand for en bred og offentlig
                  debatt. For at en livskvalitetsindikator skal ha noen verdi overhodet, må den ha
                  demokratisk legitimitet og folkelig forankring. Da må vi også ta inn over oss at
                  oppfatningen om hva livskvalitet er, endrer seg over tid. 

Det er en interessant og god idé representantene Høybråten og Syversen tar opp i
                  sitt forslag. Det er likevel viktig å minne om at BNL bare vil være et supplement
                  til BNP. Altfor mange mennesker lever enda i fattigdom, og inntektsforskjellene er
                  fortsatt for store. Inntektsforskjellene i Norge målt ved den såkalte
                  Gini-indeksen gikk riktignok markant ned etter at denne regjeringen overtok i
                  2005. 

Regjeringen har også iverksatt målrettede tiltak for å redusere fattigdom, og på
                  viktige områder har vi lyktes, men det er langt igjen. For SV er det et hovedmål
                  at vi skal ha rettferdig fordeling, mindre forskjeller og et solid fellesskap med
                  gode sikkerhetsnett i Norge. Folks livskvalitet og frihet avhenger fortsatt sterkt
                  av inntektsnivået, og i så måte er brutto nasjonalprodukt, sammen med mål på
                  størrelser som fattigdom, inntektsulikhet og arbeidsledighet, fortsatt de
                  viktigste indikatorene vi har for å måle framgang. 

Med de forbehold og bekymringer jeg her har tatt opp, slutter jeg meg likevel til
                  at det utvikles mål for livskvalitet, i tråd med merknader fra finanskomiteens
                  flertall. 

