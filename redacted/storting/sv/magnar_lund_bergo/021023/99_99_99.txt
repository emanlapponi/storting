 Jeg ønsker å stille
følgende spørsmål til kirke- og kulturministeren:

«Som en av Europas eldste utdannelses-
og forskningsinstitusjoner og forløper til våre
universiteter, og som en uatskillelig del av det nasjonale kulturminnet Kongsberg
Sølvverk, er Bergseminaret på Kongsberg en bygning
av stor historisk og antikvarisk verdi.

Når Forsvarsdepartementet nå skal
avhende sine eiendommer, vil statsråden sørge
for at bygningen overdras og forblir i statlig eie, slik at Norsk
Bergverksmuseum kan forvalte og formidle arven videre som et levende kulturminne?»

 Statsråden sier at dette
er et viktig kulturminne, og at det er riktig at Norsk Bergverksmuseum
skal ha bygningene. Jeg tar det for gitt at departementet, som vi
her på Stortinget, har blitt varslet om at fristen for
avhendelse var 7. oktober. Hvorfor har departementet somlet på denne
måten og ikke søkt Forsvarsdepartementet
om avhending av eiendommen innen fristen 7. oktober?

 Det jeg og flere frykter, og som vi ikke
føler oss trygge på, er at denne bygningen havner
på det åpne markedet og blir solgt til
høystbydende. Ingen av oss har lyst til å se pizzareklame
på utsiden av den typen bygg.

Vi vet at Norsk Bergverksmuseum har behov både
for større plass, lager og formidlingslokaler, noe som
de ikke har i dag. Alternativet til dette er et nytt bygg,
som de selv anslår vil ha en kostnad på 10–20 mill. kr.
Er det da noen grunn til å la Norsk Bergverksmuseum
og andre nå gå i uvisse om hva som faktisk
skal skje? Kan kulturministeren her garantere at denne bygningen
vil bli overdratt? Og vil Kulturdepartementet vedkjenne seg og påta seg
forvaltningsansvar for denne kulturhistorisk svært viktige
bygningen videre?

