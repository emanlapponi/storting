  Jeg vil gjerne stille følgende spørsmål
til kulturministeren:

«Kina ser ut til å være
blant favorittene når IOC       13. juli 2001 skal avgjøre
hvem som skal arrangere de olympiske sommerlekene i 2008. Flere
organisasjoner har hevdet at Kina ikke fortjener å arrangere
OL før myndighetene viser større respekt for menneskerettighetene. 

Hva er statsrådens syn, og vil hun
drøfte dette med norske idrettsorganisasjoner og de norske
IOC-medlemmene?» 

  Jeg takker statsråden for svaret,
selv om jeg nok syns det var noe defensivt.

Kina er ansvarlig for massive brudd på menneskerettighetene.
Landet er blant de aller verste når det gjelder undertrykking
av opposisjon, og når det gjelder bruk av tortur og dødsstraff.
Medlemmene av Falun Gong-bevegelsen er blant dem som utsettes for
knallhard forfølgelse og undertrykking. Kina har også praksis
for å sette i gang ryddeaksjoner i form av massearrestasjoner
i forkant av viktige arrangementer. 

Det er ikke gitt at OL vil spille en negativ
rolle for menneskerettighetene i Kina, men selve søknadsbehandlingen
gir uansett en anledning for å ta opp menneskerettighetsspørsmål
med Kina og signalisere til Kina at det ville være lettere å støtte
deres søknad dersom de viser vilje til å legge
om sin menneskerettighetspraksis.

Jeg er klar over at statsråden ikke
har mulighet til å instruere de norske IOC-medlemmene.
Men ser statsråden det som ønskelig at IOC stiller
noen krav om menneskerettigheter i de land som ønsker å avholde
OL?

  Jeg takker igjen statsråden for svaret
og er glad for at kulturministeren vil benytte den kommende anledningen
til å ta opp menneskerettigheter i Kina.

Ifølge Dagbladet den 26. februar insisterer
lederen for IOCs inspeksjonskomite, Hein Verbruggen, på at
de ikke vil blande politikk og sport under avstemningen om de neste
sommerlekene. Samtidig vises det ofte under OL til at lekene foregår
i tråd med et verdigrunnlag som bygger på fred
og vennskap. Dersom en skal ta et slikt verdigrunnlag på alvor,
ville det være naturlig å gi det et innhold som
innebar at en f.eks. stilte krav om respekt for grunnleggende menneskerettigheter
i vertskapsland.

Ser kulturministeren det som ønskelig
at en gjør et slikt skille mellom sport og politikk, slik
Hein Verbruggen tar til orde for? Eller ser hun at idretten også kan
spille en politisk rolle?

