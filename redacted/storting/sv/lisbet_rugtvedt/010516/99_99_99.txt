  Jeg vil gjerne få stille følgende
spørsmål til utenriksministeren:

«I august deltar Norge på Verdenskonferansen
mot rasisme, som finner sted i Durban. Konferansen vil ta opp et
vidt spekter av spørsmål knyttet til rasisme,
fremmedfrykt og diskriminering, og munne ut i forpliktende handlingsplaner. 

Hvordan vil Regjeringen bidra til at konferansen
skal gi mest mulig konkrete resultater, og på hvilken måte
er Regjeringen opptatt av at Norge skal forplikte seg til å følge
opp denne konferansen?» 

  Jeg takker utenriksministeren for svaret. 

Jeg har sett at utenriksministeren legger stor
vekt på at rasisme, fremmedfrykt og diskriminering må bekjempes på et
holdningsmessig plan. Jeg er enig i at det er viktig, men det er
også viktig å se på de samfunnsstrukturene som
kan bidra til diskriminering. Den innvandrings- og flyktningpolitikken
som føres i Norge og i de fleste andre vestlige land, gir
som resultat en alvorlig forskjellsbehandling mellom folk fra rike
land og folk fra fattige land. Gjennom en veldig restriktiv innvandringspolitikk overfor
ikke-europeere sender myndighetene etter min oppfatning signaler
til befolkningen som kan forsterke fremmedfrykt og rasisme. Den
restriktive innvandringspolitikken gjelder ikke bare i forhold til
folk som søker permanent opphold, men vi har også visumregler
i Norge som gjør at personer fra bestemte land nektes turistvisum,
f.eks. for å besøke slektninger i Norge. 

Er utenriksministeren enig i at innvandringspolitikken på denne
måten kan virke diskriminerende og bidra til økt
fremmedfrykt? Vil Regjeringen arbeide for at en mer rettferdig asyl-
og innvandringspolitikk inkluderes i det offisielle dokumentet fra
Verdenskonferansen mot rasisme?

  Jeg takker igjen utenriksministeren for svaret. 

Jeg synes nok Regjeringen kunne vært
noe mer offensiv i forhold til denne konferansen og hatt klarere
målsettinger, og ikke minst tonet klarere standpunkter
til en del av sakene som skal tas opp. Dette er en konferanse med et
veldig vidt tema, og det er mange muligheter for at en ikke vil
lykkes i å få til veldig konkrete resultater.
Derfor er det viktig at land som har ressurser til det, prioriterer forberedelsene,
og at land som Norge også bruker de mulighetene vi har
til å spille en brobyggerrolle i forhold til de nord-sør-konflikter
som lett kan oppstå, ikke minst i forhold til det tema
som den forrige spørreren tok opp. 

De norske NGO-ene som har fulgt forberedelsene
til nå, har ikke det inntrykk at Norge har inntatt noen
pådriverrolle eller prioritert Verdenskonferansen mot rasisme – tvert
imot. Jeg håper det skyldes at det fremdeles er en del
tid igjen til konferansen går av stabelen. Jeg vil likevel
spørre utenriksministeren til slutt om han og Utenriksdepartementet
vil øke innsatsen i forhold til Norges forberedelser til
konferansen. Vil Regjeringen ta kontakt med f.eks. de nordiske landene
eller EU med sikte på (presidenten klubber) å finne
fram til konkrete forslag som kan bli vedtatt på konferansen? 

 Cubas største problem er et økonomisk og politisk system som forhindrer at landet kan utnytte menneskelige og materielle ressurser på en effektiv måte. Det er også et system som innebærer politisk ufrihet, undertrykkelse og materiell knapphet. Men i tillegg til at selve systemet forhindrer utvikling, er selvsagt USAs blokade til stor skade for Cubas befolkning. Det må sies å være et stort historisk feilgrep at USA ikke valgte å normalisere forholdet til Cuba etter sovjetregimets fall, men i stedet valgte å trappe opp handelsblokaden. Fra norsk side må vi gjøre hva vi kan for å bidra til at USA innser at kontakt og samhandel med Cuba er veien å gå, ikke isolasjon. 




SV er enig med interpellanten i at Norge må bidra aktivt til omstilling på Cuba. Vi ser det derfor som et godt tegn at Norge vil gjenåpne ambassaden i Havanna. Politisk kontakt, kulturutveksling og handel er de viktigste bidragene til å fremme demokratisk og økonomisk utvikling i dette landet.




Denne interpellasjonsdebatten gir også en anledning til å kommentere dette at interpellanten, ifølge media, sammen med SVs Hallgeir H. Langeland har nominert Fidel Castro til Nobels fredspris. SV har gjort det klart at SV som parti ikke stiller seg bak dette forslaget – tvert imot. Men vi er et romslig parti og tåler godt at folk i partiet har ulike meninger.




Det er påfallende at verken i omtalte fredsprisnominasjon eller i interpellasjonsteksten nevnes menneskerettighetssituasjonen på Cuba. Forslagsstillerne har hevdet at det er innsatsen mot fattigdom som er bakgrunnen for fredsprisnominasjonen, men denne begrunnelsen avspeiler etter min mening en holdning om at en aksepterer at fattige må velge mellom velferd og frihet. Denne rangeringen av menneskerettigheter tar SV avstand fra. Det må gjøres helt klart at så vel cubanere som andre fattige har de samme sosiale, kulturelle og politiske menneskerettigheter som alle andre, og vi kan ikke se gjennom fingrene med brudd på ytringsfrihet eller organisasjonsfrihet fordi et land har god legedekning eller har oppnådd enkelte andre resultater på det sosiale området. Forslagsstillerne har understreket at de ikke bare har nominert Fidel Castro, men det cubanske folket. Jeg vil anta at en god andel av det cubanske folket ville betakke seg for å dele en fredspris med Fidel Castro. Særlig vil jeg tro det gjelder de dissidentene, journalistene, politisk opposisjonelle og menneskerettighetsaktivistene som Amnesty International omtaler i sin årsrapport for år 2000. Organisasjonen rapporterer om at de nevnte utsettes for alvorlige overgrep, og at omkring 300 mennesker sitter fengslet av politiske årsaker. Castros kommunistparti er fremdeles det eneste lovlige partiet på Cuba. Cuba praktiserer dødsstraff, og i 1999 ble 13 henrettet. Nå har det hendt før at folk med et dårlig rulleblad når det gjelder menneskerettigheter, har vunnet fredsprisen, men SV ønsker ikke å oppmuntre til slike tildelinger. 




For å konkludere er SVs holdning at norsk samarbeid med Cuba er positivt og vil være til gjensidig nytte. Samtidig må Norge benytte enhver anledning til å minne cubanske ledere om at vi forventer politiske reformer når det gjelder ytringsfrihet, innføring av flerpartisystem, avskaffelse av dødsstraff og et rettferdig rettsvesen.




