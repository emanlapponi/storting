 Jeg vil stille følgende spørsmål
til samferdselsministeren:

«I løpet av de siste fem årene
har billettprisene på kollektivtransport økt med
20 pst. på landsbasis på grunn av reduserte tilskudd
til kollektivtrafikken. Samtidig er tilbudet en rekke steder redusert.
Resultatet er et dyrt og dårlig tilbud. Elev- og studentorganisasjonene
og Natur og Ungdom krever en nasjonal student- og elevrabatt på kollektivtrafikken. 

Vil Regjeringen gå inn for at det
gis statlige tilskudd, slik at det kan innføres en slik
rabatt?»

  Jeg takker for svaret. Jeg tolker det noe
i retning av at det i hvert fall er håp i hengende snøre.

I Oslo er hver åttende innbygger student.
Studentrabatt er derfor et særlig aktuelt krav her. Oslo
er vel også den byen i Norge som er verst rammet av bilforurensning.
Det er derfor kritisk når Aftenposten varsler at det trolig
blir 20 pst. økning i kollektivprisene neste år. Moms
på personbefordring er en viktig grunn til dette. Regjeringen
har valgt å gi andre kollektivmidler momskompensasjon,
men av en eller annen grunn ikke trikk og T-bane. Det er mulig at
dette er en tabbe fra Regjeringens side.

Jeg vil gjerne spørre: Vil statsråden
sørge for å rydde opp i dette og forhindre at
statsbudsjettet vil innebære en voldsom prisøkning
og bortimot en rasering av Oslos kollektivtilbud?

