  Jeg vil gjerne stille følgende spørsmål
til utenriksministeren:

«Avisa Ny Tid skrev 5. januar 2001
at Norge har søkt Irak om erstatning for å få dekket
blant annet evakueringskostnader i forbindelse med Golfkrigen. Det
opplyses at det er reist internasjonale erstatningskrav til Irak
på totalt 320 mrd. dollar, og at FN har bestemt at disse
utgiftene skal tas fra Iraks «olje for mat»-program. 

Oppfatter utenriksministeren det som rimelig
at erstatningene skal tas fra penger som skulle gå til å dekke
innkjøp av mat til sivilbefolkningen i Irak?»

  Jeg takker utenriksministeren for svaret.

Faktumet blir altså stående,
at omkring 25 pst. av «olje for mat»-inntektene
til Irak skal gå til erstatninger.

Ifølge informasjon fra UD har Norge
ikke tidligere stilt slike erstatningskrav som de som ble stilt
til Irak. Og det er også en nokså merkelig liste
med krav som ble innlevert fra norsk side. Så selv om ikke
dette dreier seg om mye penger, reiser det noen prinsipielle spørsmål,
etter mitt syn.

Fra listen kan jeg nevne krav om erstatning
av møbler som ble stjålet i Kuwait, opprusting
av den norske staben i Tel Aviv, overtidsbetaling til lokalt ansatte
ved ambassaden i Bagdad og internatskoleutgifter til barn
av en norsk diplomat som måtte flytte. Listen er mye lengre,
og mye av det er utgifter som det synes naturlig å regne
med når en har diplomatisk representasjon i en konfliktfylt
region.

På bakgrunn av de noe spesielle kravene
og at tilsvarende krav ikke er stilt i andre tilfeller, ville det
vært naturlig, etter mitt skjønn, om Stortinget
hadde blitt informert i forkant av dette, og det har ifølge
UD ikke skjedd. Mener ikke også utenriksministeren at det
ville vært naturlig å informere Stortinget?

  Jeg takker nok en gang utenriksministeren
for svaret.

Men det gjenstår etter min mening
mange spørsmål når det gjelder politikken
overfor Irak, både når det gjelder Norges og det
internasjonale samfunnets tilnærming, og også når
det gjelder hvordan erstatningskrav på til sammen 320 milliarder
dollar som er reist, skal håndteres.

Gjennom lederskap for sanksjonskomiteen vil
Norge kunne spille en sentral rolle i å skape en ny strategi
overfor Irak. Den vanskelige og fastlåste situasjonen i
Irak og forholdet mellom Irak og FN tilsier at det bør
skapes nye virkemidler og tenkes nytt.

Har eller vil utenriksministeren få utarbeidet
en helhetlig Irak-politikk, eller en Irak-strategi, og vil denne
i så fall bli presentert for Stortinget?

