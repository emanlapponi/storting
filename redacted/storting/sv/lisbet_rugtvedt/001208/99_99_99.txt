Bare et kort innlegg. SV har en merknad i innstillingen til denne saken hvor vi peker på at vi ikke ser det som naturlig at Norge skal eksportere forsvarsmateriell til Tyrkia med den menneskerettighetssituasjon,mmmen som fortsatt preger landet. SV mener at det å si prinsipielt nei til eksport av våpen og forsvarsmateriell til Tyrkia, er en svært egnet måte til å si fra at vi ikke aksepterer deres politikk overfor kurdere, at vi ikke aksepterer bombing av sivilbefolkning i grenseområdene ved Iran, at vi ikke aksepterer mangelen på ytringsfrihet og heller ikke tortur i tyrkiske fengsler.




For noen dager siden hadde utenrikskomiteen og heller ikke anledning til å møte representanter for Kurdistan National Congress. De kunne fortelle at under det kurdiske partiet HADEPs kongress for kort tid siden, grep politiet inn mot en tysk-kurdisk politiker som holdt hilsningstale på kurdisk. Politikeren måtte slå over på tysk. Kurdisk er fremdeles et ulovlig språk i offentlige sammenhenger i Tyrkia. 




Norge har beklaget norske myndigheters håndtering av samer og tatere. La oss nå slippe å måtte beklage at Norge ikke gjør hva vi kan for å stanse andre lands overgrep mot sine minoriteter.




