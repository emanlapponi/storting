  Jeg vil gjerne få stille følgende
spørsmål til utenriksministeren:

«8. februar 2001 ble et medlem av
den internasjonale organisasjonen Peace Brigades International (PBI)
overfalt og truet av en paramilitær gruppe i Colombia.
PBI ble samtidig erklært for å være et
militært mål for denne gruppen. 5 nordmenn er
blant de 35 som driver fredsarbeid for PBI i Colombia. 

Hva har Regjeringen foretatt seg for å trygge
deres sikkerhet og for å protestere mot de trusler de er
blitt utsatt for?» 

 Jeg takker utenriksministeren for svaret, og
jeg skjønner at utenriksministeren har gjort en bra jobb
i forhold til de konkrete truslene som PBI ble utsatt for. 

Denne organisasjonen gjør en svært
verdifull jobb i Colombia etter mitt skjønn. Tanken bak
deres virksomhet er at nærværet av representanter
for en internasjonal organisasjon vil bidra til å gi beskyttelse
til freds- og menneskerettighetsaktivister. Det var derfor all mulig grunn
til å ta det alvorlig og si at det var uakseptabelt at PBI
ble erklært for å være et militært
mål, noe som heldigvis er blitt trukket tilbake.

De paramilitære gruppene i Colombia
er ansvarlig for omkring 80 pst. av massakre og politiske
drap i Colombia, og det er avslørt svært uheldige
kontakter mellom hæren og de paramilitære. Det
synes åpenbart at myndighetene ikke gjør nok for å bekjempe
den volden som de paramilitære er ansvarlig for.

EU-parlamentet har også nylig vedtatt
en resolusjon som stiller klare krav om å bekjempe vold.

Jeg vil gjerne spørre utenriksministeren
om han er av den oppfatning at colombianske myndigheter har gjort tilstrekkelig
innsats for å bekjempe volden fra de paramilitære,
og om Norge har til hensikt å stille krav til colombianske
myndigheter om å bekjempe vold fra de paramilitære
gruppene. 

  Jeg takker nok en gang utenriksministeren
for svaret.

Som utenriksministeren selv sa, er Colombia
et av verdens aller mest voldelige land og blant dem med verst rulleblad
når det gjelder menneskerettigheter. Fagforeningsfolk,
studentaktivister og fredsforkjempere er blant dem som utsettes
for vold og trusler. Samtidig er det helt nødvendig at
folk trosser frykten for forfølgelse og engasjerer seg
for å skape fred og rettferdighet i Colombia. Etter SVs
oppfatning burde Norge være aktive i å sikre beskyttelse
til politisk aktive fra Colombia, som blir truet på livet
i kortere eller lengre perioder.

NOAS, Flyktningerådet og Amnesty har
tidligere foreslått bl.a. å oppheve visumplikten
for Colombia, innføre en økt kvote for flyktninger
fra Colombia til Norge og mulighet for colombianere til å søke
asyl i Norge fra Colombia. Har Regjeringen fulgt opp disse forslagene, eller
har Regjeringen planer om å følge dem opp?

