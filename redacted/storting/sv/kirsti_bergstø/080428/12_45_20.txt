 Jeg synes det er veldig positivt at et slikt spørsmål tas opp. Matavfall er et stadig økende problem. Jeg støtter veldig langt på vei representanten Holten Hjemdals perspektiv på saken, nemlig hvilke ordninger det er viktig å gjennomgå, og hvilke endringer det er mulig å se på som må gjøres, for å få redusert dette problemet. Alternativet til å se på det på det viset, er å løfte pekefingeren mot folk og gjenta den formaning som veldig mange, iallfall i min generasjon, har vokst opp med: Tenk på de sultne barna i Afrika - som om det skulle gjøre en forskjell. 




Det aller beste for forbrukere er det som er mest fornuftig bruk av felles ressurser, og dermed også av mat. Derfor er det en forutsetning at man har en forbrukervennlig merking i stedet for en merking som legger opp til markedstekke. Hensikten med matproduksjon bør jo være å gjøre folk mette, ikke å selge mest mulig mat. 




Standardisering er ikke alltid i tråd med det idealet. Derfor mener jeg at det kan være gode grunner til å se på nettopp hvordan EØS-regelverket påvirker norsk matmerking. Vi vet at for ikke veldig lang tid siden ble det ny merking med datostempling på egg, som gjorde at egg fikk holdbarheten redusert med flere uker. Jeg mener at det er gode grunner til å sjekke ut om EØS-regelverket avviker veldig sterkt fra norske forhold og behov, og se på hvilke konsekvenser det kan få for matavfall. 




Jeg har lært av min mormor at det er veldig stor forskjell på «holdbar til» og «best før». Det er jo fordi min mormor har vokst opp i en tid med knapphet på ressurser. Min generasjon lærer ikke nødvendigvis det av seg selv. Derfor trengs det både kunnskap, opplysning og fornuftig merking. 




Jeg vil nok en gang takke for at temaet kommer opp. 




