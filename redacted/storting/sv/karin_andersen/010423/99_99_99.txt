 Det er ingen stor grunn til å forlenge denne debatten vesentlig. 




Det er bred tilslutning til at Regjeringen skal legge fram en sak om vesentlige forenklinger og forbedringer i byggesaksbehandlingen. For SV er det vesentlig at man holder et høyt nivå på forbrukertryggheten i slike saker, som var utgangspunktet for endringene i plan- og bygningsloven. Resultatene i ettertid har vist at dette har blitt så detaljert og komplisert at det kanskje truer det man var opptatt av å verne, og jeg oppfatter nå at både flertallet og Regjeringen har tatt konsekvensen av dette og ønsker en gjennomgang. I tillegg har vi behovet for at det skal gå an å planlegge gode bo- og bymiljøer, altså at kommunene skal ha en mulighet til å gjøre det på en effektiv måte. 




Det er de to hensynene som er viktig, så SV ser fram mot de endringene som Regjeringen kommer med, og er innstilt på at de bør være ganske omfattende, slik at det blir en forbedring på disse sakene.




