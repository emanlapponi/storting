 Jeg har behov for å understreke at
vi i likhet med forslagsstillerne er opptatt av en god distriktspolitikk,
og at vi ser at det er behov for å ivareta det
bedre enn i dag, men vi er altså usikre på om
en ombudsordning er det mest effektive.

I og med at Distrikskommisjonen er under arbeid,
mener vi det er riktig å avvente den. Men noe
av det vi har fått, og som vi allerede har sett, er, som
Effektutvalget har pekt på, at det har vært en
veldig dreining både av virkemidler og politikk. Det kan tyde
på at det forslaget som Senterpartiet
og SV stod sammen om i budsjettet, nemlig at man burde utrede de
distriktspolitiske konsekvensene av store politikkområder,
hadde vært det riktige og viktige første skritt.
Jeg tror også at Arbeiderpartiet støttet
det forslaget under budsjettbehandlingen nå sist. Jeg har
lyst til å si det, for noe av problemet
her er at man vedtar en politikk, og så venter man for å se
hvordan den virker, mens man altså burde utrede på forhånd
istedenfor å komme i ettertid med reparasjonspolitikk.

Slik som vi kjenner ombudsordningene, går
de først og fremst ut på å ha en slags
oppmann mellom myndigheter og lovverk og enkeltmennesker.
Det å skulle være ombud på vegne
av et politikkområde oppfatter vi nok i hovedsak er politikernes
hovedoppgave. Det er også derfor vi har ønsket
at politikerne skal pålegge seg sjøl å utrede
konsekvensene av sine egne vedtak, og at det
i utgangspunktet er den riktige vegen å gå.

