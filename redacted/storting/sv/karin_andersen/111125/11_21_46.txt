 Dette er en veldig viktig debatt, for Nav er på en måte grunnsteinen i velferden, og da er det utrolig viktig at tilliten er til stede. Jeg er overbevist om at alle partiene som sitter i denne salen, ønsker at Nav skal fungere, og derfor er det viktig å se på hva vi kan gjøre for at det skal fungere bedre. Jeg har jobbet med disse temaene nå siden i 1997, og det var ikke bare fryd og gammen før heller, da det var forskjellige etater. Men det er ingen unnskyldning for at det ikke skal fungere bedre nå – poenget var jo at det skulle fungere bedre. Flere har vært inne på det kanskje enkle, som ikke koster penger, men som også kan være vanskelig, nemlig at man blir møtt med respekt, og at man får korrekt informasjon når man henvender seg til Nav. Det er helt nødvendig. Jeg tror vi alle sammen kjenner sjøl at når vi blir møtt med respekt, er det lettere å ta inn over seg også litt negative meldinger. Men dette er vanskelig fordi Nav har et stort og komplisert regelverk å forholde seg til, og det er ikke sånn at alle skal kunne det. 




Så til begrepet «generalistmodell», som også Røe Isaksen var inne på i sitt innlegg. Det er ikke en modell som er vedtatt av Stortinget eller, så vidt jeg vet, noen. Nav skal ikke bygge på en generalistmodell. Nav skal bygge på en modell der du blir møtt og veiledet og får hjelp av en person som kan hente inn informasjon fra de andre som kan. Det er modellen. Det er viktig at det er det vi tenker på. Men det er altså et veldig komplisert regelverk, så det tar tid med opplæring i dette. Det er man i gang med. Det er også mange nye ansatte, og det har tatt tid. Derfor forstår jeg frustrasjonen hos dem som åpenbart også får feil informasjon av og til eller ikke tilstrekkelig informasjon. Det er dessverre for mange av dem. 




Så er det regelverket. Er regelverket for komplisert, og særlig for å møte det som Røe Isaksen var inne på, og som jeg er veldig opptatt av, og som regjeringen er opptatt av, nemlig skreddersøm? Ja, det kan hende. Men det er noen dilemmaer knyttet til å gjøre regelverket mer skjønnsbasert eller mer åpent, for da er det åpent for større forskjellsbehandling og mer individuelle forskjeller også knyttet til saksbehandlers vurdering. Det kan være riktig, og det kan bli feil. Det jeg i hvert fall vet, er at de som stiller svakest, og som har minst muligheter til sjøl å kunne systemet og kunne sammenligne, er de som mest trenger klare regler. Erfaringen er at dess mer man blir skjønnsvurdert, dess mer risikerer man at de som på en måte er litt utenfor normen og har mange problemer, får mindre av de rettighetene de faktisk ville ha hvis regelverket var klarere. Så det er litt sånn rettssikkerhet mot vilkårlighet. Dette skal også passe med det vi selvfølgelig vet: at folk trenger individuell oppfølging. 




Reglene må hele tiden vurderes for at dette skal fungere best mulig, men jeg tror vi er nødt til å se på en del av dette regelverket, nettopp for å få til den skreddersømmen som vi alle ønsker. 




Så er det arbeidsverktøyene, bl.a. IKT-systemet, som alle vet har store mangler, og som bidrar til at man sluker personalressurser, men også til at ting ser ut til å gå feil. Det er viktig og riktig å få det på plass. Men det er også sånn at når man putter ting inn i et datasystem, er det veldig vanskelig å finne og på en måte rette opp noen av disse sakene som jeg får på mitt bord, nemlig at det er en krone feil her eller en krone feil der; det er liksom umulig å få rettet opp igjen noe som har kommet inn i et system som går av seg sjøl. Det er også et dilemma i slike systemer. Da er det viktig at Nav og andre etater som har ansvar på dette feltet, lærer seg å samarbeide, sånn at de internt kan løse i hvert fall det som er feil, og som ikke er intendert av brukeren. 




Så handler det selvfølgelig om ressurser inn i dette systemet, at man har nok ressurser til å møte de behovene som brukeren har. Jeg har vært rundt på ganske mange Nav-kontorer, og det er ikke noen tvil om at mange av de ansatte som skal følge opp folk som f.eks. får arbeidsavklaringspenger, har svært mange brukere å følge opp. Nå registrerer jeg at det i hvert fall er et svært bredt flertall framover for de ressursene vi skal ha inn i Nav-systemet til neste år, og det er positivt. Jeg håper at vi da ser bedringer på dette til neste år. 




