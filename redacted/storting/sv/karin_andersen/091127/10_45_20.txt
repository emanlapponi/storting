 Meningen med medisiner er jo at man skal bli frisk og ikke syk. Men dessverre er det nok slik at det motsatte skjer mange ganger, og jeg sier av og til – kanskje en litt sterk påstand – at jeg faktisk tror at det er flere som blir syke av for mye medisiner enn av for lite medisiner i dette landet. 




Vi diskuterer i dag forholdene på sykehjem, og det er kanskje ett av de stedene der det skulle være best kontroll med medisinbruken, fordi der er det pasienter som sjøl ikke er i stand til å oppsøke flere leger og få masse medisiner de ikke skulle ha. Allikevel ser vi at medisinbruken der er altfor høy. Jeg er enig i at her trengs det kompetanseløft på alle områder, ikke minst når det gjelder hvordan man trapper ned denne type medikamentbruk, som er altfor høy, og som gir skader. Jeg har snakket med ganske mange sykehjemsleger som har kunnskap om hvordan man trapper ned på en del av disse medisinene, som er redde for å gjøre det for fort. Det er nemlig noe av det farligste som kan skje. 




Jeg har jobbet veldig tett med et prosjekt som het «Medisin mot piller», som var lokalisert på Hamar, men som dessverre ble lagt ned i fjor. Jeg hadde en interpellasjon om det for ett år siden. Jeg lærte mye av det prosjektet – og jeg «traff» det, fordi jeg jobber veldig mye mot folk som er vanskeligstilte, uføretrygdede, sykmeldte eller går på sosialhjelp. Og hva er kjennetegnet på veldig mange av de menneskene som detter ut av arbeidslivet? Jo, mange har et rusproblem, eventuelt kombinert med et medikamentproblem. Mange har fått medisiner av helsevesenet fordi de har opplevd et traume, mange har ikke fått hjelp til å trappe ned – tvert imot har de fått forskrevet vanlige medisiner i mye lengre tid enn det som er reglene. Vanlige bivirkninger av terapeutiske doser av vanlige medisiner som gis mot søvnløshet, mot lette depresjoner – for å si det sånn: når livet er litt svart og vanskelig – blir igjen diagnostisert som psykiske lidelser. Og så er sirkelen i gang. 




Jeg er helt sikker på – i den debatten vi nå har nå om utstøting fra arbeidslivet – at altfor mange som er syke lenge, og som havner på uføretrygd, og altfor mange som havner i en vanskelig livssituasjon, også får en bedre løsning hvis legene og helsevesenet tar et større ansvar for ikke å påføre pasientene sine skader og nye sykdommer ved for mye medisiner. Derfor har jeg en appell til ministeren. Da jeg hadde interpellasjonen om prosjektet «Medisin mot piller», opplevde jeg nok at helseministeren den gangen hadde fått råd, selvfølgelig, fra sitt embetsverk, men at man blandet litt sammen en del av dette medikamentmisbruket med det som er 

rus

misbruk. I veldig mange tilfeller handler jo ikke dette om en pasient som ønsker å oppnå rus, det handler om demping av virkninger av en sykdom, diagnose eller av en eller annen type tilstand. Det betyr at en del av den kunnskapen man har for å trappe ned på rus, ikke nødvendigvis er relevant for å trappe ned på medikamentmisbruk. Det er slik at det er vanskeligere å trappe ned på en del av disse medisinene enn å trappe ned på heroin, f.eks. Det kan ta lengre tid, flere år, det må gjøres med stor kunnskap og med veldig tett oppfølging. Derfor ønsker jeg å be helseministeren om å gå litt inn i kunnskapen i dette prosjektet og følge opp det – her gjøres det et stort arbeid i våre naboland. Her handler det om kompetanse – selvfølgelig hos legene som jobber i sykehjem, men det handler om kompetanse og oppfølging hos alle som har ansvar for å skrive ut medisiner til pasienter. Og det handler om å utvikle kompetanse som kan bistå dem som har blitt medikamentavhengige, med å trappe ned på en medisinsk forsvarlig måte, som gjør at de kan komme ut av dette misbruket og få en bedre styring på hverdagen sin og ikke oppleve alle de ekstra problemene og bivirkningene som de også får. Som statsråden og flere andre her har sagt: Det kan til og med være så alvorlig at man dør av det. 




Jeg er veldig glad for denne interpellasjonen, som retter seg spesielt mot sykehjemspasientene og den biten. Dette er altså et stort problem som må håndteres på en mye mer systematisk måte enn det gjøres i dag. 




