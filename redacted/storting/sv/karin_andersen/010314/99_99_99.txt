 «Nivået på Regjeringens framlagte
satser for økonomisk sosialhjelp var skuffende lavt. Beregningen
av nivået på satsene sier Regjeringa bygger på enkeltelementer
i SIFOs (Statens institutt for forbruksforskning) standardbudsjett,
uten at det går fram hvilke elementer som er tatt med,
og hvilke som er utelatt. Heller ikke opplyses det om hvor lang
tid en mener det skal gå an å leve på disse
satsene. 

Vil statsråden gi innsyn i beregningsgrunnlaget,
hvilke elementer som er utelatt, og begrunnelsen for utvelgelsen?» 

  Jeg takker for svaret. Det brakte jo en viss
klarhet i hva det var man hadde tatt med, og hva man har utelatt.
Så er det da en diskusjon om dette har vært en
riktig vurdering. 

Jeg vil påstå at med det
resultatet man har kommet ut med med de veiledende normene, har
man endt opp med et veldig gjerrig system, som jeg tror i sin hovedsak
vil bidra til å ta motet fra folk og gjøre dem
enda mer passive og fortvilte i sin situasjon. Og det jeg syns var
mest betenkelig med det hele, var at Regjeringen ser ut til å ha lagt
ganske stor vekt på gjennomsnittsnivået i kommunenes
normer i dag. Da må jeg få spørre sosialministeren: Var
ikke hensikten med disse nye normene å løfte sosialklientene,
fordi de var de fattigste? Hvorfor har man da, istedenfor å legge
vekt på utgifter som alle har, lagt vekt på normer
som i dag holder folk fast i permanent fattigdom?

  Det er mange tiltak som må løfte
folk ut av fattigdommen. Spørsmålet er jo om sosialhjelpen
skal låse folk fast i en fattigdomsfelle, og gjøre
 at de har vanskeligere for å komme seg ut av den. Jeg frykter
at det er det som skjer nå. 

Statsråden sier at det nye nå er
disse stønadene til barn. Og det er positivt. Men hvis
man ser på hva summen blir, hvis man ser på hva
man nå får i enkeltstønader til barn
og sammenholder det med at Regjeringen ikke bare ber om, men faktisk
nå nærmest pålegger kommunene å ta
kontantstøtte, barnetrygd og engangsstønad ved fødsel
inn i beregningsgrunnlaget for sosialhjelpen, kommer man i flere
kommuner veldig dårlig ut. Jeg har fått noen eksempler
fra Bergen kommune der barnefamilier kan tape opp til 5 000 kr i
måneden på det nye systemet. Betyr det at sosialministeren
mener at sosialklienter i disse kommunene har hatt det altfor bra?

