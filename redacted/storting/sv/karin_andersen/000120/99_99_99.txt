 Etter utenriksministerens redegjørelse i dag kommer kanskje denne debatten i det lyset den bør komme, nemlig at flyktning- og asylpolitikken i Norge er begrunnet i behovet for beskyttelse ved forfølgelse og ikke i forhold i det norske samfunn.




Framtidas samfunn vil være flerkulturelle, og politikken må ha det som et positivt utgangspunkt. Man må derfor ha en vilje til inkludering og ikke bare en vilje til problematisering. Jeg vil vise til de behandlingene som kommunalkomiteen har hatt av saka i budsjettet i år, men også til Dokument nr. 8:87 for 1997-1998 og Innst. S. nr. 192 for 1997-1998, av 28. mai 1998, der vi ønsket å trekke opp en langt mer aktiv og målrettet integreringspolitikk: Kom mye fortere i gang, ha aktive tiltak der en lærer språk og arbeid samtidig, ha flyktningspesifikke tiltak som gjør at en på en helt annen måte blir inkludert tidligere. Poenget må jo være at vi tilbyr så gode opplegg for språkopplæring, arbeid og bolig at man kan gå fra kontroll og passivitet til inkludering og aktivitet. Det vil alle tjene på. 




Dette trur jeg at flertallet i denne salen, inkludert kommunalministeren, er enige om, men jeg blir litt i stuss over den vinklingen han gir svaret sitt, for det blir en slags ensidig forsvarstale for noen regnestykker, og de regnestykkene er problematiske. Dette koster. Blant annet i forbindelse med budsjettet i høst spurte jeg Kirke-, utdannings- og forskningsdepartementet om hva det ville koste å finansiere statlig 100 pst. de kommunale utgifter til utdanning av flyktninger og asylsøkere. Svaret fra departementet er at hvis man skal finansiere dette 100 pst. statlig, kreves det 270 mill. kr mer til kommunene for å få dette til. Det er en realitet som departementet sjøl har konkludert med. Det er altså mer i sum enn den statlige utdanningspakka som Regjeringen la inn i budsjettet, altså skolesatsingen. Det spises opp mer enn den av en manglende statlig finansiering på dette området. 




SV har uttrykt seg fullstendig klart på dette området. Vi ønsker en statlig fullfinansiering av disse utgiftene. Vi ønsker også et tilsvarende system når det gjelder enslige mindreårige asylsøkere. Seinest i nyhetene i dag hørte vi at svært mange av disse enslige mindreårige asylsøkerne har store traumer med seg som gjør at de trenger spesiell oppfølging. Det trengs helt ulike opplegg for disse, og kostnadene for oppleggene i kommunene kan variere fra 10 000–15 000 kr til 300 000–400 000 kr pr. søker. Det må borge for at vi ser på disse utgiftene på nytt og i stort alvor.




