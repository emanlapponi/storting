  Jeg vil få stille følgende spørsmål
til sosialministeren:

«Regjeringen sier i sin
erklæring at de vil bekjempe fattigdomsproblemene. Dette
synet deler Sosialistisk Venstreparti. Det er derfor med bekymring
vi ser at de to hovedsignalene som hittil har kommet fra Regjeringen om
saken, er en ny definisjon som rent teknisk gjør at færre
blir fattige, og et signal om at omfordeling til fordel for de fattigste
skal foregå ved å ta fra dem som så vidt ligger
over fattigdomsgrensen, og gi til dem som ligger under.

Hva slags verdigrunnlag bygger en slik tenking
på?»

  Jeg takker statsråden for svaret
og er glad for at statsråden ikke er opptatt
av tiltak som bare får det til å se
finere ut på papiret. Jeg føler meg allikevel ikke
trygg, for vi snakker om to litt forskjellige ting. Vi snakker om
akutte behov for en bedring i økonomien, og vi
snakker om langsiktige tiltak. Og når det gjelder de langsiktige
tiltakene, har det ikke stått på SV for å få de
på plass. Når det gjelder de kortsiktige tiltakene,
problematiseres de stadig. Vi vet hvilke folk dette gjelder. Det
gjelder folk som lever på sosialhjelp, på kombinert
trygd og sosialhjelp og de bostedsløse.

Statsråden sier i sitt svar
at hun er opptatt av sosial ekskludering når
det gjelder barn, og det betyr at det er det relative fattigdomsbegrepet
statsråden velger å bruke i denne sammenhengen.
Er statsråden enig i at vi også er nødt
til å ha et slikt begrep når det dreier
seg om de voksne, slik at de ikke blir påført
skyld, skam og straff fordi de er fattige, og at vi må bygge
opp og verne om verdigheten deres og framtidstroen framfor å ha
mer behovsprøving og tiltak som gjør at de føler
seg nedverdiget og mister troen på at de kan
skape seg en bedre framtid?

  Et annet forhold som bekymrer SV, er signaler
som kom i Aftenposten den 30. oktober fra statsrådens statssekretær.
Der står det:

«De
som klarer seg selv og som bare får et lite,
men helt unødvendig tilskudd, vil miste det til fordel
for dem som ikke klarer seg uten. Det betyr at vi skal
ha en mye skarpere sosial profil.»

Samtidig er dette en regjering som har en raus
politikk overfor folk som har svært god råd. Betyr
det at Regjeringens sosiale politikk går på omfordeling mellom
de fattigste, eller mellom de nesten fattige
og de fattige, og at Regjeringen ikke ser at både
den rike staten og kanskje den velhavende del av befolkningen
er nødt til å være med hvis
vi skal greie å løfte dem som har minst, og la dem
få et verdig liv?

  Jeg skal love statsråden
at når det dreier seg om å styrke arbeidslinjen,
skal det ikke stå på SV, men det dreier
seg også om penger.

Statsråden var inne på boliger,
og der er det to temaer som er viktige. Det er viktig at vi har
en sosial boligpolitikk som gjør at
folk ikke gjøres til klienter bare
fordi de har en lav trygd eller en lav inntekt, slik det
nå skjer i Oslo. Ser statsråden at det
er behov for å skjerme husleiene i disse boligene, slik
at folk ikke klientifiseres bare fordi de har
en lav inntekt? Og vil statsråden sørge for at
de barna som nå faktisk bor på hospits, slipper
det, og at det blir iverksatt umiddelbart? Det kan vel ikke være noen tvil
om at hospits ikke er et egnet sted for barnefamilier, og
at det at barn skal vokse opp eller i det hele
tatt være på slike steder, ikke
akkurat vil styrke sjansene deres for å greie
seg bra i verden. Dette er et tema det går an å ordne
over natten. Det fins andre overnattingsmuligheter som
faktisk heller ikke er særlig dyrere enn hospits,
og som er mye mer egnet for barnefamilier som boløsning.

