 Saken om et nytt pensjonssystem har en lang historie, og det er flere brede forlik som ligger til grunn for de endringene som vi behandler i dag. 




Vi har blitt enige om å lage et pensjonssystem som tar mer hensyn til den regningen som må betales av generasjoner som kommer etter oss, som flere har sagt. Det er viktig. Men det er mer enn endringer i pensjonssystemet som må til hvis en skal sikre en god framtid for dem som kommer etter oss – jeg kan bare minne om omstillinger med hensyn til klima. Vi er også nødt til å få et arbeidsliv som gjør det mulig for flere å stå til pensjonsalderen og stå lenger enn i dag. Vi ser at arbeidslivet er så tøft at folk får problemer og blir støtt ut. Vi har lagd et nytt pensjonssystem som er veldig godt for folk som kan stå veldig lenge i arbeidslivet, men vi har samtidig et system som kan bli vanskelig for noen av dem som ikke greier det tøffe arbeidslivet så godt. Derfor er det vi gjør, viktig når vi kommer til behandlingen av uføretrygden – når den tid kommer. 




Det har også vært et mål med pensjonssystemet at det skulle bli mindre komplisert. Jeg husker at jeg ved behandlingen forrige gang sa at det tror jeg nok dessverre ikke er tilfellet. Det handler også om at det er lange overgangsperioder og samordningsregler knyttet til veldig ulike ordninger. I dag behandler vi igjen tjenestepensjon og AFP i offentlig sektor, og her er det noen forskjeller mellom privat og offentlig sektor som gir en del problemer, fordi det ikke er likt, og fordi den ordningen som vi nå har i offentlig sektor når det gjelder AFP, ikke bygger på den samme logikken som pensjonssystemet og den AFP-ordningen vi har i privat sektor. 




I starten snakket jeg om at dette er brede forlik og lange prosesser. Dette handler også om en del av de lange prosessene som har vært på dette området, og om at det er framforhandlede avtaler som vi nå skal realisere gjennom lov. 




SV har, siden vi kom i regjering, vært med på pensjonsforliket, og når vi hører på innlegg fra representanten Røe Isaksen i dag, er jeg glad for at SV har vært med på dette, for det betyr at vi har ulike syn på deler av det. Men SV har absolutt vært med på å påvirke pensjonssystemet i den retning 

vi

 ønsker det, under behandlingen hele vegen. Det ønsker vi å fortsette med, for det er ikke slik at vi blir helt like. Derfor er det slik at Fremskrittspartiet, som hele tida står utenfor dette, ikke får noen innflytelse på det. Det tror jeg kanskje Fremskrittspartiet bør vurdere i framtida, for det er faktisk den måten man kan få innflytelse på, og ikke ved å stå helt på utsida og tape alt som man mener. 




Det har vært mange diskusjoner i dag om grunnlovsvern. Jeg vil vise til det saksordføreren sa om det, og til det Justisdepartementets lovavdeling sier. Når det gjelder den endringen som Stortinget har gjort under behandlingen, er det også slik at de som treffes av den nye ordningen som vi nå vedtar, vil være de som ikke har noen tid på seg til å tilpasse seg et nytt system, og at reglene slik de var lagt, kom veldig uheldig ut. Jeg er veldig glad for – jeg har lyst til å takke hele komiteen og også regjeringen for et godt samarbeid om den saken, fordi vi greide å løse den i fellesskap – at vi fant en løsning som jeg mener er god for arbeidstakerne, og som jeg mener også på sikt gjør at man følger mer logikken i hele pensjonssystemet framover og kan tilpasse seg det. 




Til slutt vil jeg bare bruke noen få ord på det temaet som også saksordføreren var opptatt av, nemlig disse kvinnene – stort sett er det kvinner som jobber i små stillinger i offentlig sektor – som ikke får opptjent pensjonspoeng. Det er et viktig tema å få en endring av dette framover, men det er også et ansvar som partene i arbeidslivet er nødt til å ta inn over seg. Jeg kan bare signalisere for min egen del og for mitt partis vedkommende at vi er klare til å være med på de lovendringer som må til for å bedre dette, hvis partene i arbeidslivet kan samles om en ny løsning. 




