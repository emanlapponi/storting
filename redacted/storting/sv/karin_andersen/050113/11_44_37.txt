 Ja, det er riktig at SV har vært imot Snøhvit-utbyggingen. Det er fordi en utbygging i Barentshavet, slik det er i dag, er en trussel mot den viktigste næringen langs kysten, og særlig i Finnmark, nemlig fiskerinæringen.




Det er klart at fiskerinæringen er sentral for bosettingen i Finnmark, og det er vel på det området at det trengs endringer i de generelle virkemidlene, som det ble snakket om her aller først. Det er riktig at det er overkapasitet i fiskeindustrien. Det er nok riktig at det ikke er mulig å åpne alle anlegg med full virksomhet, men det er fullt mulig å få mer av fisken på land i Finnmark, f.eks. hvis man overholder de leveringsforpliktelsene som allerede er der i dag. Det er også mulig å gjøre endringer utover det som sikrer at man får verdiskaping og virksomhet knyttet til den naturressursen som er nærmest, og som er viktigst for Finnmark. Det er det som må være utgangspunktet.




Statsråden viser til at det er fylkeskommunene som nå har overtatt ansvaret for omstillingsarbeidet. Ja, det er riktig. Men det er bred enighet om at situasjonen på Finnmarkskysten, og også noen andre steder, nå er slik at staten ikke kan vende ryggen til og si at dette ikke angår oss, at dette bare er fylkeskommunens ansvar. Situasjonen i Finnmark er alvorlig, og behandlingen av nysalderingen av budsjettet for 2004 viste at det var bred enighet om det. Så var det noen som mente at man kanskje skulle trå til noe mer, men vi trenger ikke diskutere det nå.




Poenget er at verken storting eller regjering kan - for å si det slik - sitte og se på en veldig kritisk situasjon og si at dette er noen annens ansvar. Vi har tross alt et overordnet ansvar for å gjøre noe når situasjonen er vanskelig. I en landsdel og i et fylke der arbeidsledigheten er svært mye høyere enn i resten av landet - deler av Kyst-Finnmark opplever en stabil, veldig høy arbeidsledighet - er det klart at det oppleves og føles veldig annerledes enn i deler av landet der arbeidsledigheten nå er i ferd med å synke, noe som er positivt.




Det fører meg til noe av det statsråden sa, at hun må sikre at man ikke erstatter den befolkningen som er der nå, med en ny befolkning. Noe av problemet når man blir arbeidsledig, er jo at man må ha noe å leve av. Nå har arbeidsledighetstrygdperioden blitt kuttet fra tre til to år, og mange i Vardø opplever nå at de går ut av den perioden og havner på sosialkontoret. Hele veien blir man også presset til at man skal flytte, fordi det er noe som kalles mobilitetskravet. Det er noe fornuftig i det, men hvis statsråden faktisk mener at det er et stort poeng å satse på den befolkningen som bor der, og ikke søke å erstatte den med en ny, kan det tenkes at dette regelverket er for rigorøst i en slik situasjon som f.eks. Vardø opplever i dag.




