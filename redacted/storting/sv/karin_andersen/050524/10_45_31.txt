 Jeg tror jeg vil begynne med å definere hva slags frihet det er som er viktig for SV. For SV er det f.eks. viktig når det gjelder eldreomsorgen, at de eldre sjøl skal ha større frihet til å være med og definere sine behov. Så er det viktig for SV at de eldre, når de har fått innvilget hjelp, skal ha muligheter sjøl til å kunne styre deler av denne hjelpen. Hvis man f.eks. har fått innvilget hjelp til å vaske gulv, men trenger å gå og handle, bør man sjøl kunne få lov til å disponere tida friere enn i dag. Så er det viktig for SV at de eldre gis frihet til å klage, og at man får en reell mulighet til f.eks. å bytte ut vedkommende hvis man får noen hjem som skal hjelpe til med å dusje, og som man ikke hæler å ha med seg i dusjen, eller hvis vedkommende ikke gjør den jobben som skal gjøres, slik at det er en reell klageadgang. Dette er reell frihet. Det er dette eldre mennesker etterspør.




Høyres frihet går jo ikke ut på at eldre folk skal få velge. Nei, Høyres frihet går ut på at det er noen som skal definere at man f.eks. skal få to timer. Da skal man få vasket x antall kvadratmeter på den tida. Skal man få velge om man vil gå i butikken hvis man heller trenger det? Nei, det skal man ikke få velge. Skal man få velge hvis man trenger noe mer hjelp? Nei, det skal man ikke få velge. Det eneste man skal få velge, er at det er et privat firma som skal vaske gulvet på de samme oppgitte minuttene. Den som fremmer standardisering og markedstenking og benchmarking, slik som Regjeringa gjør, fremmer byråkrati, detaljstyring og begrensninger i valgfriheten og overstyring. Konkurranseutsetting forutsetter nemlig at man har forhåndsdefinert tjenesten detaljert. Man skal gå hjem til gamle folk med stoppeklokka i hånden, der man på forhånd har fått beskjed om hva man skal gjøre, og hvor lang tid det tar. En skal f.eks. bruke ti minutter til å gå på do, og det å dusje tar 25 minutter, og det var det.




Dette er på en måte testspørsmålet på om man ønsker ordentlig valgfrihet. Den som ønsker ordentlig valgfrihet, må altså prioritere velferden og det offentlige tjenestetilbudet foran f.eks. skattelette.




Jeg merker meg at ingen fra Høyre har vært oppe i dag og referert til den nye undersøkelsen som Asplan Viak har gjort, som viser at privatiseringen gjør velferden dyrere og øker byråkratiet. Det å ha offentlig omsorg er ubyråkratisk, rimelig og gir større gevinst over tid. Det hadde vært riktig om Høyre hadde gått i bresjen for å gi kommunene økonomisk mulighet til å tilby et bredt spekter av tjenester til f.eks. eldre i dag, og at man når man gjennomfører vedtak om konkurranseutsetting f.eks. av hjemmehjelpstjenester, slik som man har gjort her i Oslo, ikke nekter de kommunalt ansatte å være like fleksible som de private er når de har vunnet et anbud.




