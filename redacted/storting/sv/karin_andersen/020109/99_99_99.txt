 «I Aftenposten 2. januar 2002 opplyses
det at Utenriksdepartementet i fjor høst nektet daværende
justisråd Lasse Qvigstad ved Norges ambassade i Washington å publisere
en kronikk fordi den inneholdt synspunkter som en fryktet kunne
bli oppfattet som Norges offisielle holdning til amerikanske
militærtribunaler.

På hvilken måte
mener utenriksministeren at synspunktene i denne kronikken
adskilte seg fra Norges holdning?»

 Jeg takker for svaret, men jeg finner begrunnelsen lite
truverdig. Det hadde kanskje vært lettere å tru
på det statsråden sier, at dette er en prinsipiell
avgjørelse, hvis det i det hele tatt hadde vært
mulig å forstå hva som var Regjeringens synspunkt
i saken, og man hadde hatt tillit til at Regjeringen hadde snakket med
en klar og entydig stemme og tatt avstand fra noen av
de klare rettssikkerhetsbrudd som man risikerer ved en slik behandling
som vi nå ser konturene av. Det er altså rettsstatens
grunnprinsipper og kjernen i demokratiet vi snakker om. Da er det
svært viktig at land snakker høyt og
tydelig, også til sine venner, når
man er i en konflikt eller en krise.

Jeg vil da spørre statsråden:
Hva har egentlig vært Regjeringens standpunkt overfor USA
i de samtalene som har funnet sted? Har de på noen
som helst slags måte skilt seg fra de synspunktene
som Qvigstad framfører i sin kronikk?

Kari
Lise Holmberg hadde her overtatt presidentplassen.

 Jeg vil da få påpeke at spørsmålet
lyder:

«På hvilken måte
mener utenriksministeren at synspunktene i denne kronikken
adskilte seg fra Norges holdning?»

Det er altså det substansielle innholdet
i Norges posisjon spørsmålet gjelder. Spørsmålet
om embetsmenns lojalitetsplikt har overhodet ikke vært
berørt i mitt spørsmål. Det er andre
som har tatt opp det tema. Min interesse er genuint: Hva
har Norge sagt, og hvorfor har ikke Norge
snakket så tydelig at det har vært mulig å høre det?
For nettopp i slike kritiske situasjoner, der viktige rettsprinsipper
er truet, er det svært viktig at frie nasjoner holder steinhardt
på rettssikkerhetsprinsippene, og sier åpent
og tydelig fra før en nasjon har tatt en beslutning, og ikke
etterpå. I ettertid er det svært vanskelig å gå inn
i en dialog med en nasjon som har tatt et standpunkt i
en slik sak. Ser ikke utenriksministeren at dette er spørsmålet,
og at det er viktig for et land som Norge å tale
entydig og klart? Da vil ikke bekymringen for at noen
kan oppfatte det som at Norge taler med to tunger, overhodet kunne være
til stede.

