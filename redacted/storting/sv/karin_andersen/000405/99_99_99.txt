 Jeg vil stille følgende spørsmål
til kommunal- og regionalministeren:

«Tomtemangel og høye tomtepriser
er viktige årsaker til at nye boliger blir svært
dyre og boligbehovet for folk med små eller ingen inntekt
ikke blir løst. Staten er en stor eiendomsbesitter, og
kan gjennom sin tomte- og eiendomspolitikk bidra til å få fart
i den sosiale boligbygginga.

Vil statsråden ta initiativ til at
staten går igjennom statlig tomteareal og eiendomsmasse
for å kunne bruke disse som innsatsmidler i en boligsatsing
for unge og vanskeligstilte?»

  Jeg takker for svaret, som var positivt. Det
er kanskje ikke så rart, fordi Arbeiderpartiet og SV har
før fremmet forslag sammen om en slik gjennomgang. Nå er
Arbeiderpartiet i regjering og har mulighet til å ta tak
i dette temaet på egen kjøl, og jeg er glad for
at de gjør det. 

Statsråden sa at tomteprisene nå er
svært høye – og det er riktig – og
at kommunene nå selger til markedspris. Det er kanskje
ikke så rart, fordi det er en viktig verdi som kommunene
har, og kommunesektoren har som kjent et stort underskudd for tida. 

Problemet er jo at staten oppfører
seg på samme måten, ved også å selge
til høystbydende. Og tomtene blir jo ikke særlig
mye rimeligere av den grunn. 

Mitt oppfølgingsspørsmål
må bli: Når staten går igjennom eiendomsmassen
og tomtearealene sine, er det med sikte på å kunne
tilby disse tomtene eller eiendomsmassen billigere, under markedspris,
slik at prisen på prosjektene blir lavere?

Kjell Engebretsen hadde
her overtatt presidentplassen.

  Jeg vil igjen takke for det positive svaret.
Det høres ut som det kanskje skal bli en ny giv i boligpolitikken.
Det trengs sannelig, fordi den har nå smuldret bort helt
siden begynnelsen på 1990-tallet. 

Poenget med å fokusere på tomter
er jo at det er en mangelvare. Når tomteprisen er høy,
er det også stor omsetning av dem. Det er mange som er
ute etter tomter i dag. Det betyr at hvis man ikke fra statens side
nå ganske raskt får en slik gjennomgang på plass,
og får på plass en ny holdning til dette i statlig
sektor, kan mye av tomtearealene allerede være borte. 

Er det slik at statsråden nå vil
sette bom for at statlig areal skal avhendes og selges i perioden
fram til man har fått denne gjennomgangen, slik at man
ikke kvitter seg med det man kunne ha som innsatsfaktor i en slik
boligsatsing?

 Jeg vil få stille følgende spørsmål
til kommunal- og regionalministeren:

«I Norge er det få sosiale
utleieboliger. De fleste er i kommunalt eie. Gjennom åra
har mange av disse boligene blitt nedbetalt, delvis av subsidierte
lån/tilskudd fra Husbanken, og med den enkelte
leietakers trygd, sosialhjelp og bostøtte. Nå selges
eller leies slike boliger ut til markedspris. 

Er statsråden enig i at det må lages
regler som sikrer at beholdningen av sosiale boliger ikke synker,
og at statlige penger til sosial boligbygging sikrer varige botilbud til
unge og vanskeligstilte?»

  Jeg takker for svaret, men jeg er litt usikker
på hva statsråden egentlig mente om spørsmålet
som ble stilt, nemlig: Trenger vi nye mekanismer som sikrer at offentlige
tilskudd som blir gitt for å øke beholdningen
av sosiale boliger, blir i boligene, slik at de ikke blir en slags
egenkapital for f.eks. en kommune som ønsker å opptre
nærmest som hushai? 10 pst. over ti år, som Husbanken
har som grense, er jo ganske kort tid. Problemet er at vi har veldig
få sosiale utleieboliger. Hvis vi ikke sørger
for en lengre tidsbegrensning på dette, vil man kunne pøse
inn statlige midler uten at antall sosiale utleieboliger øker.
At vi trenger å øke dem, tror jeg at Arbeiderpartiet
og SV er enige om. Så da er spørsmålet:
Trenger vi noen nye mekanismer for å sikre disse pengene
bedre enn i dag?

  Jeg takker for svaret, og takker for at statsråden
er åpen for å se om det kanskje trengs noen nye
mekanismer.

Det er ingen hemmelighet at utgangspunktet
for spørsmålet er situasjonen i Oslo. Oslo kommune
eier en stor andel av de sosiale utleieboliger. At de selger unna, og
at de også legger seg på en prispolitikk som gjør
at de nå nærmer seg både gjengs leie
og markedsleie, betyr at den innsatsfaktoren vi har for å avhjelpe
folks boligbehov, egentlig ikke blir virkningsfull i det hele tatt.
Jeg ser at noen ønsker seg ordninger med økt bostøtte
enten på kommunalt nivå eller – sikkert
helst – på statlig nivå. Det ville jo
bare være en rein driftsutgift og ville ikke sørge for
at antall boliger øker.

Ser statsråden for seg at man kan
ta et initiativ til et møte f.eks. med Oslo kommune for å drøfte
disse problemstillingene, slik at man kan få et bedre grep
om situasjonen raskt?

