 Jeg vil stille følgende spørsmål
til arbeids- og administrasjonsministeren:

«Revita er et sjølhjelpsprosjekt
for uføretrygdede, arbeidsledige og etablerere;
primært ufrivillig yrkespassive. De lykkes i
både å få folk tilbake til arbeid, i
utdanning og i å etablere egen bedrift. Forskriften til
jobbskapingsprosjekter hindrer at Revita kan få tilskudd
til sitt brukerfokuserte konsept. 

Vil statsråden ta initiativ til å endre
dette rigide og uhensiktsmessige regelverket, slik at dette nødvendige og
vellykkede tiltaket kan fortsette?» 

  Jeg takker for svaret, men jeg må nok
innrømme at jeg er langt mer skuffet enn jeg hadde forventet å være. 

Statsråd Kosmo har tatt til orde for
fornyelse av offentlig sektor, for å kunne se på tvers
av sektorgrenser og ha et brukerperspektiv, og til og med sa han
i Dagbladet for noen dager siden: «Systemet er for rigid,
og skjemaene bestemmer der sunt bondevett ville vært langt
bedre.» Denne saken dreier seg om det, og det dreier seg
om å se på en sammensatt gruppe av mennesker som
nå ikke har mulighet til deltakelse i arbeidslivet. Spørsmålet
er om man da skal holde på et regelverk og en sektortenkning som
gjør at slike tiltak som faktisk fungerer og lykkes, ikke
kan fortsette, om regelverket er viktigere enn målgruppa
og de menneskene vi er satt til å hjelpe. Statsråden
signaliserer i svaret sitt at en eller annen gang i framtida, når
man har fått evaluert noen forsøksordninger, kan
regelendringer komme. Jeg vil spørre når det i
så fall skulle kunne være.

  Nå er det sånn at flertallet
på Stortinget er fornøyd med det tiltaket som
er brukt som et eksempel her, fordi man faktisk har lyktes i forhold
til målgruppene med et mye breiere og et mye mer sektorovergripende
syn enn det statsråden nå legger til grunn. Jeg
kan kanskje ikke stille et nytt spørsmål, men
vil bare gjøre oppmerksom på at det er et flertall
i Stortinget som kommer til å fremme et forslag og be statsråden
om å foreta en slik regelendring. Mens alle disse nye tiltakene og
nye forsøkene, som er veldig bra, utprøves, dør
kanskje noen av de gamle som det hadde vært veldig riktig og
viktig å beholde. Noe av det politiske problemet er at det
faktisk er et flertall i Stortinget som har ønsket å opprettholde
slike tiltak, og det kommer dette flertallet til å stå på.

