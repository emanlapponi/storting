 Jeg vil støtte begrunnelsen til representanten Skjelstad fra Venstre. SV deler de synspunktene som Venstre har på saken.


Det er veldig bra at ny straffelov nå er gjennomført, og det er behov for å gjøre justeringer i annet lovverk. Vi er uenig i at man ikke gjør dette på en systematisk måte, men gjør forskjell på bestemmelsene der strafferammene er justert opp eller ned i straffeloven.


Jeg kunne ha forstått det hvis det hadde vært grunn til å anta at det for en del av dem som i proposisjonen omtales som «omreisende kriminelle» uten lovlig opphold, ikke er hjemmel for å utvise eller bortvise dem med dagens bestemmelser. Advokatforeningen mener veldig sterkt at det er det, og at det må forutsettes at hvis man kaller noen for kriminell, må de være domfelt, og at hvis det er situasjonen og utlendingen har lovlig opphold, er det utvisning og ikke bortvisning som det er aktuelt å vurdere. Vi mener at de endringene som gjøres i utlendingsloven, ikke er begrunnet godt nok der strafferammene i straffeloven har blitt redusert, og at det ikke følges opp i denne loven. Derfor kommer vi også til å stemme imot de to punktene som representanten fra Venstre redegjorde for.


