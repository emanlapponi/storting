  Jeg vil få stille følgende spørsmål
til forsvarsministeren:

«De totale kostnadene for Regionfelt
Østlandet skal bli forelagt Stortinget i en av de faste budsjett-
og investeringsproposisjonene, står det i St.meld. nr.
11 (1998-99). Oppstart av tiltaket er altså avhengig av
eksplisitte budsjettvedtak i Stortinget. 

Kan statsråden bekrefte at dette medfører
riktighet, og at oppstart av tiltaket ikke vil skje før
budsjettvedtak er gjort?»

  Jeg takker for svaret og for bekreftelsen
på at det ikke vil bli iverksatt utbygging før det
foreligger spesifikke budsjettvedtak i Stortinget.

Én av grunnene til at dette spørsmålet
ble stilt, er at det er i gang planleggingsarbeid, og at det i forbindelse med
det planleggingsarbeidet foreligger et igangsettingsdirektiv som
Forsvaret forholder seg til under utarbeidelsen av disse planene.
Dette dokumentet er unntatt fra offentlighet, og det skaper sjølsagt
stor undring og stor uro i lokalbefolkningen der dette tiltaket
skal komme. Det er ingen hemmelighet at det er stor lokal motstand
mot dette tiltaket, og man frykter at det her skjer ting som gjør
at bordet fanger, og at man er i gang før Stortinget har
gjort sine vedtak.

Vil statsråden ta initiativ til at
dette dokumentet blir åpent for allmennheten, slik at vi
kan unngå misforståelser rundt hva dette planarbeidet
dreier seg om?

  Jeg takker statsråden for svaret, og
for at statsråden er villig til å se på hva
dette igangsettingsdirektivet inneholder, om det er mulig å få det
som et offentlig dokument. Det tror jeg ville være svært
fornuftig. 

Det som er den reelle situasjonen, er at den
totale økonomiske situasjonen i Forsvaret òg er
slik at de fleste prosjekter er usikre, og at deler av Forsvaret – i
hvert fall i media – har erklært seg sjøl
teknisk konkurs. Det betyr at prosjekter som er vedtatt av Stortinget
innenfor de ulike grener, ikke nødvendigvis får
en finansiering som er slik at de blir igangsatt etter planene.
Det vil vi få en sak om som vi skal behandle i morgen. 

Jeg bare ønsker at statsråden
bekrefter at den faktiske oppstarten av tiltaket som sådant
ikke vil skje før Stortinget har bevilget penger til dette
konkrete prosjektet. 

  Jeg vil få stille følgende spørsmål
til kommunal- og regionalministeren:

«Flyktning- og asylmottak i Norge
blir i altfor stor grad opprettet ad hoc når flyktningstrømmen øker.
Dette er uholdbart både for flyktningene og myndighetene. Nye
driftsoperatører har liten kompetanse, og kommunene har
ikke beredskap for å takle behovet for fagkompetanse og
tilrettelegging. 

Vil statsråden ta initiativ til å opprette
en form for beredskapskommuner som kan være parat til å etablere mottak
på kort varsel?»

  Jeg takker statsråden for svaret,
men er litt usikker på hva statsråden egentlig
sa – om det var aktuelt å se på et bedre
beredskapssystem enn det vi har i dag, eller om det ikke er aktuelt å gjøre
det. Jeg regner med at statsråden er kjent med at det ligger
til behandling i Stortinget saker som går på nettopp
disse temaene, at det oppstår både kompetansemangel,
som gjør at flyktningene ikke får et godt mottak,
og konflikter rundt etablering, som vi helst ville unngå.

I tillegg til det vet vi at det er en del kommuner
som faktisk har ønsket å ha en viss beredskap
for dette. Hvordan dette skal gjøres i praksis, er statsråden
usikker på, sier han. Det er også spørsmålsstilleren.
Det er jo nettopp derfor spørsmålet blir stilt,
om det ikke nå med de erfaringene vi nylig har høstet,
er på tide å se på dette beredskapssystemet
på nytt, slik at vi er bedre budd på en situasjon
der det kommer et økt antall flyktninger. Slik som verden
ser ut, ser det ut til at vi vil oppleve det også i framtida.

 Jeg takker for svaret. 

Jeg konstaterer at statsråden og jeg
er uenige i om vi har den beredskapen som må til for at
dette skal fungere bedre enn det gjør i dag. Beredskap
har sin pris, men mangel på beredskap kan også ha
en pris, og jeg tror at den prisen kan bli høy både
for den enkelte flyktning, som i en svært vanskelig situasjon
møter en annen vanskelig situasjon, og for de kommunene
som skal stå for mye av den faglige oppfølgingen
som flyktningene trenger.

Jeg er lei meg for at statsråden ikke
er villig til å se på om vi kan finne fram til
andre systemer for å øke beredskapen. Det er i
utgangspunktet ikke ment slik at dette skal øke overkapasiteten
i stor grad, men det kan tenkes at det finnes systemer for beredskap
på disse områdene som innebærer samarbeid
om fagkompetanse, f.eks. mellom kommuner, som gjør at man
vet hvem man skal henvende seg til når en situasjon oppstår.

