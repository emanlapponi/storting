 Jeg har følgende spørsmål:

«Flere enn 6 000 personer er kastet
ut fra sin bolig de siste åra. Mange av dem ventet på time
på sosialkontoret. Alternativet for disse menneskene er
hospits. Samtidig står kommunale og private utleieboliger
tomme. Mangel på kommunal samordning, små og uoversiktlige
hjelpetiltak og ingen krav til maksimalt prisnivå eller
antall sosiale utleieboliger rammer folk med lite penger. 

Ser statsråden behov for et nytt regelverk
som sikrer nok billige sosiale utleieboliger og hindrer bostedsløshet?» 

 Jeg takker for svaret. 

Jeg kjenner statsrådens engasjement
på boligsektoren, som jeg setter pris på. Jeg
tror likevel at det må kraftigere grep til enn det Regjeringa
hittil har vært villig til å ta i bruk.

Det er ille å være vitne
til at private utleiere flår folk med dårlig råd.
Enda verre er det å være vitne til at kommuner
gjør det, og det skjer nå. For kommune etter kommune
går fra et system med generell subsidiering av de sosiale
boligene til et system med markedsleie eller gjengs leie supplert
med diverse små kommunale bostøtteordninger og
statlige ordninger. Det kan vise seg å være et
system som rammer folk med dårlig råd mye hardere
enn det Regjeringa har tilsiktet med sin politikk.

Vi bruker nå fra Stortingets og Regjeringas
side store midler for å bygge mange flere sosiale utleieboliger. Hvordan
skal vi kunne sikre at disse boligene på sikt forblir billige
når kommunene får lov til å heve husleiene uregulert?

 Jeg er enig i mye av det statsråden
peker på, men jeg syns likevel at det er en stor mangel
i resonnementet.

Vi ønsker faktisk å satse
milliarder for å bygge opp flere sosiale og rimelige utleieboliger.
Det er Regjeringa og SV helt enige om. Men hvordan kan vi på sikt
sikre at disse boligene faktisk forblir billige? Det er det regelverket
SV etterlyser. 

Vi har opphevet husleiereguleringa, og vi har
fått en ny husleielov som gjør det lovlig for
kommunene å operere både med gjengs leie og markedsleie,
sjøl for de boligene som skulle være sosiale og
billige. Ser ikke statsråden at utover alt dette samarbeidet,
som er en selvfølgelig oppgave for kommunene, så må vi
sikre at vi har en tilstrekkelig beholdning av billige, sosiale
utleieboliger? Det er nettopp den strukturmangelen i norsk boligpolitikk
som gjør at veldig mange får problemer. Hvorfor skal
vi nå bruke mange milliarder på et system som
kan vise seg bare å bli et forretningsområde for
kommunene hvis vi ikke passer på?

