 Representanten Lønning holdt nettopp et meget glimrende innlegg, som viste at det verken er en utdanningspolitisk, en forskningspolitisk eller en næringspolitisk begrunnelse for IT Fornebu. Det er i det hele tatt ingen god begrunnelse, det var en visjon – noe som noen trodde var en god idé, men som nok viser seg ikke å være det. Men det er et problem her, og det er at erkjennelsens lys kom litt seint til Høyre og sentrum også, og nå står jeg og føler at dette på en måte er et skip som har satt seg i bevegelse, og som man ikke helt har klart å stoppe. Jeg skulle ønske at det var flere som sa såpass klart som Lønning gjorde nå, at dette tror vi kanskje er en dårlig idé. Det hadde vært lurere å bruke disse pengene i utdanningssystemet på en annen måte. Men det at alle kastet seg på ideen da den kom, har ført til at vi er i den situasjonen vi er i i dag.




Så har jeg lyst til å si litt om historien om Gardermoen. Det er i hvert fall to vedtak som vi nå baler med samtidig, som henger sammen med Gardermoen. Det ene er etablering av skytefelt i Hedmark. Det er en del av Gardermopakka. Der gjør Arbeiderpartiet og Fremskrittspartiet felles sak og sørger for at det her blir et vedtak. Også andre ser ut til å være med på det. 




Den andre biten, som jeg husker veldig godt fordi jeg da var fylkesvaraordfører i Hedmark, var at da vi diskuterte dette, var den politiske begrunnelsen for å legge flyplassen til Gardermoen at man skulle trekke utviklingen østover og nordover. Det var Arbeiderpartiets begrunnelse. Men når man har åpnet opp dette spennende, interessante området midt i Oslo, har man plutselig glemt den målsettingen man hadde, nemlig et politisk ønske om å trekke utviklingen en annen veg – ikke sørover og vestover, men nordover og østover. Kan det være uenighet om at det var riktig? Men det var den begrunnelsen dere hadde, og det var det dere lovte, og nå løper dere fra det, for dere ønsker å skape en magnet som trekker veldig sterkt den andre vegen, og som trekker kompetansen ut av et område som absolutt hadde trengt det. 




Jeg har også en visjon og en idé. Jeg har en visjon om at Norge skulle bruke mulighetene sine og rikdommen sin til å bygge ut norsk skole og forskning på en slik måte at enhver elev og enhver lærer kunne få utviklet kreativiteten og kompetansen sin maksimalt, og at skolene skulle være de viktigste og mest spennende og oppdaterte samlings- og utviklingshusene i hele landet. I denne visjonen ligger det et samarbeid mellom næring, forskning og utdanning på kryss og tvers, og staten skulle styre sin innsats gjennom bevilgninger til utdanning og forskning og bidra til infrastruktur gjennom å opptre som oppdragsgiver og kjøper av forskning. Jeg håper at det snart er flere som får denne visjonen sammen med SV.




