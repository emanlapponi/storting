 Jeg ønsker å fremme to forslag, som er omdelt. Grunnen til det er at vi ser veldig godt det behovet som denne saken peker på, og at det er et stort behov for at de som driver denne typen transport, har de kvalifikasjoner, men også den kjennskapen til språket og de sårbare gruppene de er satt til å ta vare på som gjør at vi kan, for å si det sånn, ha tillit til dem. Sjøl har jeg vært borti flere saker der dette dessverre ikke har fungert slik som det skal, så vi skjønner veldig godt behovet for det.


Bakgrunnen for å ha et slikt botidskrav er at en skal ha grunnlag for å avgjøre vandelsvurderingen av en utenlandsk borger når vedkommende skal ha kjøreseddel for persontransport. Vi legger allikevel fram disse to forslagene, og bakgrunnen for det er at det er innvendinger fra høringsinstansene på noen områder. Barne-, likestillings- og inkluderingsdepartementet peker på at innvandrere fra tredjeland utenfor EØS i praksis nå blir utestengt fra arbeid hvis det blir krevd en kjøreseddel. Det er en målsetting at folk skal komme i jobb, og dette er noen av de jobbene som det i hvert fall tradisjonelt har vært mulig å få, så spørsmålet er da om man må ha en så firkantet regel som den som foreslås her.


Integrerings- og mangfoldsdirektoratet viser til at botidskravet i realiteten innebærer et slags yrkesforbud for tredjelands borgere. Det er jo sånn, tror jeg, at alle må være enig i at hvis det handler om språk eller andre typer vandelsvurderinger, vil det kunne gjøre seg like mye gjeldende for EØS-borgere som for dem som kommer utenfra EØS, så vi har et problem her uansett. Vi mener at det bør være muligheter til en skjønnsvurdering på denne saken, at man kan få en politiattest hvis en tidligere hjemstat kan produsere troverdige dokumenter som bekrefter god vandel. LO mener også at politiet bør ha mulighet til å nytte skjønn ved vurdering av botid for utferdigelse av kjøreseddel, så derfor foreslår vi dette.


Oslo kommune mener at et botidskrav må være kombinert med flere materielle kvalitetskrav, og det er vi enig i. En viser til at det vil øke kompetansen i næringen, og det vil svare på mye av den kritikken som har blitt rettet mot drosjenæringen i de siste åra. Oslo kommune mener at strengere kvalitetskrav vil føre til at søkere som har bodd i landet en stund, ikke vil være i stand til å oppfylle kravene, og kommunen mener at de allerede eksisterende reglene om kjennskapsprøve ikke er tilstrekkelig regulering.


Kanskje språk er noe av det aller viktigste å kunne. Hvis du skal kjøre små barn eller syke mennesker eller mennesker med utviklingshemning, og du er alene med vedkommende, er du helt avhengig av å kunne kommunisere med folk, også med dem som kanskje leverer et barn til denne transporten, og dem som tar imot dette barnet. Det har vært stygge eksempler på at både barn og demente har blitt levert på helt feil sted, og at de ikke har klart å kommunisere. Så språk er noe av det viktigste. Så skal jeg bare referere forslagene som vi ønsker å fremme:


«Stortinget ber regjeringa foreslå lovheimel for at politiet skal kunne nytte skjønn for å godkjenne truverdige politiattestar frå tredjeland utanfor EØS-området som grunnlag for å utferdige kjøresetel før kravet om fire års butid er innfridd.»


Og forslag nr. 2:


«Stortinget ber regjeringa foreslå språk- og kvalitetskrav til sjåførar i persontransporten som kan betre tryggleiken for sjåførar og passasjerar.»


