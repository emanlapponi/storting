 Jeg vil få stille kommunal- og regionalministeren
følgende spørsmål:

«Kommunal- og regionalministeren har
hatt en rekke utspill om endringer i norsk asyl- og flyktningpolitikk. Eksempler
på dette er bruk av u-hjelpspenger som press for å få land
til å ta imot asylsøkere Norge har avvist,
og stopp i ytelser til livsopphold for alle
asylsøkere med avslag. Konsekvensene av endringen er ikke
kjent. Ingen av sakene er behandlet i Stortinget og visstnok heller ikke
i Regjeringen.

Mener statsråden at slike
endringer kan gjennomføres uten Stortingets godkjenning?»

 Jeg takker for svaret.

Statsråden sier at situasjonen
er dramatisk, og at det er behov for å gjøre noe.
Det er SV helt enig i. Derfor er vi forbauset over at statsråden
velger en slik utspillspolitikk istedenfor å ta sakene
opp med Stortinget og få klarert ut nødvendige
tiltak. Jeg tror at Regjeringen er tjent med at det er så brei
enighet som mulig om de tiltakene som nå kommer i gang.

Det er da også nødvendig
at Stortinget blir kjent med at konsekvenser er utredet, og hvilke
konsekvenser det er. Vi gikk ganske detaljrikt til verks
på dette da vi behandlet stortingsmeldingen om asyl- og
flyktningpolitikken i vår. Den omleggingen som er varslet
nå, er en vesentlig større endring enn
mange av de sakene som ble behandlet i forbindelse med stortingsmeldingen.
Derfor mener vi at man burde ha brakt saken til Stortinget.

Når dette er sagt, vil jeg spørre
om hvordan man har tenkt seg konsekvensene av dette, f.eks. når
det dreier seg om kurdere med avslag. Jeg har i samtaler
med statsrådens politiske rådgivere møtt
en argumentasjon som går på at det er registrert
ca. 1 400 bevegelser av kurdere eller andre
personer med norske reisedokumenter, som har reist inn
i Irak, og at det skal være en slags type
generell begrunnelse for at det ikke er farlig å reise
inn. Vet statsråden at det er de samme personene som nå blir
nektet livsopphold, som har brukt norske reisedokumenter og
reist til hjemlandet?

 Jeg hører hva statsråden sier nå,
og det er litt leit at man ikke fikk slik informasjon
da disse utspillene kom, og at man ikke klarerte dette
på forhånd, før man gikk ut med det,
for dette skaper stor usikkerhet. Det er som sagt ingen uenighet
om prinsippet om at når man har fått et avslag,
skal man reise. Det kan også godt tenkes at norske
myndigheter må bruke langt tøffere virkemidler
enn i dag. Men det er klart det brer seg en stor uro, ikke
minst for hvordan det vil slå ut i forhold til uønsket
kriminalitet hvis man tar penger fra folk, som da vil stå igjen
uten mulighet til å forsørge seg selv.

Men så til det siste punktet, der
statsråden også har foreslått
at man nå skal begynne å bruke bistandsmidler for å få sendt
asylsøkere hjem. Jeg må si at for SVs del regnet
vi med at merknaden i stortingsmeldingen dreide seg om bruken av
ODA-godkjente midler, som SV har reservert seg mot i lang tid. Kan
statsråden avkrefte at det er det som er temaet i stortingsmeldingen,
og at man i stortingsmeldingen signaliserte å gå langt
utover dette?

