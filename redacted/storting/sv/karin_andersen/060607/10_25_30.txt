 

(komiteens leder):

Jeg har bare behov for å legge til to ting i forhold til saken.




Det ene er å understreke det som også sistnevnte taler sa, at dette dreier seg om likestilling for funksjonshemmede. Det er vi nødt til å ta hensyn til når vi ser på alle reglene som i praksis kan virke ganske firkanta – hvis jeg må få lov til å være så uærbødig å si det.




Det andre jeg har lyst til å sette litt lys på, er deler av den argumentasjonen som har vært ført i forhold til at det skulle være så farlig å ha denne Terrengen «gående» blant andre trafikanter, fordi den går så fort som 10 km/t. Jeg er sjøl en ganske ihuga syklist, men en syklist som kommer på et fortau – og det har syklisten lov til – kan komme vesentlig fortere enn 10 km/t uten en eneste lyd. Jeg synes vi skal være litt forsiktige med å argumentere på den måten, for det virker litt søkt at en motordreven rullestol som faktisk bråker en del og kjører i 10 km/t, skulle være så fryktelig farlig for andre gående i trafikken.




Jeg vil også slutte meg til rosen som er gitt her både til forslagsstillerne, til saksordfører og til departementet. Vi må nå prøve å finne en løsning. Det er sikkert også mange andre slike regler som vi er nødt til å se på framover, hvis vi skal nå målsettingen om at funksjonshemmede skal være likestilt med oss andre når det gjelder å kunne bruke også samfunnets utearealer.




