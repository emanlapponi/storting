  «I 1999 har det kommet 474 enslige
mindreårige asylsøkere til Norge. Barna blir plassert
midlertidig på asylmottak, men målet er at de
raskest mulig skal bosettes i en kommune innen tre måneder, selv
om asylsøknaden ikke er behandlet. Alenebarna er svært
sårbare, har stort omsorgsbehov og behov for et normalisert
liv. Bare 194 av de 474 er til nå bosatt.

Hva vil Regjeringen gjøre for å oppfylle
målsettingen?»

  Jeg takker for svaret og er glad for at Regjeringa
er opptatt av dette. Vi må lage ordninger som gjør
at disse barna ikke kommer dårligere ut enn norske barn
i tilsvarende situasjon, sa statsråden. Vi kan vel kanskje
si at norske barn som er under lov om barnevern, er i samme situasjon,
fordi de også på mange måter er alenebarn. 

Det særskilte tilskuddet til de enslige
mindreårige ble økt til 90 000 kr pr. år,
og aldersgrensen ble hevet til 20 år. Men når
det gjelder barnevernsbarna, vet vi at aldersgrensen er 23 år.
Mener ikke statstråden at det kunne være en løsning å se
på om en også kunne heve aldersgrensen for tilskuddet
til enslige mindreårige, la det vare fram til 23 år,
slik at kommunenes økonomiske rammer for å kunne
lage et normalt hverdagsliv rundt disse barna lå bedre
til rette, slik at bemanningen av hjemmene, enten det er fosterhjem
eller andre løsninger, kunne bli på samme nivå som
for barnevernsbarna?

