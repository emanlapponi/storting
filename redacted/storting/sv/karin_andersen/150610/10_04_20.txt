 SV vil i år som tidligere fremme et eget forslag i denne saken. Det er omdelt, og det er et beriktiget forslag. Det er ikke det som ligger ute på Stortingets hjemmeside, men altså et beriktiget forslag. Grunnen til at vi gjør dette, er:


Punkt 1: Vi mener at Stortingets lønnskommisjon ikke er et egnet redskap til å fastsette Stortingets lønn. Stortinget må behandle det, det er det vi driver med nå, så vi må ta et selvstendig standpunkt til det.


Punkt 2: Når man regulerer lønn med prosent, får de som har høy lønn, en mye høyere lønnsøkning i kroner og øre enn de som har lav lønn. De som har lav lønn, kan skrive under på at – for å si det sånn – 2 pst. av 800 000 kr er noe helt annet enn 2 pst. av 200 000 kr. Det er kroner og øre vi betaler både mat, husleie og alle de andre tingene med, så det å si at man har en lik lønnsutvikling når man har den samme prosenten, stemmer i hvert fall ikke når man skal leve livet sitt i en vanlig hverdag.


Vi i SV mener at Stortinget skal være tilbakeholden med å øke sine egne lønninger med mer enn gjennomsnittet av det befolkningen får, og derfor er vårt forslag at vi skal øke det med et gjennomsnittlig kronebeløp av det som har vært lønnsutviklingen for andre. For statsministerlønningen foreslår vi frys nå, og det betyr i praksis, når man regner inn overhenget, at statsministeren allikevel får et kronetillegg på 16 000. Vi mener at dette er et godt lønnsnivå. Storting og regjering skal ha et godt lønnsnivå, men de skal ikke ha et lønnsnivå som skiller seg langt fra det vanlige folk har. Vi sitter og bestemmer hva andre folk skal ha når de er i f.eks. ulike typer livskriser, eller hva de skal få når de ikke har lønn, og vi bestemmer hva som skal være ytelser på ulike områder – og hvis vår egen situasjon er helt fjern fra det, mener vi det er feil. Vi skal være folkets representanter, og vi skal ha et nivå på våre lønninger som er rimelig godt – det er det – men det skal ikke være helt annerledes.


Derfor er SV også svært betenkt over de signalene som nå kommer fra Stortingets lønnskommisjon om at man nå skal se sterkere hen til lønnsutviklingen blant statens ledere. Hvis statens ledere rykker fra i lønnsnivå, er det den lønnspolitikken det må gjøres noe med, og bremses, før man gjør det motsatte, nemlig å si at da skal stortingsrepresentanter og regjeringsmedlemmer opp i lønn. Det er behov for mindre forskjeller og ikke større forskjeller, og Stortinget skal ikke med egen lønnspolitikk bidra til å øke forskjellene.


