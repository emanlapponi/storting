 

[13:57:32]

: Vi skal bygge hele landet. Det er fordi det er store verdier i hele landet. Det er muligheter, det er mennesker, det er gode liv og verdier som det er verdt å ta vare på og utvikle. For det lille kan bli veldig stort, og det lille kan være helt avgjørende for en helhet som gjør at det er et godt land, og at man har utnyttet alle mulighetene som er der.


Sentraliseringen går litt mer av seg sjøl – det er veldig sterke krefter som en sjelden trenger å jage på. Det er det regjeringen gjør. De ønsker å forsterke sentraliseringen og overser det store tapet man da vil få – både som land og på mange steder i landet – ved ikke å utvikle og se på mulighetene i lokalsamfunn over hele landet.


I mitt eget fylke vokser reiselivet kraftig. Det er positivt. Men jeg tror ikke det er noen som tror at dette reiselivet kan leve i et vakuum. Det må være et fungerende lokalsamfunn der, det må være folk, det må være noen som lager lokal mat og spesielle opplevelser, slik at det er noe positivt rundt det reiselivsprosjektet som er der.


Det er jo slik at statlige og kommunale, offentlige, stillinger og det nettverket som det gir, ofte er med på å balansere, trygge og legge et grunnlag for annen virksomhet rundt omkring i lokalsamfunnene. Det er utrolig viktig. Da handler det om å se konsekvensene hvis man kutter for mye i dette, sentraliserer for mye – kaller det effektivisering, mens det i realiteten er sentralisering – og heller ikke alltid får bedre faglige resultater, slik som regjeringens kamp for å få sentralisert skatteinnkrevingen, der de runde på runde har gått på en smell, fordi det åpenbart er feil. Dette er jobber som gjøres like godt lokalt.


Så det handler om mange ting. Regjeringen har kuttet voldsomt i de distriktspolitiske virkemidlene, og det er SV svært uenig i. Men en av de symboltunge sakene de har hatt, handler ikke om å rive opp sentrale arbeidsplasser og flytte dem ut, det handler om en stor og viktig distriktspolitisk satsing som den rød-grønne regjeringen hadde ferdig. Det er den store arkivsatsingen på Tynset, som lå i budsjettet da denne regjeringen overtok, som de med et pennestrøk fjernet. Det var mange kompetansearbeidsplasser i en distriktskommune som viste at den hadde kompetanse og kapasitet til å ta imot dette, der alle angjeldende etater som skulle inn, støttet det forslaget som lå der, og viste at det var den beste satsingen, at det var den beste faglige muligheten til å løse en ny, stor og viktig oppgave. Til stor forskrekkelse – ja, det er vel grunn til også å nevne at her var det en kommune, et lokalsamfunn, som hadde lagt ned 30 mill. kr–40 mill. kr for å støtte staten i den satsingen den hadde lagt opp til – kommer altså regjeringen og med et pennestrøk fjerner dette, riktignok først etter at den ene statsråden etter den andre hadde vært flere runder og lovt at jo, det blir nok. Det viste seg at det ikke var sant.


Nå er alt i det blå, men resultatet blir vel at det havner i Trondheim, et sted der det er sterke miljøer fra før, der regjeringspartiene antakeligvis har sterke nettverk. Det betyr at man har gått glipp av en gyllen mulighet til å få til en stor satsing i et område av Norge som er en utkant, men der utdanningsnivået er veldig høyt, og der man i mange år også har vist stor evne til å ta i bruk moderne teknologi.


Det er veldig trist, og det er veldig kritikkverdig av regjeringen at de ikke har fulgt opp dette, som lå gryteferdig og var der, og som kunne blitt et prestisjeprosjekt for denne regjeringen. De kunne ha fått æren – jeg ville ha godtatt det hvis det hadde skjedd at de hadde tatt æren for det, for det er så viktig.


Dette var et politisk røvertokt av de sjeldne, det var et av de dårligste distriktspolitiske grepene jeg har sett noen regjering har tatt. Det viser rett og slett at man ikke vil få til sjøl det som alle faginstanser sier er den beste løsningen – når den ikke ligger midt i sentrale områder. Det er der denne regjeringen vil satse, mens SV vil satse i hele landet.


