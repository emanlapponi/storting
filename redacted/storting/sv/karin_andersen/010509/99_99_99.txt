 Jeg vil få stille følgende spørsmål
til samferdselsministeren:

«Nok en gang blir ATC på Rørosbanen
forsinket og ikke ferdig før våren 2002. Dette
skulle vært på plass før Åsta-ulykken.
Alle utsettelsene og stadig økte kostnader skaper stor
misnøye hos brukere og svekker tilliten til jernbanen.
Hverken i NSB eller Jernbaneverket ser det ut til å være
vilje og ressurser til å sikre framtidig persontrafikk
på banen.

Er det nedlegging som er Regjeringens mål,
eller vil statsråden foreslå tiltak og penger
som gjør framtidig drift av banen mulig, sikker og sannsynlig?»

  Jeg takker for svaret.

Det er mange grunner til at et slikt spørsmål
kommer, og den ene er at satsinga på sikkerhet på Rørosbanen
har vært lovt ferdig mange ganger. Både før
Åsta-ulykken og etter Åsta-ulykken har fristene og nivået
på sikkerheten blitt stadig forskjøvet og endret
og endret og endret. Nå sier ministeren at nok
en gang har Jernbaneverket vurdert å ta dette i drift i
2001. Jeg oppfatter det slik, med den historien vi har på dette
anlegget, og den erfaringen vi har med hvordan Jernbaneverket har
håndtert sikkerheten både før og etter
Åsta-ulykken, at en slik forsikring ikke er
god nok. Er det slik at statsråden kan forsikre om at dette
kommer i drift, eller kan vi oppleve nok en gang, slik vi har opplevd
utallige ganger, at fristen igjen blir utsatt, og at vi får
nye skuffelser og nye grunner til ikke å ha tillit til
at dette arbeidet blir gjennomført på en skikkelig
måte?

  I siste nummer av «Kjøreveien» uttaler
prosjektsjef Brede Nermoen at grunnen til at tiltaket
blir forsinket, er at fristen ikke er godt nok begrunnet. Jeg mener
at det er en helt uakseptabel forklaring. Fristen er oversittet
altfor lenge, og vil statsråden nå sørge
for at disse tiltakene faktisk blir gjennomført innen fristen?
Hvis ikke, er det grunn til å stille spørsmål
ved om Regjeringa står fast ved og kommer til å stå fast
ved at Rørosbanen fortsatt skal ha persontrafikk. Det er
helt avgjørende nå å gi signaler inn
i NSB og Jernbaneverket om at disse tingene skal på plass,
og at det er Regjeringas entydige politikk at det skal gå persontrafikk
på Rørosbanen i framtida.

