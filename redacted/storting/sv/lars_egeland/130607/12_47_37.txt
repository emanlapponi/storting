 (ordfører for saken): Jeg ser at det på galleriet har ankommet det som kanskje er en skoleklasse. Jeg antar at de ikke har kommet av spesiell interesse for denne GGGI-saken. GGG står ikke for Gyldendals Gode Guttebøker, som jeg vokste opp med, men det står for Global Green Growth Institute, og vi skal nå ratifisere en avtale om opprettelsen av dette instituttet.


Jeg antar at det heller ikke blir heftig debatt om det, for det er en enstemmig komité som skriver i merknadene at de deler departementets ønske om at Norge skal være en pådriver for en grønnere utvikling – ikke bare i Norge, men i hele verden. Komiteen mener at Norge kan være en viktig brobygger mellom ulike grupper av land i internasjonale prosesser. Vi er fra før av engasjert i arbeidet med grønn økonomi gjennom støtte til FNs miljøprogram, OECDs grønn vekst strategi, for ikke å snakke om klima- og skoginitiativet Energy Pluss.


Dette og GGG-instituttet er nettopp et initiativ der Norge kan samarbeide med utviklingsland, for det følger av Klimakonvensjonen at medlemslandene bør utarbeide nasjonale lavutslippsstrategier. Det gjelder også utviklingslandene, og komiteen mener at GGG-instituttet er en strategisk partner i dette arbeidet.


Saken har vært forelagt utenriks- og forsvarskomiteen, og de har samme innstilling som oss, nemlig at vi skal ratifisere avtalen.


