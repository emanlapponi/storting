 Jeg tillater meg å stille følgende spørsmål
til olje- og energiministeren:

«I Tønsberg slippes energi
tilsvarende 800 gigawatt – minst et par Alta-kraftverk – ubenyttet
opp i lufta. Det er spillvarme fra Esso-raffineriet på Slagentangen.
Det er tildelt konsesjon for utbygging av fjernvarme basert
på denne spillvarmen. Hittil har prosjektet ikke
fått tilskudd, til tross for sitt store potensial
i å redusere bruk av elektrisk kraft til oppvarming.

Hva vil Regjeringa nå gjøre
for at dette prosjektet skal kunne realiseres?»

 Jeg takker for svaret, som for så vidt ikke
brakte mye nytt. Man kunne ha tenkt seg at dagens energisituasjon
kunne ha betydd en litt mer offensiv holdning.

Statsråden viser til Stortingets mål
om økt bruk av vannbåren varme, som er en oppfølging
av Kyoto-avtalen. Det er ikke nok å vedta mål.
Det er gjennomføringen som teller, og da er realiseringen
av prosjekt som dette helt nødvendig.

Statsråden viser til Enova og sier
at det blir betydelig konkurranse
om støttekronene herfra. Det er jo der problemet
ligger. Dette prosjektet har rett og slett vært for stort.

Kan ministeren tenke seg å ta imot
en invitasjon fra SV? Regjeringen og SV har jo som kjent flertall
for å øke Enovas midler til støtte for
utbygging av fjernvarme og annen alternativ energi, slik at det
monner?

 Jeg takker for svaret.

Jeg oppfatter det slik at ministeren muligens
vil komme tilbake med forslag om mer penger til Enova, og det vil
få SVs støtte.

Det er viktig at et slikt prosjekt som Slagentangen-prosjektet
blir realisert ganske snart. Det er altså gitt
en konsesjon, og det er viktig at konsesjonshaverne gir beskjed
om at de vil realisere prosjektet, ikke minst fordi det
er store byggeprosjekter på gang, og hvis det blir gitt beskjed
om at konsesjonen blir benyttet, kan kommunen pålegge tilslutning
til fjernvarme. Alternativet kan være panelovner, dessverre,
slik det har vært f.eks. ved utbyggingen av et kulturhus
og et hotell i Tønsberg den siste tiden, nettopp
fordi konsesjonen ikke var klar.

I forrige århundre
gikk politikerne i bresjen for å elektrifisere landet og
bygge ut viktig infrastruktur. Hva som er viktig infrastruktur,
endrer seg. Kanskje er fjernvarmenett en slik viktig infrastruktur
nå. Kan statsråden tenke seg at man gir bidrag
f.eks. gjennom Husbanken, slik at kommunene kan gå inn
som medeiere i fjernvarmenett?

