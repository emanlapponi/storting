 (ordfører for saken): Denne saken gjelder implementering av EUs såkalte miljøansvarsdirektiv, som ble innlemmet i EØS-avtalen i 2009. For noen EU-land har dette direktivet betydd vesentlige lovendringer, men Norge har allerede lovfestet prinsippet om at forurenseren skal betale. For oss har det betydd bare mindre lovendringer. Det er en enstemmig komité som innstiller disse lovendringene.


Miljøansvarsdirektivet innfører en hovedregel om et objektivt ansvar som et viktig ledd i forurenseren-skal-betale-prinsippet. Dette er i tråd med nasjonale bestemmelser og krever ingen endringer i forurensningsloven med hensyn til tiltaksplikt.


Komiteen understreker i sine merknader – og det er i tråd med svar fra miljøvernministeren på spørsmål fra komiteen – at det ikke er noen endring med hensyn til forurensers plikt til å gjennomføre tiltak, selv om forurensningen er tillatt.


Ellers foreslår regjeringa en utvidelse av anmodningsretten og prøvingsadgangen i saker der forvaltningen har unnlatt å pålegge eller gjennomføre tiltak, og det er det også en samlet komité som er enig i.


