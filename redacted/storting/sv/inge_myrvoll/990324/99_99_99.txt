 Jeg har følgende spørsmål
til samferdselsministeren:

«I Innst. S. nr. 128 (1994-95) om
statens engasjement i regional luftfart går flertallet
i samferdselskomiteen inn for at det regionale rutenettet underlegges
forpliktelse til offentlig tjenesteyting for å sikre brukere
og næringsliv et tilbud om rimelige priser. I vår
vil det regionale rutenettet legges ut på nytt anbud.

Hvordan vil statsråden sikre at resultatet
av anbudet fører til at brukere og næringsliv
får rimelige priser?»

  Jeg takker statsråden for svaret.

Statsråden er, i tillegg til å være
samferdselsminister, en storbruker av det regionale rutenettet.
Han kjenner det godt, både når det gjelder kapasitet
og pris. Han er vel også kjent med at brukere som må kombinere
kortbanenett og stamrutenett, har de høgste transportkostnadene her
i landet. I tillegg er det i den landsdelen vi kommer fra, nødvendig å bruke
fly internt i fylkene. En tur-returpris Vardø-Oslo koster
5 840 kr – full pris – og fra
statsrådens hjemsted, Stokmarknes, koster det 5 070 kr. 

Syns statsråden det er rimelige priser?
Vil han, hvis han ikke syns det, gå inn for at prisene
reduseres i anbudet, sånn at man eventuelt får
et høyere offentlig kjøp ved at man oppnår
det som kan betraktes som «rimelige» priser, og
at det er det vår oppgave å betale?

 Jeg har følgende spørsmål
til samferdselsministeren:

«I St.meld. nr. 15 (1994-95), Statens
engasjement i regional luftfart, foreslo departementet ut fra tilråding
fra Luftfartsverket forlengelse av rullebanene til 1000 meter for
12 av kortbaneflyplassene. 

Hvordan følges denne målsetting
opp?»

 Jeg har bare lyst til å komme med
et godt råd til samferdselsministeren.

Ut fra min lange erfaring som samferdselspolitiker
har jeg oppsummert at Luftfartsverket har en tendens til å jobbe
mye på egen hånd og finne sine egne løsninger, som
kanskje ikke akkurat er de som Stortinget har lagt som premiss.
Når det gjelder den tekniske/operative standard,
som Stortinget har behandlet, er det veldig viktig at det er vi
som gjør de endringene som skal til, og ikke Luftfartsverket,
for det ryktes meget sterkt at Luftfartsverket allerede har bestemt
og tenkt seg en annen løsning for en teknisk/operativ
standard enn det regjering og storting la til grunn da vi behandlet
meldingen. Jeg håper de ikke er kommet så langt
i sine prosesser at det er for sent for oss å kunne ha
et kritisk forhold til de planendringene som visstnok ligger i Luftfartsverket,
og som de ikke har orientert om, men som er begynt å bli
kjent land og strand rundt før det har kommet til oss.

