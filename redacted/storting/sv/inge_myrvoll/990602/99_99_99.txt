 Jeg har følgende spørsmål
til fiskeriministeren:

«Det har vært bred politisk
enighet om at kystflåten er bærebjelken i fiskeriene.
Det har også vært enighet om at det er overkapasitet
i fiskeflåten og at det er nødvendig med kapasitetsreduksjon.
En rapport fra SINTEF viser at til tross for disse erkjennelser
investeres det som aldri før i den havgående flåte.

Hvilke nye tiltak vil Fiskeridepartementet
foreslå for raskt å snu denne utvikling?»

  Det er for dårlig tid i et spørretimespørsmål
til å gå kritisk gjennom en rapport og si om den
kan avdekke nye ting i de norske fiskeriene.

I svaret snakker statsråden om at
investeringsnivået går i bølger, og at
flåtefornyelsen tallmessig har vært dominert av
fartøy under 15 meter, men dette sier jo lite om fangstkapasiteten.
Hvis 80 pst. av investeringene i perioden 1985-1999 har
gått til den havgående flåte, innebærer
det en stor økning av fangstkapasiteten og et press på ressursene.
Kan statsråden bekrefte at fangstkapasiteten i den havgående
flåte har gått ned?

Så vil jeg da – sjøl
om det er kort tid – knytte noen kommentarer til det statsråden
sier om at det skal legges vekt på fornying av flåten
i Nord-Norge. Ifølge de tallene jeg sitter med fra 1985-1999,
har 70 pst. av investeringene gått til fartøy
i Sør-Norge, og i år – siden det skal
legges vekt på det nå – er bare tre av
de minst 23 fartøyene på over 34 meter som bygges,
fra Nord-Norge. Tror statsråden at de tallene er noenlunde
riktige, og hva gjør man i så fall med det?

