  Jeg har følgende spørsmål
til fiskeriministeren:

«Det har vært avdekket alvorlige
tilfeller av ulovlig utkast av fisk fra norske fiskefartøyer.
Ifølge Aftenposten 10. november 1999 sier forsker Odd Nakken
at en kombinasjon av ulovlig utkast av fisk og et uregistrert fiske, det
vil si svart fiske, er den viktigste årsaken til at forskerne
bommer på sine bestandsmålinger. 

Mener statsråden at kontrollordningene,
med blant annet inspektører, fungerer tilfredsstillende,
eller vil det bli satt inn intensiverte kontrolltiltak for å stanse
ulovlig utkast og svart fiske?»

  Jeg syns naturligvis statsråden kunne
ha vært sterkere når han beskrev situasjonen,
når han sier at han har «grunn til å anta
at utkast faktisk skjer», og at det «videre kunne
legges til grunn at det foregår såkalt svart omsetning
av fisk». Jeg føler meg fristet til å sitere
Cohen på norsk: Alle veit jo det, alle veit jo det – det
er sånn det er, alle veit jo det. 

Men dette fører til – det
er vi enige om – at det blir vanskelig å lage
statistikk, dette er ressursmessig uakseptabelt. I tillegg er det
jo slik at når det foregår ulovlig utkast, og
det foregår svart omsetning, blir de som driver ærlig,
straffet når kvotene senere må reduseres. Så de som
driver på en skikkelig måte, får lide
for det. 

Det jeg da lurer på, er om måten
det reageres på, er tilstrekkelig. Tidligere kunne også norske
båter som brøt reglene, bli tatt i arrest, på samme
måte som utenlandske båter, mens man nå har
laget en ny praksis hvor man sender sakene over til det lokale politikammer
osv. Det tar lang tid, og i Dagens Næringsliv i dag står
det at de ofte blir henlagt. Med andre ord: Det må til
en rask og streng reaksjon. Bør man gå tilbake
til tidligere praksis, fra før 1995?

