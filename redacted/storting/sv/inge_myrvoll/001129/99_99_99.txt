 Jeg har følgende spørsmål
til fiskeriministeren:

«Det er hjemmel for bruk av inspektører
om bord på norske trålere. 

I hvilken grad er hjemmelen tatt i bruk?»

  Jeg har for så vidt et enkelt oppfølgingsspørsmål.
Da er det vel sånn at de avsatte midlene blir brukt, men
at det er for små midler til å utvide ordninga?
Vil fiskeriministeren si at det er en prioritert oppgave å øke
den potten, og at det har en effekt å bruke inspektører?

  Jeg har følgende spørsmål
til fiskeriministeren:

«Den norsk-russiske fiskerikommisjonen
har vedtatt en torskekvote i Barentshavet på 395 000 tonn årlig
for 3 år framover. Fiskeridepartementet er av den oppfatning at
bestanden vil øke med en slik kvote. Samtidig er det fastslått
at det foregår utstrakt urapportert fiske. 

Hvordan ser prognosen for bestanden ut dersom
Havforskningsinstituttets anslag om et årlig urapportert
fiske på 100 000 tonn er reelt?»

  Det overrasker meg og nesten sjokkerer meg,
for å bruke fiskeriministerens ord fra avisene nylig, at
han snakker om «rykter» og «i den siste tid» i
et tidligere svar. 

	I et intervju med forsker Odd Nakken i Aftenposten
i fjor i november, sier han at ulovlig fiske av torsk i Barentshavet
trolig er den viktigste årsak til at forskerne år
etter år bommer på bestandsmålingene.
Han sier at det er en kombinasjon av ulovlig utkast av fiske og
et uregistrert fiske osv. 

Han viser også til en rapport som
Fiskeridepartementet gjennomførte i 1992, som konkluderte
med at det uregistrerte fisket det året utgjorde 36 pst.
av det rapporterte fisket. Det vil si at 130 000 tonn ble
fisket svart. Det var en rapport fra 1992. 

At ministeren ikke kjenner til det nå,
det overrasker meg. Mitt spørsmål blir da: Når
det ikke tas hensyn til urapportert fiske, enten det er ulovlig
utkast eller svart omsetning, kan man da si at kvotefastsettelsen
er ansvarlig ressursforvaltning?

