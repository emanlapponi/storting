 Jeg har følgende spørsmål
til samferdselsministeren: 

«Styret i Posten Norge BA har behandla
en plan som vil medføre nedlegging av ytterligere om lag
500 postkontorer. I planen inngår å tilby staten å overta
lokaliteter og ansatte for å utvikle offentlige servicekontorer,
en modell som Stortinget ved flere anledninger har uttrykt støtte
til. 

Vil statsråden ta initiativ i forhold
til andre aktuelle departement for å utvikle offentlige
servicekontorer som også kan ivareta posttilbudet før
vi får en ny runde med nedlegging av postkontorer?»

  Jeg takker for et positivt svar, og jeg deler
statsrådens syn på Postens utfordringer. 

Det har vært veldig mye velvilje når
det gjelder offentlige servicekontorer, men lite handlekraft. Det
er nesten fire år siden Stortinget gjorde et vedtak om
at man ønsket denne ordningen utvidet med tanke på permanente
ordninger. Sentrumsregjeringa har basert seg på lokale initiativ,
noe som har vært veldig vanskelig fordi statlige etater
har vært nokså vrangvillige til å delta
i offentlige servicekontorer. Etter mitt syn trenger man en sentral pakkeløsning,
hvor sentrale statlige etater blir pålagt å delta
i utviklinga av offentlige servicekontorer kombinert med kommunale
tjenester. 

Mitt spørsmål til statsråden
er: Vil han ta initiativ til at statlige etater blir pålagt å delta
i utviklinga av den modellen, slik at vi får en servicekontormodell
som kan yte utvidede tjenester?

  Jeg merket meg at statsråden sa «skal
delta». Jeg tror det er veldig viktig at de statlige etatene
ikke bare baserer sin deltakelse på hva regionale sjefer
i statlige etater finner ut at de ønsker å delta
i, for det blir jo veldig mye: Dette er 

mitt 

bord,
det skal ikke andre bry seg om.

Det som bekymrer meg litt, er at vi har brukt
fire år – med flere forskjellige regjeringer og
mye velvilje – uten at noe har skjedd. Sånn som
planen nå kan se ut, vil runden med nedlegging av postkontorer
kanskje starte etter nyttår, altså om knapt et år,
og da kan man på en måte si at hvis det skjer
uten at man har utviklet modellen, så er toget gått.

Vil statsråden rent tidsmessig ta
sikte på å prøve å få denne
modellen på plass før postkontorene er nedlagt – og
før de postansatte står uten jobb?

