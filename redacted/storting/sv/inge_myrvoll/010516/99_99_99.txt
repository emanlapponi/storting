 Jeg har følgende spørsmål
til samferdselsministeren:

«I innstillinga til Nasjonal transportplan
er overføring, så vel person- som godstransport,
fra veg til jernbane nevnt en rekke ganger som målsetting.
For tida reduserer NSB Gods sitt tilbud på mange strekninger.
Det medfører en utvikling i motsatt retning av hva regjering
og stortingsflertall ønsker.

Hvilke tiltak, eventuell endring i rammebetingelser, vil
Samferdselsdepartementet foreslå for å forhindre
reduksjon av gods på jernbane og oppnå målsettinga
om økt godstransport på bane?» 

  I innstillinga fra samferdselskomiteen
om transportplanen tror jeg dette med overføring av trafikk
fra veg til bane står nevnt ca. et tjuetalls ganger, også i
hovedmerknadene fra Arbeiderpartiet, hvor det bl.a. står: 

«Det
er derfor nødvendig å få mer av godstransporten
over fra veg til bane og sjø.»

Dette blir bare ønsketenkning, fordi
man ikke har virkemidler. Det blir en Peer Gynt"sk
holdning:

«Ja,
tænke det; ønske det; ville det med; – men
gjøre det! Nei, det skjønner jeg ikke.» 

Jeg har da lyst til å stille et veldig
konkret spørsmål. Det var nevnt at investeringsavgiften
skulle bort neste år. Hvorfor utsetter man å endre
en avgift som er absurd? Lastebilnæringa har aldri hatt
denne avgiften, luftfarten har den ikke. Hvorfor skal dette utsettes
i påvente av en reform, når dette er den eneste
transportformen som har den type avgift, og man ønsker
at denne transportformen skal bli seierherre?

  Det å skille ut gods i et AS gir ikke
sikkert mer gods på bane, men det gir definitivt mindre
politisk styring. 

Statsråden nevnte kjørevegsavgiften
i sitt forrige svar. Dersom den fjernes, er det også en
ting som kan gjøre at NSB blir mer konkurransedyktig. Den
ble fjernet på kombitransporter for noen år siden,
og det er et av de områdene hvor det går bra.
På en del av det som fraktes på jernbane, kan
kjørevegsavgiften utgjøre opptil 5–6
pst. av kostnadene. Hvis man ønsker å gjøre
noe med rammebetingelsene som vil føre til at man når
de målsettingene som vi er enige om, er det å fjerne
kjørevegsavgiften én måte å gjøre
det på. 

Det jeg forventer av statsråden, er
at han har konkrete forslag til rammebetingelser. Jeg forventer
ikke at han skal instruere NSB om hvilke laster de skal kjøre,
men at han endrer rammebetingelsene slik at det blir lønnsomt for
dem å vinne mest mulig gods. 

