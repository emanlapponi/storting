  Jeg har følgende spørsmål
til fiskeriministeren:

«Fiskeridepartementet har stengt seifiske
for konvensjonelle fartøy langs kysten av Nord-Norge. Den
konvensjonelle flåten er den som kan gjennomføre
ei bærekraftig høsting av ressursene. 

Hva er begrunnelsen for at Fiskeridepartementet
mot råd fra egen faglig etat og fiskeriorganisasjonene
har utelukket den konvensjonelle flåten, mens ei utvalgt
gruppe seinotfartøy har fått monopol på utnyttelsen
av seiressursene?»

  Statsråden åpnet med å si
at han var glad for spørsmålet. Jeg er ikke like
glad for svaret. Jeg er spent på om statsråden
er glad for oppfølgingsspørsmålene han
nå kommer til å få.

Statsråden unngikk at regulering av
fiskeriene ikke minst dreier seg om å søke bærekraftig
ressursforvaltning, og at reguleringene bør ha den effekten.
Ved å prioritere seinotflåten sørger
fiskeriministeren for at seien høstes som småfisk,
noe som innebærer ei dårlig ressursforvaltning.
Den selges attpåtil til dårlig pris fordi den ikke
er attraktiv i markedet. 

Nå viste statsråden til at
minstemålet har økt, og det skal han ha ros for.
Samtidig jobber fortsatt seinotflåten på dispens
fra minstemålbestemmelsene. Det må jo være dårlig
ressursforvaltning. Dersom reguleringen hadde åpnet for
kystflåten med konvensjonelle redskap, jukse og garn, ville
den kunne fylt opp kvoten med halvparten så mange individer
til dobbelt pris. Ville ikke det vært en klok ressursforvaltning?
Neste spørsmål blir: Hvilke faglige etater har
støttet dagens regulering?

 Jeg ser nødvendigheten av reguleringer
og er veldig opptatt av ei bærekraftig utvikling. 

Statsråden svarte ikke på spørsmålet
om vi ville ha fått ei mer bærekraftig utvikling
ved å prioritere kystflåten med konvensjonelle
redskap. Han sa at jeg kom med en del påstander. Er det
en påstand at seinotflåten har dispens fra minstemålbestemmelsene?
Er det en påstand at den fisker småsei i forhold
til hva kystflåten ville ha gjort? Han svarte heller ikke
på spørsmål om hvilke faglige etater
han kan vise til som har støttet den reguleringa som nå er
satt ut i livet. 

Jeg sitter med en del dokumentasjon fra Fiskeridirektoratet
i Nordland og Troms, og etter det jeg ser der, advarer man sterkt
mot det reguleringsopplegget som departementet har. Det samme gjør
fiskeriorganisasjonene. Så jeg spør på nytt:
Hvem lytter statsråden til? Hvorfor overser han egne fagetater
og fiskeriorganisasjoner i denne sak? Hvilke faglige råd
legger han til grunn?

