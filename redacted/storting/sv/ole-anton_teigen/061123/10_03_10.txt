 

(ordfører for saken):

 Som presidenten sa under presentasjonen av representantforslaget, omhandler den en sak som ble reist av representantene Ola T. Lånke, Line Henriette Holten Hjemdal og Ingebrigt S. Sørfonn om å bygge et nytt, moderne og funksjonelt klinikkbygg for produksjonsdyr ved Norges veterinærhøgskole, alternativt gjennomføre en samlokalisering av Norges veterinærhøgskole og Universitetet for miljø- og biovitenskap i Ås.




Når det gjelder representantforslaget, som behandles i dag, står det en samlet komite bak alle merknadene i innstillingen.




Komiteen viser til Innst. S. nr. 240 for 2004-2005, der et flertall, alle unntatt medlemmene fra Fremskrittspartiet, tok følgende vurdering fra den daværende regjering til etterretning:







«Regjeringen mener en samorganisering og samlokalisering av NVH og UMB, samt flytting av Veterinærinstituttet til Ås, vil kunne bidra til å bygge opp en samlet og integrert primærnæringsrettet virksomhet på Ås. Videre vil en samorganisering og samlokalisering kunne legge grunnlaget for at det kan etableres en unik nyskaping der UMB og NVH inngår i et tett samvirke sammen med andre relevante forskningsinstitusjoner innenfor feltet. Dette vil samtidig være en oppfølging av forskningsmeldingens tematiske satsing på Mat. En samlokalisering på Ås vil kreve betydelige investeringer i bygg og annen infrastruktur. Utdannings- og forskningsdepartementet vil derfor foreta en samlet vurdering av kostnadene. Prosjektets størrelse krever at det gjennomføres en grundig kvalitetssikring før endelig konklusjon om organisering og lokalisering treffes.»




Og videre:







«Det forutsettes at NVH og Veterinærinstituttets virksomhet i Rogaland videreutvikles også ved en eventuell samorganisering og flytting til Ås.»




Komiteen viser til svarbrevet fra kunnskapsministeren 17. oktober 2006 om at departementet våren/sommeren 2006 har utredet spørsmål om modernisering, organisering og lokalisering av Norges veterinærhøgskole videre. I dialog med institusjonene blir dette grunnlagsmaterialet nå gjennomgått av et eksternt konsulentfirma i tråd med rutinene for kvalitetssikring av statlige investeringsprosjekter. Komiteen merker seg at statsråden tar sikte på at saken legges fram for Stortinget i revidert nasjonalbudsjett for 2007.




Komiteen har merket seg dette og anbefaler at representantforslaget blir vedlagt protokollen.




Til slutt vil jeg bare si at jeg personlig er godt fornøyd med at denne viktige saken har kommet så langt, og at det ser ut til å bli en løsning innen rimelig kort tid. Jeg vil på vegne av alle norske landbruksutøvere – store som små, fiskeoppdrettere langs hele kysten og alle de som av og til har behov for veterinære tjenester til sine kjæledyr – si at det vil være en stor dag når det nye bygget til Norges veterinærhøgskole står ferdig, om det blir oppi bakkene her i byen, eller om det blir en samordning med Universitetet i Ås. Framtidige veterinærstudenter har både krav på og rett til å ha fullverdige undervisnings- og forskningslokaler for å bli verdens beste veterinærer.




