 Eg sit i næringsutvalet i Nordisk råd, og dette er ei sak som vi har drøfta veldig ofte, og som det er stor interesse for. SV og den venstre-grønne gruppa i Nordisk råd har teke opp transportsamarbeidet i Norden for lenge sida, og det har vel i mange samanhengar fått brei støtte i Nordisk råd, men dessverre føler vi vel at det skjer relativt lite. Ein av grunnane til at det skjer lite, iallfall lite i forhold til at konkrete handlingar blir tilbakemelde til Nordisk råd, kan vere at vi ikkje har eit ministerråd for samferdsel, sånn som vi har på mange andre område. Derfor har næringsutvalet i nokre tilfelle bedt om å få snakke med ministrane for samferdsel som ein kompensasjon for at vi ikkje har eit eige ministerråd, og det er noko vi vil fortsetje med. 




Når det gjeld dei konkrete tiltaka som er nemnde før her i dag, har eg lyst til å peike på Ofotbanen som ei veldig viktig satsing. Ein ting er at den banen no er i ferd med å bli sprengd på grunn av at malmtransporten frå Sverige og Finland er aukande, men vi ser også eit stort potensial for å bruke den transportåra til andre ting. I dag går det 200 000 tonn fisk med Ofotbanen. Her ser vi eit potensial for å bruke tog som eit viktig transportmiddel for å få fisk av god kvalitet utover til heile Europa – i første omgang til Sverige, som ein legg opp til med Ofotbanen, men også seinare ved å bli knytt opp mot det europeiske jernbanenettet, som eg skal kome litt tilbake til. 




Elles vil eg nemne Meråkerbanen. Dersom vi får elektrifisering av han, saman med Trønderbanen, kan det vere ein viktig tverrforbindelse mellom Trondheim og Sundsvall. 




Så har eg også lyst til å nemne noko som ikkje har vore så mykje framme før i dag, og det er togforbindelsen mellom Oslo og Stockholm. Han blei lagd ned i 2005, etter 133 års drift, men han kom heldigvis i gang igjen. Eg har prøvd å ta den banen nokre gonger, men det er ikkje det beste tilbodet innanfor persontrafikk som ein kan tenkje seg. Det er sjeldne avgangar, og transporten går ikkje så raskt som ein ventar i moderne tid. 




Elles kan eg også nemne E6 over Svinesund. I den korridoren går i dag 86 pst. av godset på bil og 17 pst. på bane. Med moderne transport burde det ha vore motsett. Vi må ha ein ambisjon om å få ein langt større del av godstransporten over frå veg til bane. Det er ikkje berre det at det er ein moderne og effektiv måte å ta godstransporten på, det er også ein måte som gjer det mykje meir behageleg å køyre på vegen for dei som skal bruke vegen. Dei fleste som har vore ute og køyrt bil, har vel følt at utfordringa med å køyre bil, er å bli forbikøyrt av store trailerlass. Så det med å frigjere kapasitet i vegsektoren ved å få godset over på bane, er noko vi må leggje vesentleg større vekt på framover. 




Så er det også sånn at det er eit stort arbeid på gang, der Danmark gjennom tunell og bru ønskjer å knyte seg opp mot Tyskland på skjener, og den utviklinga er veldig viktig. Når den koplinga, Femern-forbindelsen, kjem, er vi rett inne i hjartet av Europa med jernbanetransport. Det er utruleg viktig at vi no gradvis klarer å byggje ut det internordiske samarbeidet for å utvikle jernbanenettet, slik at vi er klare til å kome rett inn i hjartet av Europa når Danmark har fått kopla seg opp imot Tyskland. 




Så har eg lyst til å nemne til slutt at Audun Lysbakken, SVs leiar, og leiaren i vårt søsterparti i Sverige, Sjöstedt, nyleg gjekk ut og snakka om at no var det på tide å få ein nordisk togunion. Eg vil meine at det er få område der det ligg så godt til rette for samarbeid, og vi har så mykje å hente, så vi må satse tyngre på tog i det nordiske samarbeidet. 




