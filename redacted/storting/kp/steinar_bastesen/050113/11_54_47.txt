 Vardø-samfunnet er fortsatt i krise. 75 mill. kr er bevilget til krisen på Finnmarkskysten. Det er et nytt kvoteår. Fiskerne er kommet i aktivitet, men fiskeindustrien står fortsatt. Kystpartiet vil støtte alle gode tiltak som gir finnmarkingene rett til å råde over fiskeressursene og utnytte dem selv.




Fiskekvotene i Barentshavet er privatisert. Kvotene, som for mange år siden tilhørte samfunnet, tilhører nå rederier og enkeltfiskere. Storrederiene har fått eierskap av Bondevik-regjeringen. De har fått det gratis, og de vil kjempe hardt for å beholde det. Da må de samme rederiene betale Fiskeriforskning, Fiskeridirektoratet, Havforskningsinstituttet og flere. For å betale regningen må de selge kvoter, og hvem kjøper da? Jo, da kjøper utenlandske rederier eller aksjeselskaper.




Ligger det en plan bak dette i departementene, eller er det et annet sted det ligger en plan? Ligger det en plan for å avfolke Finnmark, i hver fall Finnmarkskysten? Det er et spørsmål jeg har fått fra mange. Jeg kan bare svare: Det vet jeg ikke. Men det kan se slik ut. Privatiseringen og EU-tilpasninger fører tilsiktet eller utilsiktet til at Finnmark og Finnmarks befolkning får nærmiljøet preget av at fiske blir ulovlig, arbeidsplasser forsvinner, og folk flytter. Ingen, verken her i salen eller i departementene, som har med Finnmarks utfordringer å gjøre, kan nekte for at finnmarkingene har all grunn til å føle seg degradert som innbyggere. De har blitt hetset, de har blitt mobbet, ikke minst av Carl I. Hagen.




Finnmark har enorme naturressurser. Finnmarkingene sitter på noen av de mest verdifulle ressursene vi har i dette landet. Skal vi begynne med gullet på Finnmarksvidda? Skal vi fortsette med oljen og gassen i Barentshavet? Ennå har jeg ikke nevnt fisken i Barentshavet, Norges viktigste fiskeressurs, fisk for milliarder av kroner.




Skulle ikke finnmarkingene klare seg? Alle lurer. Skulle ikke finnmarkingene klare seg, de som har kjempekrabber, og som har enorme fiskeressurser?




Finnmarkingene kan ikke klare seg all den tid de nå er kommet i en situasjon der de bryter regelverket hvis de fisker. De bryter norsk regelverk fordi fisken er gitt til odel og eie til stadig større fiskebåtrederier.




Heldige er de som har fått denne odelen, som har fått denne rettigheten. Men er de så heldige, de mindre fiskerne? De siste årene er det blitt 1 407 færre fiskere. Er det rart? Fiskeren Torkil Hopmark stod fram i Fiskeribladet 20. september 2004 og fortalte at han måtte betale 62 300 kr hvert år for å drive lovlig fiske. I tillegg måtte han betale 400 000 kr for å ha et stort sertifikat for båten. Hva vil skje nå når fiskeressursene er privatisert og fiskerinæringen har mistet sitt samfunnsansvar?




Så lenge fiskerne og fiskeriene hadde et aktivt samfunnsansvar, var de fleste politikere forståelsesfulle overfor fiskerne når de skulle betale grunnrente, dvs. skatt på fisken som ble tatt opp fra havet. Når fiskerinæringen ikke tar samfunnsansvar lenger, kan vi ikke forvente at samfunnet skal betale forvaltningen. De får heller ikke betale regningen selv. Finansdepartementet er ikke noen snill julenisse, ikke engang for norske fiskere!




Dessverre får jeg ikke tid til mer, men jeg vil si at Kystpartiet er imot at Norge skal selges bit for bit.




