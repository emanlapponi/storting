 Jeg har et spørsmål til olje- og
energiministeren:

«Norsk næringsliv opplever
at dagens høye kronekurs fører til svekket
konkurranseevne internasjonalt. En viktig årsak til den
sterke kronen er de enorme inntektene fra oljevirksomheten. Disse
inntektene skaper et press i økonomien som prøves
motvirket ved stramme statsbudsjett og høyt rentenivå.

Vil statsråden vurdere å redusere
det norske oljeutvinningstempoet for å dempe
presset mot kronen?»

 Når det gjelder oljefondet, har jo
det med økonomi å gjøre. Vi har tapt
125 milliarder kr ved framlegging av forrige års
statsbudsjett, så det synes jeg statsråden skal
ta med seg til Regjeringen.

Stortinget og Regjeringen er opptatt av framtidige
generasjoners inntekter. Da tenker jeg spesielt på oljeutvinningen.
Ved å bevare en del av oljen under jorda, under havbunnen
trygger vi virkelig de framtidige generasjonene. Å plassere de inntektene
vi får, i oljefond, som man kan tape store deler
av i framtiden, er ikke en god måte å tenke
på framtidige generasjoner på. Vi har et høgt
rentenivå, det er vanskelig for ungdommen å etablere
seg i Norge, og vi har utflagging av bedrifter som resultat. Stadig
færre får arbeid. Vil statsråden fortsette
på den veien med å utvinne olje
i det samme tempoet?

 Å bo i dette landet har blitt forferdelig dyrt.
Det er folk opptatt av. Jeg synes at de har krav på å få et
svar fra olje- og energiministeren. Jo mer olje vi finner
og jo rikere vi blir, jo dyrere blir det å bo i dette landet.
Folk må snart flytte herfra. Er det det statsråden
i realiteten vil med oljeutvinningen og vår rikdom, at
den siste som drar, skal slukke lyset, så vi sparer strøm
og blir enda rikere?

