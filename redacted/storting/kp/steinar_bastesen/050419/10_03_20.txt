Det europeiske samarbeidsforumet Joint Aviation Authorities har hittil vært det sentrale forum for regelverksutvikling på flysikkerhetsområdet for europeiske luftfartsmyndigheter. Forumet er tilknyttet den europeiske luftfartsorganisasjon, som i sin tid ble opprettet på initiativ av Europarådet.




EU har etter hvert funnet denne ordningen uhensiktsmessig og har derfor i samarbeid med de andre deltakerlandene opprettet et særlig EU-byrå for flysikkerhet. Dette byrået skal raskere og mer effektivt fastsette og iverksette harmoniserte regler på området.




EU-byrået har allerede overtatt oppgaver fra samarbeidsforumet vedrørende sertifisering og vedlikehold av luftfartøy. Samarbeidsforumet skal etter planen nedlegges når EU-byrået for flysikkerhet har overtatt alle dets fagområder.




Problemet med denne omorganiseringen er etter Kystpartiets mening at EU i praksis overtar kontrollen over utviklingen av flysikkerheten i det meste av Europa, og at land utenfor EU blir en slags annenrangs deltakere i dette systemet.




Overordnet flysikkerhetsregelverk skal vedtas av EU-parlamentet og EU-rådet, mens vedtakelsen av mer detaljert teknisk gjennomføringsregelverk er delegert til EU-kommisjonen. EU-byrået for flysikkerhet vil utarbeide forslag til regelverk. EØS/EFTA-statene får delta i EU-byråets styre og i EU-komiteen som skal støtte byrået, men de har ikke stemmerett i noen av disse organene.




Deltakelsen i EU-byrået for flysikkerhet innebærer ikke overføring av lovgivningsmyndighet eller forhandlingsmyndighet i internasjonale sammenhenger. Men den innebærer en viss overføring av doms- og forvaltningsmyndighet. EU-byrået og EU-domstolen får myndighet til å fatte vedtak om typesertifiseringer og luftdyktighetspåbud som vil få direkte virkning for private rettssubjekter. I dag ligger denne myndigheten hos Luftfartstilsynet og norske domstoler. EU-byrået skal samarbeide med EFTAs overvåkningsorgan ESA om gjennomføring av regelverk.




Det er stor grad av enighet om betydningen av sikkerheten i sivil luftfart i Europa. Det foreliggende avtaleverk er utarbeidet i samarbeid med alle deltakerlandene i samarbeidsforumet. Kystpartiet vil derfor ikke stemme imot den foreslåtte forordningen i Stortinget. Men vi vil påpeke det uheldige i at felles og alleuropeiske samarbeidsordninger blir erstattet av ordninger som gir EU full kontroll. Skulle det vise seg at forordningen skaper problemer i forhold til flysikkerheten, eller at den ikke virker mer effektivt enn under et alleuropeisk regime, vil Kystpartiet være rask til å ta systemet opp til ny vurdering i Stortinget. Norske myndigheter burde for øvrig være mer på vakt når det skjer endringer som fratar Norge stemmerett i internasjonale samarbeidsfora.




