  Jeg har følgende spørsmål
til olje- og energiministeren:

«I forbindelse med oljeutvinning slippes
det ut store mengder borevann inneholdende alkylerte fenoler, som har
hormonell virkning på fisken. Dette kan føre
til store problemer med reproduksjonen. Det
er i de siste 30 årene sluppet ut 300 mill. tonn, og utslippene bare øker.

Hva vil statsråden gjøre
for å få bukt med dette problemet, og er det en
tanke å pålegge produksjonsstopp i de tilfellene
reinjisering av borevann til havbunnen ikke kan gjennomføres?»

  Jeg takker for et fyldig, men ikke
fyllestgjørende svar.

Det er et faktum at i 2003 blir det produsert
mer produksjonsvann enn olje på norsk sokkel.
Ved henvendelse til oljeselskapene fra Havforskningsinstituttet
da det skulle begynne å forske på dette, ble havforskerne
utsatt for hets og ble beskyldt for dyreplageri når de
skulle utsette torsk for forsøk med alkylerte fenoler.
Det er hemmelighold av hva slags kjemikalier som blir brukt for å behandle
borevann. Det har ikke statsråden oversikt over,
for det er hemmelig. Tiltro til at selskapene på egen hånd
vil ta dette problemet alvorlig, er for min
del ikke til stede.

Statsråden legger veldig mye ut om
forskning på dette problemet
og behovet for det. Havforskningsinstituttet har jobbet med dette.
Det er et tungt og møysommelig arbeid som må gjennomføres.

Vi har en reduksjon i fiskebestandene
i Nordsjøen, spesielt når det gjelder
torsk, som blir begrunnet i overfiske. Men 300 mill. tonn skadelig
vann som er sluppet ut disse 30 årene, kan vel også ha
hatt innvirkning på reduksjonen av fiskebestandene i Nordsjøen.
Ser statsråden det problemet? Og er han villig til å finansiere
en forskerstilling ved Havforskningsinstituttet, som jobber med å forske
på disse tingene?

 Jeg takker for svaret.

Jeg må inn på en annen liten
sak, som kanskje ligger under miljøvernministeren, men også under
Olje- og energidepartementet, for jeg har kopi av et brev
her som har gått med kopi til Oljedirektoratet.
Det går på oljevernberedskapen på feltene, etter
at ekstra slepefartøy er demobilisert fra samtlige
felt og erstattet med en liten motorbåt på 24
fot – jeg har hatt flere runder om det her i Stortinget
med miljøvernministeren i den forrige
Bondevik-regjeringen. Det er en båt med 12 000 hk
og en annen med 160 hk som skal slepe på oljelensa.

Jeg skal sitere hva Statoil skriver – jeg
har det skriftlig – etter at jeg har jobbet siden
1999 med å få lov til å komme om bord
på en båt og være med på en
realistisk øvelse på havet.
Statoil skriver, med kopi til Oljedirektoratet:

«Ved
land er det større garanti for at øvelsen kan
bli gjennomført. Oljevernutstyret har begrensninger med hensyn
til bølgehøyde. Det er bedre muligheter
for å finne tilfredsstillende sjø- og værforhold
ved land i og med øvelsen kan gjennomføres i fjorder eller
viker som gir ly for ekstremt vær.»

Kopi av dette brevet ligger i statsrådens
direktorat. Har han tenkt å undersøke saken og
kanskje gjøre noe med oljevernberedskapen, som etter
mitt syn, og jeg tror også etter presidentens
syn, må være helt fraværende
på norske oljefelt?

