 Kystpartiet setter stor pris på at Senterpartiet etterspør Regjeringens strategi for våre nordområder. Det ville være greit å få vite om vi får en nordområdemelding i god tid før årets valg. Velgerne har krav på å få vite om Regjeringens unnlatelsessynd i nordområdene.




Militær tilstedeværelse vil være et sentralt element i en nordområdestrategi. Det er en skandale at Sjøforsvaret ikke er med og hevder norsk suverenitet i nordområdene ved tilstedeværelse og øvelser. Tilstedeværelse, virksomhet og bosetting på Jan Mayen er også av stor betydning for at vi skal kunne forsvare våre rettigheter i denne delen av norsk havsone. Det er helt uansvarlig av Regjeringen å svekke denne tilstedeværelsen. Bosetting og virksomhet må tvert imot styrkes vesentlig.




Bosettingen langs norskekysten er også en helt vesentlig del av norsk tilstedeværelse i nordområdene. Derfor kommer distriktspolitikken og ressurspolitikken sterkt inn i en nordområdesammenheng. Vi kan ikke tillate oss at befolkningen i de nordligste fylkene går tilbake. Vi bør av sikkerhetsmessige grunner heller ikke tillate at det utvikler seg et stort befolkningselement av russere i vårt nordligste fylke. Disse russerne vil lett kunne komme i en lojalitetskonflikt ved eventuelle interessemotsetninger mellom Norge og Russland. Gode naboer har klare grenser.




Delelinjeproblematikken vil selvsagt være sentral, likeledes at leden utenfor norskekysten utvikles som en viktig led for frakt av olje, gass og andre varer.




Kystpartiet vil insistere på at det vestnordiske perspektivet kommer klart og tydelig fram i nordområdestrategien. Sammen kan Færøyene, Grønland, Island og Norge kontrollere havressursene i store deler av Norskehavet. Men da må det være vilje fra norske myndigheters side til å gi det vestnordiske samarbeidet prioritet framfor de samarbeidsmønstre som vi har nå.




Nordområdestrategien må også ses i sammenheng med norsk utenrikspolitisk strategi totalt. Kystpartiet mener at Regjeringen har prioritert fundamentalt feil ved å marginalisere innsatsen i nordområdene. Norge har spesielle forutsetninger for å kunne spille en sentral rolle i sitt eget nærområde. Vi har også et globalt ansvar for at våre viktige fiskeressurser blir forvaltet på en bærekraftig – bæredyktig – måte.




Når utenriksministeren står på denne talerstolen og sier at Norge er norsk, og at norske grenser må respekteres, er det for så vidt rett, men det er utrolig defensivt. For å hevde suverenitet må vi være til stede, akkurat som representanten Odd Roger Enoksen sa i stad. Mitt poeng er at vi retter blikket altfor mye sør- og østover og for lite nord- og nordvestover. Sammen med de landene som jeg tidligere nevnte, kunne vi kontrollert matvareressursene til en stor del av verden.




