 Jeg har et spørsmål til fiskeriministeren:

«Det er i det siste opprettet flere
vernefelt i viktige fiskefelt uten at det er blitt tatt
tilbørlig hensyn til fiskerne og deres interesser,
senest i forbindelse med planleggingen og opprettelsen av et vernefelt
utenfor Vesterålen.

Hvordan ser statsråden på disse
problemene, og hvilke tiltak vil bli satt i verk for å trygge
fiskernes interesser i forbindelse med planlegging
av og beslutningsprosessen i forbindelse med vernefelt?»

 Jeg takker statsråden for svaret.
Her er flere spørsmål åpenbart enn hva
jeg har fått svar på. Han har jo nettopp
kommet fra en 75-årsdag hos Ole Nilsen. Rett utenfor Nordmela
har det lenge pågått et arbeid for å få reservert
området for sjarkfiske og for juksefiske og linefiske.
Men under henvisning til at man skulle tillate den russiske trålflåte å få lov å fiske
fra Jenegga og sørover langs Vesterålsegga, har
Fiskeridepartementet ikke kunnet gå inn på det.

Når det gjelder verneområdet,
er spørsmålet: Er dette i henhold til saltvannsfiskeloven? Eller
er det i henhold til naturvernloven? Hvis statsråden leser
naturvernloven, finner han at den ikke gjelder lenger
enn til fjæra selv om vi har vedtatt i Stortinget at loven
skal gjelde ut til fire mil, for det er ikke
Stortinget som vedtar lover, men Odelstinget
og Lagtinget. Så spørsmålet blir: Vil
det bli tatt tilbørlig hensyn til at folk utover Vesterålen
kan få fortsette å drive med jukse- og linefiske?

 Jeg er fullstendig klar over naturvernlovens
begrensninger og saltvannsfiskelovens utvidelse. Vi har jo selv
i denne salen fått statsministeren til å bekrefte – eller
utenriksministeren har bekreftet på spørsmål
til statsministeren – at det foregikk et arbeid med utvidelse
av territorialfarvannet fra 4 til 12 nautiske mil, og at det skulle
gå seilingsleder utenfor der igjen. Så det vet
vi er på plass.

Men når det gjelder naturvernloven,
er ikke det klarlagt ennå i lovs form
hva som er lov, og hva som ikke er lov. Saltvannsfiskeloven
er klar, og den gjelder utenfor 12 nautiske mil. Nå har
fiskeriministeren et skriftlig spørsmål fra oss
om jurisdiksjonen, så det kommer vi tilbake til. Men allikevel:
Hvilke lover er det som skal legges til grunn når utvalget
skal legge fram sin innstilling i februar?

