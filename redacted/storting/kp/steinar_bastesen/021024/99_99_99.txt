 Vi debatterer nå sak nr. 1, og det er om Nordisk Råd i framtiden.




Det nordiske samarbeidet er i dag sterkt preget av at de nordiske landene har en utenomparlamentarisk og en parlamentarisk tilknytning til EU. I stadig større grad utvikler EU en felles politikk på ulike områder. Det betyr at EU mer og mer vil prege politikken i de nordiske EU-landene, Danmark, Sverige og Finland. Muligheten for å gjennomføre en felles nordisk politikk som er i samsvar med EUs politikk, reduseres tilsvarende.




Hvilke konsekvenser har denne utviklingen for de nordiske landene som ikke er medlem av EU, nemlig Færøyene, Grønland, Island og Norge? I dag har Færøyene og Grønland hjemmestyreordning med Danmark. Stadig nye politikkområder blir overført fra de danske myndigheter til færøysk og grønlandsk hjemmestyre. Det er sannsynlig at denne utviklingen vil skyte fart ytterligere. Hvis Danmark svekker sin utenrikspolitikk i EU, oppstår det fare for at EU får økt makt på Færøyene og på Grønland. Begge disse landene har sagt nei til EU-medlemskap, bl.a. fordi de ikke vil overlate forvaltningen av enorme naturressurser til EU.




Island og Norge er knyttet til EU gjennom EØS-avtalen, som vil få virkning på stadig flere samfunnsområder. Men avtalen omfatter ikke den strategisk viktige fiskeriforvaltningen der Island og Norge ønsker nasjonal råderett. Til tross for ulike regionale samarbeidsordninger i de vestnordiske områdene er dette samarbeidet stadig mer marginalisert rent politisk. Kystpartiet mener derfor at det er på tide med et mer formalisert samarbeid mellom Færøyene, Grønland, Island og Norge både på parlamentarisk nivå og på regjeringsnivå. Disse kyststatene har sterke fellesinteresser på mange områder, spesielt når det gjelder å sikre seg mulig kontroll over de enorme naturressursene i norske havområder.




Kystpartiet har fremmet forslag om at Stortinget skulle søke om medlemskap i Vestnordisk Råd. Nasjonalforsamlingen på Færøyene, på Grønland og på Island er med. Resultatet av stortingsbehandlingen var at norske parlamentarikere gjennom uformelle kontakter i Nordisk Råd skulle prøve å påvirke en invitasjon fra Vestnordisk Råd til å bli medlem i organisasjonen. Så langt er det lite som tyder på at noe effektivt er gjort i denne saken. Kystpartiet vil etter beste evne følge opp saken.




I tillegg vil Kystpartiet foreslå at den norske regjering tar initiativet til et formelt samarbeid mellom Grønland, Færøyene, Island og Norge på regjeringsnivå. Kanskje vi kunne opprette et vestnordisk ministerråd. Det er på tide at vi også i nordisk sammenheng tar konsekvensen av den situasjonen som har oppstått med en felles utenrikspolitikk i EU. For øvrig mener jeg at Norge snarest mulig bør slutte seg til Vestnordisk Råd.




