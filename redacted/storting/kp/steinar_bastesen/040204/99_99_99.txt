 Jeg har et spørsmål til fiskeriministeren:

«Det har i de siste årene
vært stigende arbeidsledighet blant arbeidere i fiskeindustrien,
uten at styresmaktene har engasjert seg vesentlig. Politikken har
altfor lenge vært styrt av interesser
og personer uten god nok kjennskap til særegenheten til
fiskerinæringen og fiskeindustriens og lokalsamfunnenes
problemer. Det siste eksempel på dette
er forslaget om å fjerne ordningen med produktavgift.

Hva har statsråden tenkt å gjøre
for å bedre situasjonen for fiskeindustrien og
lokalsamfunnene i Finnmark?»

 Det er mulig at Regjeringen har gjort mye.
De 800 arbeidsledige synes sikkert også det,
og de 20 bedrifter som har gått konkurs det siste året, er
sikkert også enige i at Regjeringen har gjort
mye.

Det er riktig at den høge
kronekursen og den høge renta har gått
ned, men det er for lite og for sent. Når konkursen
er et faktum, nytter det ikke med høg eller
lav kronekurs og lave renter – da er man konkurs.

Når man snakker om fortjeneste, er
det rart å tenke på at man snakker om øre.
En femtiøring kan være mye, og når
det er syv kroner kiloen for f.eks. kveite etter konkursen,
er det formidabelt. Men de gikk konkurs på grunn av høg
kronekurs og høg rente. Nedgangen her kom for sent, og
det var for lite.

Spørsmålet er: Drives det noen
politikk på dette området eller ikke?

 Jeg har et spørsmål.

Driftsordninger for fiskefartøy er
gjort gjeldende for tre fylker, som en prøveordning. Forstår ikke
fiskeriministeren at det er konkurransevridende når den
prøveordningen ikke gjelder alle? Det kjøpes
jo fartøy fra prøvefylker av de fylkene som ikke
er med. Jeg kommer selv fra Nordland, som ikke er med,
og det er mange andre fylker som heller ikke er med. Forstår ikke
fiskeriministeren at dette er konkurransevridende, og særdeles
uheldig for dem som blir rammet?

