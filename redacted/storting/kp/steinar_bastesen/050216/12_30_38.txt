  Jeg takker statsråden for svaret.

Statsråden sa videre den 22. oktober
2003 at vi med tiden skulle få et nett tilsvarende det
daværende 450-systemet, som nå er stengt. Det sier
hun også i dag.

Fra 1. januar 2005 vil land- og sjøområder
i Lofoten/Vesterålen ha fått et topp
moderne mobilnett, sa Telenor-direktør Bjørn Amundsen
den 19. oktober 2003.

Alt dette skulle bety store GSM-forbedringer
for brukerne under lofotfisket, fra Senja i nord til Røstbanken
i sør. Nå går hun tilbake på det.
Hun har aldri lovet at GSM-dekning skulle erstatte NMT
på alle områder
hvor man tidligere hadde dekning, er tonen i dag. En storstilt utbygging,
ble det også sagt, fra kysten i Nordland og Troms, fra
Andøya og Senja i nord til Røstbanken i sør:
basestasjon på Holandshamn, ny sender på Skrovafjellet,
mobil GSM-vogn i forbindelse med Lofast, ny sender i Stamsund, ny
sender på vestsiden av Vestvågøy, ny
sender på Myrland i Flakstad, nye sendere rundt Nappstraumen,
ny sender på Værøyfjellet, bedre
sender i Hadsel, og nye sendere i Bø og Øksnes.

Hvorfor kan ikke disse systemene
brukes i fjæresteinene nord og øst for Stamsund?
Hva har blitt gjort for at disse lovnadene skulle bli gjennomført?
Jeg spurte om dette i oktober i 2003.

