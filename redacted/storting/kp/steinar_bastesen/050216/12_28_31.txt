  Jeg takker statsråden for svaret.

Den 22. oktober 2003 stilte jeg spørsmål
til statsråden angående nedleggelsen av 450-systemet.
Hun påpekte da, som hun gjør nå, at GSM-systemet
har frekvenser med kortere rekkevidde enn NMT-systemet, noe som
gjør at GSM-dekningen til sjøs blir dårligere.
Jeg vil påpeke at båten «Bremvær» brant
100 meter fra land – og, som en sa, nesten oppe
i fjæra. Ved å hevde at fiskerne har VHF, og ved å si
at det aldri har vært meningen at mobilen skulle
overta den funksjonen, nærmer statsråden seg et
viktig poeng. VHF-en er plassert i styrehuset. Når styrehuset
brenner, slik det gjorde på «Bremvær», eller
når det står under vann, er det ikke
særlig lurt å bli værende ved VHF-en.

Det ville være flott om
fiskerne hadde et mobilnett der de kunne tilkalle hjelp, slik de
kunne med 450-systemet. I stedet har de fått et system
som faktisk er umulig å bruke, selv om båten står
i fjæresteinene. Er statsråden enig i at et slikt
system på ingen måte er en akseptabel
løsning?

