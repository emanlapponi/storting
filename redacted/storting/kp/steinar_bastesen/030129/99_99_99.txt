 Jeg har et spørsmål til helseministeren:

«Det har pga. de siste tiders ulykker
vært fokusert på at mange av dagens ambulansehelikoptre
mangler heis. Dette fører til at man ikke på en
tilfredsstillende måte kan benytte disse som
supplement til redningshelikoptrene ved ulykker.
Kostnadene til montering av og opplæring i bruk av heis
er ikke store.

Vil statsråden sette krav om at alle
ambulanse- og legehelikoptre skal ha heis, for å sette
disse i stand til å supplere redningstjenesten
ved ulykker?»

 Jeg har et oppfølgingsspørsmål.
Vi hadde nettopp et forlis utenfor Brønnøysund. Grunnen
til at forliset ikke fikk et uheldigere utfall enn hva
det fikk, at én mann mistet livet, var at de raskt fikk hjelp.
Størstedelen av besetningen hadde mistet livet hvis de
hadde måttet vente på redningshelikopter fra Bodø eller
sørfra. Grunnen til at de berget livet, var at det var
et helikopter fra Norne-feltet med heis som kunne fly direkte ut
til båten og dermed berge folk.

Er det slik å forstå at det
settes en pris på hva et menneskeliv vil koste, når
man har enkle midler og statsråden kan kreve at ambulansehelikoptre
skal ha heis og kunne bidra med å hjelpe til til redningshelikoptret kommer?

 Jeg godtar overhodet ikke svaret.

Det er et langt fylke jeg representerer, og
som jeg bor i, og det tar ca. en time med helikopter fra Bodø til Brønnøysund – og
det samme sørover. Det minste statsråden
kunne gjøre, var å utplassere ambulansehelikoptre med
heis på steder som ligger mellom redningshelikopterbasene.
Det må ikke bli slik at det er prisen som skal bestemme
om man skal berge liv eller ikke.

Vi vet utmerket godt at Stortinget har pålagt
at reaksjonstiden for redningshelikoptrene skal settes ned. Men flytiden
er vesentlig, og tiden fra en ulykke finner sted og til berging
kan skje, er vesentlig. Et ambulansehelikopter med heis stasjonert mellom
basene for redningshelikoptrene ville avhjelpe problemet.

