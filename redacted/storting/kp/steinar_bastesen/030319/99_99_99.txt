  Jeg har følgende spørsmål
til helseministeren:

«Flere myndigheter planlegger å redusere
antall legeskyssbåter og erstatte disse med langt
færre hurtiggående ambulansebåter. Dette
ser ut til å være en god idé for
personer som ikke ser forskjellene mellom landtransport
og sjøtransport. Realitetene er dessverre
slik at man ofte ikke trenger en båt
med ekstrem hurtighet, men en solid og robust båt som tåler
dårlig vær og grov sjø.

Hvordan ser statsråden på dette
problemet, og hva vil bli gjort for å sikre kysten et godt
transporttilbud for leger og pasienter?»

 Jeg takker for svaret.

Det er riktig, som statsråden sier,
at vi har en kombinasjon av tjenester, som ambulansetjenesten blir
en del av i enkelte distrikter. Men det er et langt sprang fra det vi
har i dag, hvor vi har ambulansebåter i hvert eneste distrikt
og hvert eneste lite sted. Det er et langt sprang til en
hurtiggående båt som går i 50 knops
fart fra sted til sted, og som skal være en ren
ambulansebåt, og det vi står i fare
for å få, nemlig kombinerte båter – la
oss kalle det samfunnsbåter. Men det som ligger på bordet,
er at båten skal gå fra sted til sted. Det strider
mot det vi har i dag, da vi har ambulansebåter, og folk
er sikret en best mulig forbindelse til sykehus fra det
stedet de bor.

 Det vi har i dag, vet vi fungerer. De båtene
går i stor grad i 25 knop. De har plass til lege, de har
plass til den syke, og de kan gå fra sted til sted på null
komma niks. Det det legges opp til i dag, er en helt annen type
båt som skal gå fra sted til sted og på den
måten samle opp, for så å gå til
sykehus.

Hva vil statsråden gjøre
for at vi skal bevare den strukturen vi har i dag? Vil statsråden
gå inn for en helt ny type båt som skal
gå fra sted til sted med ekstrem fart? Har statsråden
noensinne prøvd å brekke en fot eller
en arm og fått hjelp i en slik båt?

