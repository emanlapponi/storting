 Jeg har et spørsmål til fiskeriministeren:

«Det er bestemt at 25 pst.
av torskekvotene for fartøygruppen 15–28 meter
skal tas etter 1. september. Dette tilsvarer
13 000 tonn. Samtidig vet vi at torsken i denne perioden ikke
befinner seg på kystfiskernes fangstfelt. Denne fartøygruppen
lander normalt bare 3 000–4 000 tonn
i denne perioden, jf. Råfisklagets landingsstatistikk.

Hvordan ser statsråden på denne
problemstillingen, og hvordan vil han sørge for at kystfiskerne
får mulighet til å benytte seg av sine
kvoter når fisken er i kystnære områder?»

 Jeg har følgende tilleggsspørsmål:
Fiskeriministeren er øverste fiskerimyndighet
i dette landet. Han kan ikke skyve fra seg ansvaret overfor Reguleringsrådet
og de andre organisasjonene.

Vi fikk havfiskeflåten, og i den sammenheng
trålerne, for å bistå landindustrien.
Jeg er fullstendig klar over at landindustrien trenger råstoff.
Men havfiskeflåten skulle tilføre råstoff
som man kunne høste. Den er i dag fristilt og
kan fiske hele sin kvote i løpet av året.
Den er ikke tillagt å levere og høste
slik som det var før. Fiskeriministeren legger noe helt
nytt til grunn når han sier at kystflåten skal
være garantist for landindustrien. Har fiskeriministeren
vurdert å inndra de fastsatte trålkonsesjonene?

 Jeg har ikke fått svar på spørsmålet
mitt. Det forventer jeg jo heller ikke å få.

Det er vanlig å fiske 3 000–4 000
tonn i denne perioden, jf. Råfisklagets statistikk. Vi
har 8 000 tonn igjen å fiske. Fisken
skal fiskes. Når fiskeriministeren ikke vil svare
på om han har vurdert å inndra konsesjonene, går jeg
ut fra at den fisken som måtte bli til overs fra kystflåten,
vil bli fisket av den samme havflåten som ikke
har de leveringsbetingelsene som den hadde før. Det er
noe helt nytt i fiskerisammenheng at kystflåten har blitt
garantisten for at landindustrien skal få råstoff,
når det var havfiskeflåten som i sin tid var garantisten
da konsesjonene ble utdelt. Vil fiskeriministeren fortsatt stå på denne linjen?

