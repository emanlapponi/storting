Vi har nettopp hørt statsministerens redegjørelse for den krigssituasjon Norge befinner seg i. Det burde være en tankevekker for de partiene som nå sier at vi skal ha åpne grenser og fri ferdsel uten grensekontroll til dette landet. Grensekontroll eksisterer ikke i dag. For en fjorten dagers tid siden kom jeg fra Brussel til Gardermoen, og det var ikke en eneste politimann å se. Man kan komme fra hvor som helst i Europa og inn til Norge uten å bli kontrollert.




Vi er i en krigssituasjon. Den siste avsløringen i dagens nyheter var at banksystemet til al-Qaida-terroristene i stor grad baserer seg på kontantoverføringer. Det er avslørt at det også finnes avdelinger her i Norge. Vi opplever at folk her i Oslo og i Norge feirer anslagene mot USA og de to tårnene i World Trade Center, mens vi uttrykker bekymring! Det er situasjonen i Norge i dag. Å snakke om solidaritet, å snakke om åpne grenser for at de fattige skal få strømme inn i landet, blir for meg litt rart. Vi har en situasjon i dette landet der det er en gryende og stigende misnøye med den politikken som føres.




Hva med politiet som skal gjennomføre de lovene vi vedtar her i Stortinget? I dag møter det opp folk på politistasjonene og forlanger politisk asyl. Vi aner ikke hvor de kommer fra. Flerfoldige av dem lyver om sin identitet, de lyver om hvor de kommer fra, og selvfølgelig må politiet etterforske dette. Tidligere kunne man iallfall ved grensekontrollen vise dem tilbake til det landet de kom fra når de åpenbart løy.




I forbindelse med innføringen av Schengen-avtalen har myndighetene vurdert muligheten for å opprette et system for kontroll, en såkalt baklandskontroll. Dette skulle kompensere for grensekontrollen. Men det er mye som tyder på at denne kontrollen ikke er på plass, og den fungerer iallfall ikke.




Grensekontroll trengs for effektivt å kunne bekjempe grenseoverskridende kriminalitet og terrorisme – den situasjonen vi er midt oppe i nå i dag, og som statsministeren har redegjort for. Vi trenger grensekontroll for å hindre at det oppstår et illegalt arbeidsmarked. Det er i dag nettopp avslørt svart omsetning av penger.




Internasjonal solidaritet vises best ved å forebygge og lindre konflikter i verden og å bidra til en mer rettferdig fordeling av ressursene. For å forebygge konflikter i vårt samfunn bør innvandring også være begrenset og kontrollert. Det er altså for å forebygge konflikter. Hovedelementene i kontrollen bør være en åpen grensekontroll foretatt av politiet. Hva slags fordeler har det norske samfunn av at vi har åpne grenser uten kontroll? For meg er det helt ufattelig at vi i en slik situasjon som vi har i dag, fortsatt skal ha åpne grenser.




Det er imidlertid klart at jeg får flertallet i denne salen imot meg når det gjelder dette forslaget. Det oppdaget jeg også når det ikke engang kunne sendes til komitebehandling, der de forskjellige partiene skriftlig kan meddele hva de mener om dette problemet. Det tør heller ikke flertallet i Stortinget å ta stilling til. De tør ikke å skrive på papiret hva de virkelig mener, men sørger bare for å få forslaget nedstemt, omtrent uten debatt. Jeg gleder meg imidlertid til å høre den videre argumentasjonen for totalt åpne grenser uten kontroll.




