 Jeg har et spørsmål til justisministeren.
Han har nesten svart på spørsmålet i
den muntlige spørretimen, men det er som følger:

«Vi viser til at det nå legges
ned lensmannsstillinger i distriktene.

Kan statsråden opplyse
om hvilke lovpålagte politioppgaver som skal nedprioriteres
i de områdene som mister viktige politiressurser med stor
lokalkunnskap?»

 Jeg takker statsråden for svaret.
Spørsmålet kunne kanskje ha vært presisert
litt bedre, for statsråden var inne på det
som er kjernen.

Det er begrenset hva et menneske kan klare å gjøre. Når
vi har ubesatte stillinger ute ved lensmannskontorene i distriktene,
er det ikke på grunn av at det ikke
er søkere, men det er på grunn av at det ikke
er penger, og det er på grunn av at miljøet har
blitt så lite at lensmannsbetjentene
flytter derfra.

Hva kan statsråden og Justisdepartementet
gjøre for å få besatt de stillingene
som står ledige? For det er begrenset hva en lensmannsbetjent
kan klare å gjøre alene.

 Jeg takker statsråden igjen for svaret.

Jeg har ikke fått svar på spørsmålet:
Hvilke lovpålagte oppgaver skal nedprioriteres? Vi har
i distriktene noe som heter faunakriminalitet. Det var høgt
flagget og høgt på sakskartet for noen år
siden. Lensmenn ute i distriktene har ikke tid til å ta
seg av den jobben, og da må den jo være
nedprioritert, selv om den er lovpålagt.

Er det etter justisministerens vurdering
slik at folk ute i distriktene er mer lovlydige enn folk i byene?
Er det derfor vi har den nye reformen, kanskje?

