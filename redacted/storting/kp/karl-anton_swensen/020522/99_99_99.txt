 Jeg vil stille følgende spørsmål
til utenriksministeren:

«Det går nå raskt
mot en utvidelse av Europaunionen. Dette stiller Norge
overfor store utfordringer.

Hvilken strategi har Regjeringen for å styrke
Norges posisjon i våre nærområder,
særlig med henblikk på forvaltningen av og kontrollen
over våre store havressurser?»

 Etter Kystpartiets syn må Norge
nå satse på et samarbeid med
de vestnordiske land for å sikre kontroll over naturressursene
i Norskehavet. Vi hadde til behandling et Dokument nr.
8-forslag fra meg om dette i går.

Den siste meningsmålingen om islandsk
medlemskap i EU viser at det islandske
folk vil si et klart nei hvis det blir snakk om å gi fra
seg råderetten over fiskeressursene. Det innebærer
at Island vil være mer interessert
i et samarbeid som ikke innebærer
en oppgivelse av råderetten. Et slikt samarbeid
mener vi at Norge kan tilby Island. Norge
må satse tungt på flere markeder enn EU for fiskeproduktene. Bare
ved å stå på flere ben kan vi redusere vår
avhengighet til EU-markedet, som vi har sett at vi har hatt store
problemer med i den senere tid.

Ser ikke utenriksministeren de enorme
mulighetene som ligger i disse vestlige havområdene, slike
som olje, gass og fiskeri? Jeg vil påstå at et
slikt samarbeid vestover vil gi oss
status som stormakt når det gjelder forvaltning av ressurser
i fremtiden.

 Det er mulig at jeg gikk litt på siden,
men hovedhensikten min er jo å si at dette også sterkt
berører markedsforholdet til EU. Derfor er Kystpartiet
av den oppfatning at vi burde bygge opp en sterkere allianse utenfor
EU for så å ha en større styrke overfor
andre markeder og også EU, som er avhengig
av våre produkter, som olje og fisk.

Jeg mener at Norge må ta
konsekvensen av at vårt land har helt motsatte behov enn
EU i den økonomiske politikken, bl.a. på grunn
av at vi er et stort oljeproduserende land og at EU er storimportør
av olje. I Norge må vi jo kjøle ned økonomien
i perioder der EU må stimulere sin økonomi. Derfor
er det etter vår oppfatning helt avgjørende
for Norge å kunne føre en
selvstendig finans- og rentepolitikk.

Ser ikke utenriksministeren at Norge
har en god del motstridende interesser i forhold
til EU, at vi har store muligheter utenfor EU, og at vi trenger å samarbeide med
og styrke forholdet til naturlige geografiske naboer når
vi i folkeavstemning har valgt å stå utenfor EU?
For det er jo et faktum at vi har valgt å stå utenfor
EU. Da må vi ha en strategi for å få bedre
tilgang til markedene for å styrke vår posisjon
i nord i fremtiden.

