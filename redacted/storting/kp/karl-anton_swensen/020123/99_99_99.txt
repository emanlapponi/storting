 Jeg ønsker å stille
følgende spørsmål til utenriksministeren:

«Som små kystnasjoner med
store økonomiske soner i Nord-Atlanteren har Færøyene,
Grønland, Island og Norge felles interesse
av å sikre seg kontroll over de enorme naturressursene
i sitt område. En slik kontroll vil være den beste
garanti for en forsvarlig forvaltning av ressursene. Norske
myndigheter har hittil ikke prioritert samarbeidet
i Vestnorden.

Vil utenriksministeren gjøre noe for å styrke
dette samarbeidet, og vil det bli vurdert en norsk tilslutning til Vestnordisk
Råd?»

 Vestnordisk Råd er det viktigste
samarbeidsforum mellom Færøyene, Island
og Grønland, som det ble sagt her. Fra å være
et samarbeidsorgan for parlamentarikere er det også en
ramme for møter på regjeringsnivå mellom
medlemslandene. I rådets charter står det bl.a.
om rådets formål at bevaring og en kontrollert
utnyttelse av landets levende ressurser er av betydning også for øvrige
verdens forsyninger med næringsmidler.

Norge har en økonomisk sone
som er sju ganger så stor som vårt landområde,
og som grenser til de vestnordiske landenes økonomiske
soner. De vestnordiske landene har derved en mulighet for sammen å kontrollere
og forvalte store deler av det nordlige Atlanterhavet. Mener ikke
utenriksministeren at et medlemskap i Vestnordisk Råd
er minst like naturlig som vår deltakelse i Østersjøområdet? Norge
grenser jo som kjent ikke til Østersjøen.

 Samtidig som man ser en generell nedtrapping
av alle nordiske institusjoner, skjer det en oppbygging
av alternative samarbeidsinstitusjoner i deler av Norden og i dets
nærområder. Sverige, Danmark og Finland har vist
sterk interesse for en oppbygging av Østersjøområdet,
der også de baltiske stater er med.

I tillegg har vi problematikken rundt utslippene
fra Sellafield, og de er en trussel mot livet i hele Nord-Atlanteren.
Regjeringen har vist en veldig fast og god politikk når
det gjelder utslippene fra Sellafield. Regjeringen har på bilateral
basis vist en offensiv holdning overfor Storbritannia for å stoppe
disse utslippene. Ser ikke statsråden at Vestnordisk
Råd vil være et viktig forum for å legge
et ytterligere press på Storbritannia i denne viktige miljøsaken?

