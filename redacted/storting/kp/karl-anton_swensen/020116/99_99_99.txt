 Jeg vil stille følgende spørsmål
til kommunal- og regionalministeren:

«Statsråden mener
at det er for mange kommuner, og at man bør redusere antallet
med 100. Ønsket er en bedre offentlig sektor. Kystpartiet
vil reise tvil om man får et bedre og mer effektivt
tjenestetilbud ved kommunesammenslåingene.

Ser ikke statsråden at geografisk
nærhet til tjenestene er et viktig aspekt ved kvaliteten
på disse, og hvorledes ser statsråden for seg
at antall kommuner skal reduseres?»

 Kystpartiet er ikke mot kommunesammenslåinger
som kommunene selv ønsker. Vårt poeng er at ønsket
virkelig skal være frivillig og ikke
tvunget fram med pisk og gulrot. Stortinget har vedtatt at det skal
være frivillig, og en slik tvang vil derved være
i strid med intensjonene i Stortingets vedtak.

Mange kommuner er tvunget inn i en vanskelig
situasjon, f.eks. ved å bli tillagt oppgaver uten at det
blir gitt tilstrekkelig med midler for å løse
disse oppgavene. Flere og flere kommuner klarer ikke å fylle
de økonomiske kravene som stilles av staten, og har så mistet
sin økonomiske handlefrihet. Situasjonen blir ikke
bedre ved at man har tatt bort bl.a. det kommunale næringsfond,
noe som ytterligere forverrer situasjonen. Folkefattige kommuner
med store geografiske avstander vil kunne føle seg
tvunget til sammenslåing, selv om avstanden mellom beboerne
og de kommunale tilbud derved blir enda større enn
før. Det blir enda lengre vei til helsestasjon,
skole osv. Mange kommuner føler seg tvunget til å selge
det kommunale arvesølvet, som f.eks. kraftverk og eiendommer,
samt å innføre eller utvide bruken av
kommunal eiendomsskatt. Kan statsråden bekrefte eller
avkrefte om hun vil bruke økonomiske virkemidler
for å presse fram kommunesammenslåinger?

 I Sverige har man foretatt kommunesammenslåinger
i stor stil. I dag ligger store deler av den svenske landsbygda
brakk på grunn av dette, samtidig som det er et stort press
på byene.

Konsekvensene av en omfattende kommunesammenslåing
vil være økt sentralisering av tilbudene, etter
min oppfatning. I den grad dette fører til fraflytting
fra bygdene og tilflytting til byene, vil presset på boliger,
skole, helsevern osv. i byene øke. Dette kan også i
seg selv medføre at man får større sosiale
problemer, og dermed økte kostnader for samfunnet
totalt sett.

Ser statsråden sammenhengen mellom
kommunesammenslåing
og problemet med at man vil få økt
press på storbyene?

