 

(ordfører for saken): 

Forslaget fra representantene Kenneth Svendsen og Per Erik Monsen om å likestille privat utleie av båtplasser og båtforeninger når det gjelder merverdiavgiftsplikt, er et godt og viktig forslag.




Forslagsstillerne er her inne på et viktig poeng når det gjelder å unngå den urimeligheten det er at båtplassutleie i næring behandles forskjellig fra utleie fra båtplassforeninger. Ved behandlingen av Ot.prp. nr. 2 for 2000-2001 vedtok stortingsflertallet endringer i merverdiavgiftsloven som bl.a. innebar at utleie av private båtplasser skulle innlemmes i merverdiavgiftsområdet fra 1. juli 2001. Endringen førte til en kraftig konkurransevridning mellom båtforeninger på den ene siden og private utleiere av båtplasser på den andre siden. Det er derfor viktig at man får rettet opp også denne skjevheten som merverdiavgiftsreformen i 2001 forårsaket.




Det kan for øvrig nevnes at et liknende forslag ble behandlet i fjor uten å få flertall i Stortinget. Det er derfor gledelig å konstatere at det nå er et flertall for å frita utleie av båtplasser for merverdiavgift. Et mindretall, bestående av Arbeiderpartiet og Sosialistisk Venstreparti, ønsker å avvise forslaget om å frita utleie av båtplasser for merverdiavgift, og jeg regner med at de redegjør for sitt forslag selv.




Jeg tar med dette opp komiteens tilråding, som er som følger:







«Stortinget ber Regjeringen i forbindelse med statsbudsjettet for 2003 komme med forslag om å frita utleie av båtplasser for merverdiavgift.»




