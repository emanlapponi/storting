 Jeg har følgende spørsmål
til fiskeriministeren:

«Lakseavtalen mellom Norge
og Europaunionen går ut i
månedsskiftet juni/juli 2002, og må følgelig
reforhandles. I nåværende lakseavtale har Norge
en minsteprisordning på ca.
25-26 kroner, mens dagens laksepris på EU-markedet er ca.
16 kroner til oppdretter. Norske oppdrettere tvinges derfor
til å bryte minsteprisbestemmelsene hvis de skal kunne
selge laks på EU-markedet.

Hva vil Regjeringen gjøre på kort
og lang sikt for å sikre en stabil og lønnsom
markedsadgang for norsk laks på EU-markedet?»

 Jeg takker for et godt svar. Det var gledelig å høre
at man vil frafalle suspensjonen. Det er et prisverdig og nødvendig
initiativ fiskeriministeren og Regjeringen har
tatt for denne næringen for å bedre
markedstilgangen for norsk laks til EU, og da spesielt
på kort sikt. Dette er en situasjon som må løses snart,
og her forstår jeg at man er godt i gang, slik at norske
lakseeksportører kan få lik markedsadgang til
EU som konkurrerende nasjoner.

Mitt oppfølgingsspørsmål
er: Er det noe vi i dette hus kan gjøre for å avhjelpe
den langsiktige situasjonen, slik at vi får en stabil og
sikker markedstilgang for norsk laks til EU?

 Jeg takker igjen for svaret. Jeg er helt enig
med fiskeriministeren i de betraktninger han kommer med. Jeg mener
at denne næringen burde kunne få like
betingelser som andre næringer har i handelsavtalen
mellom Norge og EU, i EØS-avtalen.

Næringen har bidratt med betydelige økonomiske midler
via eksportavgiften i lakseavtalen som har gått til en
felles markedsføring. Næringen har videre signalisert et
betydelig større beløp til markedsføring
hvis minsteprisen blir fjernet. Regjeringen har også samtidig
signalisert en framtidig satsing på oppdrettsnæringen
og marin sektor.

Så mitt neste spørsmål
er: Er Regjeringen villig til å bruke økonomiske
virkemidler for å få til en stabil, langsiktig
avtale for eksport av laks til EU-markedet?

