 Jeg skal stille følgende spørsmål
til kirke- og kulturministeren:

«Styret i NRK har lagt ned kortbølgesendingene.
Dette rammer spesielt handelsflåten. Kystpartiet
har vært, og er, en pådriver for å opprettholde
et tilfredsstillende sendetilbud for fiske- og handelsflåten.
Det har vært tverrpolitisk enighet om viktigheten av disse
sendingene. Det er derfor med stor undring vi nå registrerer
at NRK uten politisk behandling legger ned kortbølgesendingene.

Hvordan ser statsråden på denne
beslutningen, og vil det bli tatt initiativ
for å starte opp sendingene på nytt?»

 Mener statsråden at det er
tilfredsstillende saksbehandling at styret i NRK i budsjettsalderingen
salderer bort en slik viktig sak og funksjon som dette er for den
norske handelsflåten og nordmenn ellers i alle
verdensdeler, spesielt med tanke på at Stortinget
har vedtatt utbyggingen og driften av kort- og mellombølgeanleggene?

Når det gjelder endringer her, er
jo de tradisjonelle nyhetssendingene og det redaksjonelle nivået
i NRK endret, slik at de ikke får disse
nyhetsbulletinene på 30 minutter over hele
verden på samme måten som de tidligere har fått.
Ser ikke statsråden viktigheten av å ha en
politisk behandling, gjerne i Stortinget, av en så samfunnsviktig
sak som disse utenlandssendingene er og har vært?

 Man hevder her at problemet
er at styringsformen aksjeselskap gjør at man ikke
kan gripe inn i satsinger som Stortinget tidligere har vedtatt.
Ser statsråden problemet med at man
har overført beslutningsmyndighet fra statsråden
til styret i NRK når det gjelder slike viktige nasjonale
ansvarsområder og spørsmål? Vil statsråden
eventuelt ta et initiativ til å gjøre
noe for å endre denne styringsformen, og gjerne
praksisen, overfor NRK? I dag er det som generalforsamling hun kan
gi sine instrukser.

