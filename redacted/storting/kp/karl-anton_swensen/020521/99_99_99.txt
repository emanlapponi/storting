 Jeg syns nok det var en litt defensiv holdning fra saksordføreren på vegne av komiteen. Norge har mange muligheter. Vi er rike på penger, naturressurser og menneskelige ressurser, og vi lever i et fredelig hjørne av en ellers urolig verden. Vi har gjennom en aktiv utenrikspolitikk skaffet oss mange venner og samarbeidspartnere i det internasjonale samfunn, men på noen områder har vi ikke utnyttet mulighetene godt nok. Etter Kystpartiets mening er samarbeidet i Vest-Norden ett av disse områdene. Norge er riktignok med i ulike fora som har med Vest-Norden å gjøre. Vi har et samarbeid med de vestnordiske land i Nordisk Ministerråd. De fleste av våre kystfylker er sammen med Færøyene, Grønland og Island med i komiteen Nordisk Atlantsamarbeid, NORA, som gir støtte til utviklingsprosjekter i Vest-Norden. Nord-Norge er dessuten med i Europaunionens nordlige periferiprogram, der også Grønland, Færøyene, Nord-Skottland, Nord-Sverige og Nord-Finland er med. I tillegg er norske bedrifter i stigende grad engasjert i vestnordiske land.




Kystpartiet mener likevel at norske myndigheter har vært altfor tilbakeholdne i sin holdning til Vest-Norden. Sammen med Færøyene, Grønland og Island kunne Norge kontrollere og sammen forvalte store deler av havressursene i Nord-Atlanteren. Vi bør derfor gå inn i et mer omfattende og forpliktende politisk samarbeid, slik at vi med større tyngde kunne ivareta våre felles interesser.




Kystpartiet mener at vi som kyststat, vendt mot Nord-Atlanteren, har en naturlig orientering vestover. Dette kan danne grunnlaget for å bygge opp Norge som et land med vestnordisk identitet. Enkelte vil hevde at vi kan ivareta våre interesser gjennom de eksisterende samarbeidsfora. Kystpartiet mener at det eksisterende samarbeidet er for lite innrettet på viktige politikkområder. Nordisk Råd er marginalisert av EU, i hvert fall er det i ferd med å bli det, og de andre samarbeidsorganene er begrenset til prosjektstøtte.




Kystpartiet ønsker at Norge skal være med og utvikle et nytt samarbeidsmønster i norskehavsområdet, der de nordiske landene som er utenfor EU, kan koordinere sine interesser, ikke bare overfor EU, men også overfor andre organisasjoner og enkeltland. Et slikt samarbeid bør foregå på alle plan, men bare et parlamentariker- og regjeringssamarbeid vil kunne gi samarbeidet den nødvendige tyngde og framdrift.




Norge er i dag ikke med i det viktigste samarbeidsforum for de vestnordiske land, nemlig Vestnordisk Råd. Derfor har vi foreslått at Stortinget søker om medlemskap i Vestnordisk Råd, som primært er et parlamentarikersamarbeid, men som også er ramme for samarbeid på regjeringsplan. Utenrikskomiteen går enstemmig imot forslaget fra Kystpartiet. I komiteens merknad sies det bl.a. at det vil være mer hensiktsmessig å utvide samarbeidet i fora som Nordisk Ministerråd og NORA, og å signalisere overfor medlemslandene i Vestnordisk Råd at et tettere samarbeid er ønskelig.




Kystpartiet oppfatter utenrikskomiteen slik at Norge bør gå mer gradvis fram i spørsmålet om medlemskap i Vestnordisk Råd. Vi vil derfor fremme følgende forslag, som er en mellomting mellom Kystpartiets forslag og komiteens innstilling:







«Stortinget tar kontakt med parlamentene på Færøyene, Grønland og Island med sikte på å drøfte om det er grunnlag for norsk medlemskap i Vestnordisk Råd.»




Vi håper det kan behandles som et oversendelsesforslag.




