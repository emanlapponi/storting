  Fredsprosessen i Midtøsten er fortsatt
inne i en vanskelig fase. Partenes manglende gjennomføring
av «The Wye Memorandum», det israelske valget
og Kong Husseins bortgang er alle forhold som spiller inn, og som
kompliserer arbeidet fram mot en varig fred. Den norske regjeringens
budskap de siste månedene har vært at fredsavtalene
ligger fast og må iverksettes.

Som Erik Solheim er kjent med, bygger fredsprosessen
på Sikkerhetsrådets resolusjoner 242 av 1967 og
338 av 1973. Fra norsk side anerkjenner man ikke Israels annektering
av Øst-Jerusalem, og vi er bekymret over de pågående
israelske bosettingsaktiviteter i de palestinske områder.

Når det gjelder Jerusalem, skal byens
fremtidige status avgjøres under sluttstatusforhandlingene
mellom Israel og PLO. I mellomtiden bør partene
avstå fra å foreta handlinger som vil kunne legge
føringer på det endelige forhandlingsresultat.

Regjeringen ser derfor med uro på nye,
israelske bosettinger i Øst-Jerusalem. Etter vår oppfatning
strider bosettingsaktiviteten mot intensjonen i Oslo-avtalene. 

Norge har ved en rekke anledninger gjort vår
holdning kjent for israelske myndigheter og vil fortsette å ta
opp saken i våre bilaterale kontakter. FNs generalforsamling har
behandlet spørsmålet om Jerusalem ved flere anledninger.
Tirsdag den 9. februar i år vedtok FNs spesialsesjon om
Jerusalem en resolusjon som fordømmer israelsk bosetting. 

Min reise til regionen i neste uke vil være
en god anledning for meg til å gjøre det norske
synet på enkelte vanskelige spørsmål
klart. Det vil jeg gjøre i møter med både
israelske og palestinske myndigheter.

Bjarne Håkon
Hanssen hadde her overtatt presidentplassen.

  Ja, når det gjelder religionsfriheten
i Israel, har jeg selv som statsminister engasjert meg direkte og
sterkt i den saken. Det har, som sikkert Solheim kjenner til, foreligget
forslag i Knesset til en antievangeliseringslov, som ville innsnevre
muligheten for fri religionsutøvelse i Israel for andre religioner
enn jødedommen. Dette tok jeg opp muntlig med statsminister
Netanyahu da han var i Oslo. Jeg fulgte det opp med – jeg
tror det var – to brev. Så langt har denne loven
ikke blitt vedtatt, og mulighetene for at den ikke blir vedtatt,
er økende. Etter hva jeg har skjønt, har den norske
statsministers engasjement i så måte faktisk hatt
sin betydning.

Når det gjelder menneskerettigheter
for øvrig, vil jeg ta dette opp både med Israel
og med palestinske myndigheter. Det er også kritiske punkter å anføre
i forhold til palestinerne når det gjelder menneskerettighetsspørsmål – ikke
minst forholdene i palestinske fengsler. 





                

