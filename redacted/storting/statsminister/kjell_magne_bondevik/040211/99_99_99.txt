 Ja, det kan jeg, i full forståelse
med kommunalministeren.

Stortingets forutsetning om frivillighet når
det gjelder kommunesammenslutninger, ligger fast. Frivillighetslinjen
ligger selvsagt også til grunn for både
Regjeringens politikk og det samarbeidsprosjektet om kommunestruktur
som Kommunal- og regionaldepartementet nå har iverksatt
sammen med Kommunenes Sentralforbund.

I henhold til inndelingsloven er det bare
Stortinget som kan vedta kommunesammenslutninger ved tvang. Hvis
frivillighetslinjen skal endres, er det derfor et flertall i Stortinget
som i tilfelle må beslutte det. Det kommunal- og regionalministeren
har uttalt, er at dersom samarbeidsprosjektet med Kommunenes Sentralforbund mot
formodning ikke gir resultater, vil det være
opp til Stortinget å vurdere om frivillighetslinjen, slik
den er utformet i dag, fremdeles bør ligge fast, eller
endres. Stortinget vil få en orientering om samarbeidsprosjektet
våren 2006.

Kjell
Engebretsen hadde her overtatt presidentplassen.

 Jeg tror en skal legge vekt på hva
statsråden selv i egne innlegg her har gitt uttrykk
for. Hun var gjengitt i et par aviser etter den konferansen
i Stavanger som Meltveit Kleppa viser til,
hvor også hun var til stede. Den mest presise
gjengivelsen finner en i Aftenposten. Og det gjorde at hun også i
Dagbladet, hvor det hun uttalte, var trukket mye lenger, skrev et
innlegg for å presisere hva hun mente med dette. Hun har ikke
varslet at hun nødvendigvis går for tvang, men
hun avslutter dette innlegget slik:

«Men
skulle det mot formodning vise seg at dette arbeidet ikke
gir resultater, har jeg også uttalt at det får bli
opp til Stortinget å vurdere om frivillighetslinjen bør
ligge fast eller endres.»

Det er et presist uttrykk for statsrådens
mening, og det skal ikke trekkes lenger enn som så.

 Frivillighetsprinsippet står fast
så lenge ikke noe annet er vedtatt, og frivillighetsprinsippet
er vedtatt av et stortingsflertall. Det ligger til grunn for Regjeringens
politikk, og det ligger til grunn for det nevnte samarbeidsprosjektet.

Stortinget vil bli orientert om det samarbeidsprosjektet
våren 2006. Det er altså et godt stykke fram dit,
og jeg tror vi skal vente med å trekke konklusjoner så lang
tid på forhånd og før dette samarbeidsprosjektet
har startet. Mitt håp er at dette samarbeidsprosjektet
blir positivt i den forstand at kommunene selv kommer fram til strukturer
og eventuelt interkommunalt samarbeid, noe som også i økende
grad er aktuelt, som gjør at vi får en best mulig
service for våre innbyggere rundt omkring i kommunene.
Det må være det avgjørende.
Og min grunnholdning er at det vet kommunepolitikerne selv best.





                

