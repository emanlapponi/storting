 Samarbeidsregjeringen har så å si
fra første dag økt presset på den britiske
regjering for å stoppe utslippene av technetium 99
fra Sellafield.

Allerede i oktober 2001 ble saken tatt opp
på ministernivå under EUs miljøvernministermøte
i Luxembourg mellom de nordiske miljøvernministere og den
britiske miljøverministeren.

Saken er siden fulgt opp bilateralt under miljøvernministerens
besøk i Storbritannia, også på selve
anlegget, i desember i fjor. På møtet med den
britiske miljøvernministeren i London var også Statsministerens
kontor representert.

Den britiske regjering er ikke i
tvil om hva Norge og de øvrige nordiske land
mener. Jeg har selv også tatt dette opp med mine
nordiske statsministerkollegaer. Stortinget selv har hatt anledning
til å tilkjennegi norske synspunkter under energi-
og miljøkomiteens besøk i Storbritannia i forrige
måned. Utenriksministeren har tatt opp saken i bilaterale
samtaler, og saken bringes opp ved alle egnede anledninger
i våre politiske kontakter med Storbritannia.

Sellafields eiere vil nå søke
britiske myndigheter om å prøve ut en ny rensemetode
for utfelling og deponering på land av technetium 99. Kontakten
med Storbritannia på ekspertnivå er innledet.
Dette er positivt. Utenriksdepartementet vurderer rettslige
aspekter ved utslippene, og miljøvernministeren vil ta
opp saken med Europakommisjonens miljøansvarlige medlem
Wallström i denne måneden. Vi vil også benytte
Nordsjøkonferansen i Bergen i neste måned.

Jeg har forhåpninger om at saken vil
finne en teknisk og politisk akseptabel løsning i lys av
innsatsen som er utvist, og den tette oppfølging som Regjeringen
har lagt opp til.

Som norsk statsminister har jeg jevnlig og
nær kontakt med andre europeiske regjeringssjefer.
Det har vært arbeidet aktivt for å finne tidspunkt
for et møte med min britiske kollega Tony Blair.
I et slikt møte vil vi drøfte en rekke
viktige bilaterale og internasjonale saker av felles interesse
for våre to land. Sellafield vil selvsagt være blant
disse.

Jeg vil også søke
samtale med Blair i internasjonale fora der vi begge er til stede.
Selv skal jeg etter planen delta på FNs konferanse
for finansiering i Mexico nå i mars.
Den britiske deltakelsen ved konferansen er, så vidt jeg
vet, ennå ikke avklart. Hvis statsminister Blair skulle være
til stede, vil også dette kunne være
en anledning til å drøfte saken.

Eirin Faldet hadde
her overtatt presidentplassen.

 La meg først si at jeg deler representanten
Swensens bekymring for hva slike utslipp vil bety. Det er også bakgrunnen
for at Samarbeidsregjeringen har vist – vil jeg si – et
svært sterkt engasjement i sitt press mot britiske myndigheter
og ved å ta dette opp i andre fora for å hindre
slike utslipp.

Dette dreier seg også i
stor grad om deler av vårt eget matfat, matressurser i
havet, som Norge og ikke minst kystbefolkningen
er avhengig av ikke blir forurenset. Jeg kan love
representanten Swensen at vi vil fortsette vårt engasjement.
Det er altså noen lyspunkter i situasjonen som
kanskje gjør at vi kan finne en løsning, og, som
jeg sa, vi vurderer også rettslige aspekter ved
utslippene – spørsmålet om sak – hvis
en ikke på annen måte finner en tilfredsstillende
løsning.

 Samarbeidsregjeringen deler Kystpartiets engasjement
og også i stor grad vurderingen av konsekvensene
av disse utslippene. Vi mener de vil kunne representere
en fare, selv om en kan si at en så langt ikke
har kommet opp på et direkte farlig utslippsnivå.

Når det gjelder et møte
med statsminister Blair, er det absolutt min intensjon. Vi har en
god stund arbeidet for å få det til, og vi kommer
til å fortsette med det. Og vi gir oss ikke før
vi også får tatt dette opp med min britiske statsministerkollega.

