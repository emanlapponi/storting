 Siden barnehagesaken også har
med lokaldemokrati å gjøre, var det naturlig for
meg å omtale den i mitt foredrag om lokaldemokratiet på ordførerkonferansen
til Kommunenes Sentralforbund. Jeg avsluttet med å si at
saken trenger et sterkt engasjement fra Kommune-Norge. Og det har
vi fått. Flere ordførere og andre lokalpolitikere
har engasjert seg. Det er bra.

For øvrig har jeg ikke tenkt å gå bort
fra de mål for barnehagepolitikken som jeg selv og Kristelig
Folkeparti la fram før valget.

Kjell Engebretsen hadde
her overtatt presidentplassen.

 Det siste er jeg helt enig i, og det har vi
invitert til. Vi ønsker forhandlinger med opposisjonspartiene
i Stortinget om dette. Men vi kan jo ikke pålegge
ordførere og lokalpolitikere munnkurv når det
gjelder å si det de mener. Det ville være
en underlig form for debatt. Kommunenes Sentralforbund har gitt
Regjeringen sin fulle støtte i det vi har lagt fram. Det
framgår av uttalelser fra direktøren for KS.

Jeg håper Arbeiderpartiet
vil være åpne og ikke låse seg
fast i de ulike deler av barnehagesaken. Jeg ser med interesse
at LOs leder i dag uttaler til Aftenposten at hun er skeptisk
til sider av barnehageavtalen, og spesielt til det som
gjelder skattespørsmålet. Og så må jeg
minne om at Karita Bekkemellem Orheim selv som statsråd
i budsjettframlegget etter valget i 2001 uttalte at hun ikke vil
anbefale maksprisordningen. Det er greit, det er lov å snu,
men vi følger altså opp tidligere statsråd
Bekkemellem Orheims syn.

 Jeg ser ingen grunn til å trekke tilbake
noe av det jeg sa på ordførerkonferansen. Jeg
sa at vi trenger Kommune-Norges engasjement. De må få si
hva de mener. Og det har de gjort – også arbeiderpartiordførere.

Når det gjelder å finne ordninger
for private barnehager, er jeg helt enig med representanten Bekkemellem Orheim
i at det er viktig. Og det har faktisk Regjeringen lagt opp til.
Vi foreslår et lovmessig krav om likebehandling av offentlige
og private barnehager i kommuner. Så det håper
jeg vi kan bli enige om.

Men jeg må da tillate meg å sitere
fra statsråd Bekkemellem Orheims proposisjon så sent
som i oktober 2001 – altså etter valget.
Da sa hun følgende:

«En
særskilt vurdering har vært gjort av muligheten for å overføre hele
finansieringsansvaret til staten for en periode
og på bakgrunn av dette fastsette en maksimalpris. En slik
modell vil ha noen fordeler. Når regjeringen
allikevel ikke vil anbefale en slik løsning,
skyldes det flere forhold».

Og så redegjør hun for det.

Dette er vi faktisk enig i. Og da skulle det være
godt grunnlag for å nå en enighet også i
Stortinget.





                

