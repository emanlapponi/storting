 Regjeringen deler representanten Bekkemellem
Orheims bekymring for utviklingen i norsk industri
generelt og i Møre og Romsdal spesielt. Kampen
mot økt ledighet er en hovedsak for Samarbeidsregjeringen.
Derfor fører vi en aktiv næringspolitikk, som
skal gjøre det lettere for bedriftene både å håndtere
den vanskelige situasjonen og å legge grunnlaget for framtidens
arbeidsplasser.

Norge har som kjent en utadvendt økonomi.
Internasjonalt ser vi en omfattende nedgangskonjunktur. I Europas
største økonomi, i Tyskland, falt industriproduksjonen
med 2,6 pst. i desember. Også norsk
næringsliv rammes av dette.

Konkurranseutsatte bedrifter står
i tillegg overfor en rekke særnorske
utfordringer. Høy kronekurs har alene bidratt til å svekke
den kostnadsmessige konkurranseevnen overfor utlandet med nær
20 pst. de siste to årene. I tillegg har Norge
gjennom en årrekke hatt en lønnsvekst klart
over lønnsveksten hos våre handelspartnere.

Når bedrifter legger ned og folk mister
arbeidsplassene, er det alvorlig for alle de som berøres.
Regjeringen fører derfor en aktiv politikk for å sikre
de arbeidsplassene vi har, og for å skape nye. Det viktigste
vi kan gjøre for å bekjempe ledigheten, er å bedre
rammebetingelsene for næringslivet og sette bedriftene
bedre i stand til å håndtere den vanskelige
situasjonen.

For å bidra til lavere renter og etter
hvert lavere kronekurs la Regjeringen fram et stramt forslag til
statsbudsjett. Det har gitt resultater. Siden budsjettet ble lagt
fram i oktober, har Norges Bank satt ned renten to ganger med til
sammen ett prosentpoeng. De siste ukene har vi også sett
at verdien av norske kroner har sunket noe overfor euroen.

For å sikre konkurranseevnen har Regjeringen sammen
med partene i arbeidslivet blitt enige om grunnlaget
for et inntektspolitisk samarbeid som innebærer
at oppgjøret i 2003 må ta utgangspunkt i den konkurranseutsatte
delen av næringslivet. Det er også enighet
om at partene vil arbeide for å få lønnsveksten
i Norge mer på linje med utviklingen hos våre
handelspartnere. Et moderat oppgjør til våren
er et viktig bidrag for å få rentenivået
ytterligere ned og dermed også kronekursen.

Det er viktig å legge til rette for
nyskaping i næringslivet for å skape nye arbeidsplasser.
Som et ledd i dette har Regjeringen styrket satsingen på forskning
og utvikling gjennom skattefradraget for bedriftenes utgifter til
forskning og utvikling. Ordningen har vist seg å være
en stor suksess, og er fra i år utvidet til å gjelde alle
bedrifter.

I tillegg er kapitalen i Forskningsfondet utvidet
med 3 milliarder kr og den næringsrettede
forskningen gjennom Forskningsrådet styrket med 15 pst.

Det er også behov for å forbedre
de næringspolitiske virkemidlene. I løpet av vårsesjonen
vil Regjeringen legge fram forslag om innretning og organisering
av det næringsrettede virkemiddelapparatet. Målsettingen
er økt innovasjon. Regjeringen har også vedtatt å innføre verftsstøtte
fra 15. mars og et års tid framover
for containerskip og produkt- og kjemikalietankere.

For Samarbeidsregjeringen er altså kampen
mot arbeidsledighet en hovedsak. Vi fører en aktiv næringspolitikk
som ledd i dette.

 Jeg tror ikke arbeids- og administrasjonsministeren
mener at den tradisjonelle industriarbeidsplassen har
gått ut på dato. Det er Regjeringens politikk å bevare
et industrielt miljø i Norge.

Selvsagt vil vi også bruke
staten aktivt. Det er bl.a. derfor vi nå vil komme med
et forslag til en endring av virkemiddelapparatet, som
jo i stor grad er statlig, for å effektivisere bruken av
statlige midler for å bevare arbeidsplasser og å skape
nye.

Men det gjenstår som et faktum at
det en har sagt både når det gjelder
Moxy Trucks, Glamox og andre bedrifter som har problemer,
er at vi har et høyt kostnadsnivå. Der er
renter, kronekurs og lønnsutvikling
de avgjørende faktorene. Derfor må en føre
en politikk som kan bringe disse faktorene mer på linje
med dem i våre konkurrentland. Og med den politikk
Arbeiderpartiet nå ser ut
til å slå inn på,  tror  jeg  dessverre
 at  det  kan  virke  stikk  motsatt – uheldig – for
norske arbeidsplasser.

 Jeg er klar over at jeg har vært statsminister
i relativt mange av de siste fem-seks årene.

Jeg har også registrert
med tilfredshet at nå når jeg har hatt ledelsen
av Samarbeidsregjeringen, har renten gått nedover. Da Karita
Bekkemellem Orheim var medlem av en regjering, gikk den bare én
vei: oppover. Det ville være ganske ødeleggende
for norsk næringsliv hvis vi skulle slå inn på en
politikk som igjen skulle føre til en slik utvikling
som det var i hennes statsrådstid når det gjelder
rentenivået. Derfor må også opposisjonen
i Stortinget være noe forsiktig med å hive seg
på en rekke utgiftsforslag – slik vi nå ser
at Arbeiderpartiet i økende grad
gjør – som kan motvirke den politikken som nå skal få renten
og kronekursen nedover. Det må representanten Bekkemellem
Orheim tåle å høre. Det er
ingen ansvarsfraskrivelse, men det er en formaning også til
dem som er i opposisjon, om at man må opptre slik at det ikke
virker mot det vi nå ønsker, nemlig å bekjempe
arbeidsledigheten.

Vi kommer til å følge denne
utviklingen nøye. Vi vil selvsagt også forbeholde
oss muligheten til å komme tilbake til ytterligere tiltak
hvis situasjonen tilsier det, f.eks. i forbindelse med revidert
nasjonalbudsjett, og vi samarbeider gjerne med Arbeiderpartiet
og andre om slike tiltak.

