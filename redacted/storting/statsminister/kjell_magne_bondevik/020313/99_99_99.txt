 Regjeringen vil bidra til å styrke
verdiformidlingen i skolen. Det er slått fast i Sem-erklæringen.

Verdiene skolen bygger på, er fastsatt
i opplæringsloven § 1-2 «Formålet
med opplæringa». Verdiene skal gjennomsyre alle
fag og aktiviteter.

Flertallet av fagene i grunnskolen har emner
om ulike verdispørsmål. Dette er grunnlaget for
arbeidet med verdier i skolen. Arbeidet med å etterleve
verdiene foregår i undervisningen, i skolegårdene
og i skolefritidsordningen. Hver skole må ha en felles
strategi for å skape et godt læringsmiljø der
verken mobbing, vold, rasisme eller annen problematferd
blir godtatt.

Med utgangspunkt i Sem-erklæringen
har Læringssenteret fått i oppdrag å utvikle
prosjektet «Verdier i skolehverdagen» for å sette
særlig verdiformidling og verdibevissthet i skolen og i
lærebedrifter i fokus. Skolene skal selv formulere verdimålsettinger
som skal prege skolehverdagen og realisere dem gjennom et bredt
samarbeid.

Det er også flere andre
verdipregede prosjekter i skolen, som f.eks. kjøreregler
mot rasisme, om skolemekling, tiltaksprogram mot mobbing og veiledning
om sosial kompetanse.

Kristent Pedagogisk Forbund har fulgt arbeidet
med verdier i skolen, og har latt seg inspirere til å søke
om penger til et verdiprosjekt kalt «Verdier i skolens
og barnehagens hverdag». Forbundet er en faglig medlemsorganisasjon
for førskolelærere og lærere med 2 200
pedagoger.

Dette er altså ikke statsministerens
verdiprosjekt. Det er ikke en type verdikommisjon
i skolen, som spørreren antydet. Det er et prosjekt som
dette forbundet har søkt om midler til, og som Regjeringen
i så måte støtter – ett av
flere prosjekter. Prosjektet vil bli et supplement
til det helhetlige arbeidet med verdier, både
når det gjelder mål og virkemidler, bl.a. fordi
det ser barnehage og skole i sammenheng. Læringssenteret
har fått i oppdrag å samordne dette verdiprosjektet
med sine egne satsinger. Kristent Pedagogisk
Forbund får støtte av Utdannings- og forskningsdepartementet
med 500 000 kr for 2002 og 250 000 kr fra Barne-
og familiedepartementet. Utdanningsdepartementet yter for øvrig
ca. 14 mill. kr til ulike verdiprosjekter med ulike initiativtakere.
Dette prosjektet er tenkt å gå over tre år
med et totalbeløp på 4,5 mill. kr.

Prosjektet er et grasrotprosjekt. Ideer
og praktisk utforming skal skje i de skoler og de barnehager som
selv ønsker å delta i prosjektet. Lærere,
førskolelærere, foreldre og
barn skal være hovedaktører. Målet
er å få til et samarbeid med
mange aktører: frivillige organisasjoner, tros- og livssynssamfunn,
foreldre osv.

Målet for prosjektet er ifølge
forbundet at det skal ha sin forankring og basis
i kristne og humanistiske verdier, slik disse er beskrevet og tolket
i lover, lære- og rammeplaner for skole og barnehage, og
det skal ha sitt tyngdepunkt i samfunnets fellesverdier.

