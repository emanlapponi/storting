  Allerede i det politiske grunnlaget for sentrumsregjeringen – Voksenåserklæringen – er
kampen mot vold og kriminalitet gitt høy prioritet. Dette
ble også understreket i regjeringserklæringen,
der det bl.a. heter:

«Et
samfunn med oversikt og tilhørighet, rettferdig fordeling
og gode oppvekstvilkår for barn og unge forebygger kriminalitet.
Regjeringen vil øke innsatsen mot hverdagskriminalitet
og organisert kriminalitet.»

For å bekjempe volden på offentlig
sted, særlig knyttet til utelivet i bysentra, ble det 2.
juli i fjor nedsatt et hurtigarbeidende regjeringsutvalg for å kartlegge
virkemidler og foreslå tiltak mot den økende bruk
av rå vold som man hadde ferske eksempler på i
Oslo.

Planen, som kalles «Trygghet i sentrum»,
ble lagt fram 22 september. Den tar i første rekke sikte
på å bekjempe vold på offentlig sted
i Oslo og andre større bysentre, men flere av forslagene
har vesentlig betydning for det voldsforebyggende arbeid generelt.
Noen av tiltakene innebærer en målrettet innsats
fra politiets side for å være synlig til stede
både for å forebygge og for å kunne gripe
inn på et tidlig tidspunkt ved eventuelle voldsepisoder.
Det foreslås også at samarbeidet med kommunale etater
styrkes for å få til et tverretatlig samarbeid.
I det tverretatlige arbeidet inngår kommunale etater, politi
og frivillige instanser.

Oppfølgingen av «Trygghet
i sentrum» skjer etter en egen plan som nå er
utarbeidet, sammen med øvrige departementer. Ansvar for
oppfølging er lagt til Justisdepartementet. La meg nevne
noen av tiltakene som vil bli fulgt opp.

For det første: Alle kommuner og skoler
er pålagt å utarbeide lokale handlingsplaner mot
mobbing og vold. Kirke-, utdannings- og forskningsdepartementet
og Foreldreutvalget for grunnskolen har distribuert veiledningsmateriell
for arbeid mot mobbing i skolen for lærere, elever og foreldre.
Det er utviklet materiell for barnetrinn, ungdomstrinn og videregående
opplæring.

For det annet: Ordningen med skolemegling utvides, slik
at både grunnskoler og videregående opplæring
kan få tilbud om denne ordningen.

For det tredje: Regjeringen går inn
for at både grunnskoler og videregående skoler
skal ha egne politikontakter.

For det fjerde: Barne- og familiedepartementet
har en egen tilskuddsordning rettet mot ungdomsarbeid i større byer.
Gjennom denne er det de senere år gitt støtte
til en rekke prosjekter og organisasjoner som arbeider for å forebygge
og bekjempe vold, rus og kriminalitet.

For det femte: Kommunal- og regionaldepartementet har
en rekke tiltak av mer forebyggende art innenfor områdene
rasisme, diskriminering, levekår og storby.

Som det framgår av det jeg her har
nevnt og av Regjeringens handlingsplan «Trygghet i sentrum»,
er det foreslått en rekke tiltak som vil bli fulgt opp
videre av Regjeringen og de enkelte departementer. Selv skal jeg
om kort tid ha et møte med innvandrerungdom og innvandrerforeldre
for å drøfte bl.a. kriminalitetsutviklingen.

Det er også nødvendig med
en styrking av politiet. Justisdepartementets fordeling av 1999-budsjettet
har i denne omgang resultert i 75 nye stillinger til Oslo, bl.a. for å få et
mer synlig politi.

Etter Regjeringens syn er det nå viktig
med handling. Ressurser bør settes inn både for å forebygge
og for å sikre at forbrytelser blir etterforsket,
oppklart, pådømt og straffet. Dette må være
viktigere enn å bygge opp et eget sekretariat – med
mer byråkrati, slik representanten Hagen foreslår.

  Nei, dette er ikke en sammenstilling av ord,
dette var konkrete tiltak. Det skuffer meg at hver gang representanten
Hagen får seg forelagt konkrete tiltak, sier han at det
bare er ord, og så vil han ha andre og nye tiltak. Jeg
synes det er mye viktigere nå at vi konkret diskuterer
de tiltakene vi har satt i gang og som er initiert, istedenfor bare å si
at vi må få andre tiltak. Hvorfor ikke diskutere
dem som vi vitterlig legger fram, som vil bli fulgt opp og som vi
vil måle resultatet av, istedenfor å si at det
er noe annet vi trenger og at vi trenger et sekretariat? – Av
alle skulle det komme fra Fremskrittspartiet, som startet som et
parti som skulle bekjempe byråkratiet.

Nei, det er ikke riktig, selv om Hagen gjentar
det, at denne regjeringen bare prater. Denne regjeringen har gang
på gang presentert tiltak som er i gang, og tiltak som
vil bli satt i gang. Da synes jeg det er mye mer fruktbart at man
diskuterer dem, istedenfor å overhøre dem og si
at det bare er ord.

I tillegg til det som jeg nå redegjorde
for, kan jeg føye til at justisministeren på spørsmål
her i Stortinget, også har sagt at hun vil legge fram en
samlet plan for innsatsen – tilsvarende handlingsplanen
mot vold – og bekjempe barne- og ungdomskriminaliteten
spesielt. 





                

 Utviklingen når det gjelder ran i
Oslo, er svært bekymringsfull. Ran har totalt sett økt
med 20 pst. fra 1997 til 1998. Det er særlig ran
fra forretninger og kiosker som har vist økning. Samtidig
viser tallene fra Oslo at hele 25 pst. av ofrene er barn
og unge under 19 år.

Halvparten av gjerningsmennene er under 20 år.
Av disse unge er 80 pst. av utenlandsk opprinnelse, i hovedsak
fra Afrika og Asia. De opptrer ofte i gjenger. Bekjempelsen må både
rette seg mot gjengdannelsen og mot andre spesifikke årsaker
til at unge med innvandrerbakgrunn begår lovbrudd av denne
typen. Innsatsen må bestå av strakstiltak for å slå ned
på denne uakseptable kriminaliteten og av mer langsiktige,
forebyggende tiltak for å forhindre nyrekruttering og tilbakefall.

I dette arbeidet er det viktig at alle gode
krefter engasjerer seg. Regjeringen vil gi dette arbeidet høy
prioritet. Samtidig er det viktig med en bred mobilisering, der
frivillige organisasjoner og ikke minst foreldrene tar ansvar. Det
bør skje i nært samarbeid med de offentlige etater.

Strakstiltakene vil Oslo politidistrikt i stor
grad måtte stå for, og de vil vie ransproblematikken
særlig oppmerksomhet. Oslo politidistrikt er tildelt, som
det er nevnt tidligere i spørretimen i dag, et betydelig
antall nye stillinger, 75 i år, som kan bidra til å møte
også denne utfordringen. Den økte bemanningen
vil bli brukt til mer synlig politi som er til stede på steder,
og til tider, der det ofte skjer kriminelle handlinger. Det vil
gjøre det mindre fristende å begå ran.

Som en del av et målrettet arbeid
mot ran og gjenger som begår ran, gjennomfører
Oslo et eget gjengprosjekt for å uroe gjengmiljøene,
svekke og eventuelt fjerne lederskikkelsene og hindre
nyrekruttering.

Handels- og Servicenæringens Hovedorganisasjon
har i samarbeid med Justisdepartementet satt i gang en aksjon for å sikre
forretningene mot ran. Dette er et godt eksempel på hvordan
gode krefter kan samarbeide mot felles mål.

Jeg vil også nevne det samarbeidet
som er etablert mellom Røde Kors, Kirkens Bymisjon og Ungdom
Mot Vold i Oslo. Et av hovedsatsingsområdene deres er arbeid
mot risikoutsatt ungdom med utenlandsk bakgrunn. Som et eksempel
nevner jeg at allerede i morgen arrangerer Oslo Røde Kors
og Barne- og familiedepartementet et seminar om lovverk og straffereaksjoner,
med i første rekke arbeid med unge innvandrere i fokus.

Likevel er foreldrene kanskje den viktigste
gruppen. Ferske undersøkelser viser at risikoutsatt ungdom
med utenlandsk bakgrunn er lite sammen med sin familie. Bare et
fåtall av dem vil søke støtte hos foreldrene
i vanskelige situasjoner. Det tilsier at et større foreldreengasjement
og -ansvar vil ha betydelig forebyggende effekt. Derfor vil målrettede
tiltak mot foreldre med utenlandsk bakgrunn være sentrale,
både gjennom helse- og sosialetaten, barnehager
og skole, men også gjennom det arbeidet som innvandrerorganisasjonene
selv gjør. De har samme interesse av å bekjempe
kriminaliteten som samfunnet for øvrig. Selv skal jeg om
kort tid ha et møte, som nevnt, både med innvandrerungdom
og noe senere med innvandrerforeldre, for å drøfte
bl.a. kriminalitetsutviklingen.

Det er også på sin plass å nevne
at handlingsprogrammet Oslo indre øst er en bred satsing
med særlige tiltak rettet mot barn og unge med innvandrerbakgrunn.
Programmet involverer flere departementer og etater i Oslo kommune.

  Jeg tror representanten Halvorsen var inne
på viktige årsakssammenhenger til det som skjer. 

Jeg tror også det er nødvendig å få fram
at innvandrere i Norge ikke generelt er overrepresentert på kriminalitetsstatistikken
for noen typer kriminalitet – tvert om. Men det som er
et beklagelig faktum, er at de er overrepresentert når
det gjelder vold og ran. 

Jeg tror at holdningsdannelse er viktig. Jeg
tror f.eks. at det å få innvandrerforeldre til å møte
på foreldremøter i skolen og andre steder hvor
voldsproblematikken tas opp, er uhyre viktig, og det skal settes
skikkelige virkemidler inn for at de skal gjøre det. Jeg
tror også at utstøtingsmekanismene som en del
av innvandrerungdommen opplever i det norske samfunnet, er viktig å gå inn
og drøfte med dem, og at vi ikke bare står utenfor
og prediker hva vi tror årsakene er. Dette tar Regjeringen
på alvor, og vi gjør det i den grad at statsministeren,
som sagt, selv vil ha en drøfting med representanter for
disse miljøene for å se hvordan vi kan komme problemet
til livs.





                

