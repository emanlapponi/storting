 Regjeringen ser positivt på ideen
om et senter for studier av folkemord og holocaust i Quislings gamle
bolig Villa Grande. Et slikt senter kan ha betydning både
som en videreføring av tanker fra jødebo-oppgjøret
og for arbeidet for menneskeverd, menneskerettigheter og minoriteters
rettigheter.

Som kjent har Regjeringen forutsatt salg av
Villa Grande i St.prp. nr. 1 for 1998-99, altså i statsbudsjettet.
I revidert nasjonalbudsjett ble det foretatt en budsjettendring
som følge av at anslått verdi for eiendommen var
redusert fra 110 til 70 mill. kr etter at den var erklært
verneverdig av Riksantikvaren. Senere viste det seg at
det heller ikke var mulig å oppnå denne prisen
for eiendommen. Regjeringen vedtok derfor å trekke eiendommen
tilbake fra markedet. Kort tid etter Regjeringens vedtak ble det gitt
et bud på 60 mill. kr på eiendommen. Dette budet
ble senere høynet til 70 mill. kr. Basert på at
det nå synes mulig å oppnå den prisen
som er anslått i revidert nasjonalbudsjett, har Regjeringen
derfor vedtatt å selge Villa Grande.

Regjeringen vil medvirke til at alle interessenter
får anledning til å legge inn bud på eiendommen.

Regjeringen er kjent med at Universitetet i
Oslo, bl.a. etter kontakt med Det Mosaiske Trossamfund, vurderer muligheten
for å bruke Villa Grande til det forutsatte «senter
for studier av holocaust og livssynsminoriteters stilling i Norge» i
forlengelsen av jødebo-oppgjøret.

Regjeringen ser dette som en interessant mulighet,
og mener det derfor bør gis rimelig tid til å arbeide
med hvorvidt det kan dannes en gruppering som kan gi et bud på Villa
Grande med tanke på et slikt senter og et slikt formål. Dette
kan kreve at man går utover årsskiftet. Regjeringen vil
derfor i proposisjonen om nysalderingen av 1999-budsjettet, som
går i statsråd fredag 3. desember, gi en nærmere
omtale og vurdering av salget av Villa Grande.

Lodve Solholm hadde
her teke over presidentplassen.

  La meg først si at jeg er enig med
representanten Solheim i det han sa om betydningen både
symbolsk og reelt ved å kunne etablere et slikt senter
i nettopp Villa Grande.

Når det gjelder spørsmålet
om å bidra finansielt, er det av de ting Regjeringen vil
ha under vurdering nå i kontakt med aktuelle interessenter
som kan tenke seg å gå inn og bidra til å realisere
et slikt senter, og legge inn bud på det. Det er klart
at de også må få tilstrekkelig tid til å kunne
organisere en slik gruppering, f.eks. om det skulle komme i form
av en stiftelse. Arbeids- og administrasjonsministeren vil derfor
senere komme tilbake til den tidsfristen en må sette for
en ny budrunde. Ut fra den positive vurderingen Regjeringen har
av å få realisert et slikt senter, må det
gis tilstrekkelig tid til at interessenten i tilfelle kan få vurdert
saken, og organisert seg.

  Jeg kan bekrefte at jeg er kjent med at det
foregår en samordning av ulike interessenter som kan tenkes å gå inn
og danne en gruppering, som så i neste omgang kan legge
inn et bud på Villa Grande som forhåpentligvis
kan matche andre aktuelle bud. 

Det som også gjør en slik
tanke interessant, er at en her ikke bare kan få et senter
og en dokumentasjon f.eks. av jødenes historie i Norge
og holocaust, men også en internasjonal avdeling av dette.
Det gjør at det også kan være internasjonale
grupperinger som kan være interessert i å komme
inn og bidra til en organisering, eventuelt en stiftelse, som kan
legge inn et bud på Villa Grande. Dette følger
vi og er kjent med, og vi vil sørge for at det blir gitt
en såpass rimelig tidsfrist at disse kan vurdere situasjonen
og eventuelt organisere seg.





                

