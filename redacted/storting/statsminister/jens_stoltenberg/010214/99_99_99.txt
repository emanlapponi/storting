 Jeg er redd for at det finnes langt flere alvorlige
hendelser knyttet til rasisme og diskriminering enn det vi har sett
i avisoppslag i det siste. 

Vi skal ta konkrete eksempler på alvor.
Men dette handler også om holdninger og atferd i hele samfunnet, og
det krever langsiktig arbeid for å lykkes i arbeidet med å fremme
toleranse og gjensidig respekt.

Handlingsplanen mot rasisme og diskriminering
fra 1998 og Handlingsplanen for menneskerettigheter fra 1999 inneholder
mange gode tiltak på ulike områder. Regjeringen
følger nå opp begge planene.

Handlingsplanen mot rasisme går ut
i år. Derfor har Regjeringen startet arbeidet med en ny
plan som vil bli lagt fram i første halvår av
2002. Der vil vi spesielt legge vekt på arbeidet i lokalsamfunnet
og de frivillige organisasjonenes innsats. 

Regjeringen er også godt i gang med å gjennomføre de
mange tiltakene i Handlingsplanen for menneskerettigheter. Jeg vil
spesielt trekke fram innsatsen for å styrke forskning,
informasjon og undervisning. Vi vil i år etablere en nasjonal
institusjon for menneskerettigheter, og vi vil videreføre
den viktige dialogen og samarbeidet med de frivillige organisasjonene. 

Vårt arbeid for menneskerettigheter
må favne langt bredere enn regjeringens handlingsplaner.
Fremme av menneskerettigheter er en integrert del av vår
utenrikspolitikk, der vi nå får en ny
og krevende arena gjennom vårt sete i FNs sikkerhetsråd.

Det samme gjelder arbeidet mot rasisme. Dette
handler dypest sett om holdninger. Vi vil at mennesker skal kjenne
frihet, trygghet og tilhørighet uansett hudfarge, etnisk
bakgrunn, tro eller seksuell legning. Dette utfordrer
oss i vårt dagligliv i lokalsamfunnet, og det utfordrer viktige
samfunnsinstitusjoner. Og her må vi trekke med Organisasjons-Norge,
skolen, den enkelte arbeidsplass og Kirken.

Spesiell oppmerksomhet retter vi mot unge mennesker.
Regjeringen vil ta initiativet til å engasjere skolebarn til
selv å utarbeide kjøreregler for et flerkulturelt
Norge preget av toleranse. Utgangspunktet vil være de rettigheter
vi har etter FNs menneskerettighetskonvensjon, Grunnloven og norsk
rett. Vi vil bevisstgjøre elevene på de verdier
som er nedfelt i disse tekstene, men også vise hvordan
menneskerettigheter igjen og igjen er blitt brutt. Det handler om
slaveri og holocaust, det handler om krenkelse av individuelle,
sosiale og økonomiske rettigheter, og det handler om dagligdagse
uttrykk for fordommer og rasistiske holdninger.

Hvordan kan vi forme en framtid der slikt ikke
får skje? Dette vil vi høre skolebarns mening
om. En bredt sammensatt jury vil velge ut et antall kjøreregler
som fanger opp ungdommens eget uttrykk for hvordan vi kan bekjempe
fordommer, diskriminering og rasisme.

  Det er som representanten Bondevik sier, bred
enighet om tiltakene i de to handlingsplanene, og det er bred enighet
om hvordan vi politisk skal følge opp arbeidet for menneskerettigheter
i Norge. Det det da er noe ulike vurderinger av, er hvorvidt Regjeringen
følger opp de ulike tiltakene i de to handlingsplanene,
mot rasisme og for menneskerettigheter. Vi mener at det gjør
vi. Vi mener at vi kan dokumentere at vi gjør det. Og på punkt
etter punkt i handlingsplanene er tiltakene fulgt opp, dels av den
forrige regjeringen, som satte i gang arbeidet, og dels av vår
egen regjering. I tillegg varsler vi nye tiltak og bidrag til den brede
holdningsmobilisering mot rasisme, for menneskerettigheter og for
toleranse. 

Utenriksministeren har, som Bondevik selv har
redegjort for, et ansvar i forhold til å koordinere innsatsen
internasjonalt. De ulike statsrådene har et selvsagt
ansvar for å ivareta menneskerettigheter og kampen mot
rasisme på sine områder. Vi har sett at justisministeren,
kommunalministeren, kirke- og undervisningsministeren og kulturministeren
og andre har deltatt aktivt i det arbeidet, og det vil de selvsagt
fortsatt gjøre. 

Jeg har som statsminister det overordnede ansvar
for å koordinere Regjeringens arbeid også når
det gjelder kampen mot rasisme og for menneskerettigheter, og det er
en oppgave jeg tar svært alvorlig.

Gunnar Breimo hadde
her overtatt presidentplassen.

  Jeg er uenig i virkelighetsbeskrivelsen. Jeg
mener at Regjeringen, f.eks. i kjølvannet av det tragiske
drapet på Holmlia, på bred front har mobilisert
for menneskerettigheter, mot rasisme og for toleranse. Og det har
statsrådene gjort på sine ulike områder.
Sylvia Brustad har tatt fatt i det som handler om arbeidsmarked,
hverdagsrasisme og boligmarked, kulturministeren har mobilisert
i forhold til kulturlivet og våre holdninger, kirke- og
undervisningsministeren har tatt initiativ og kommet med innspill
i forhold til hvordan vi kan mobilisere skolene og elevene i kampen
mot rasisme og for menneskerettigheter, vi selv har varslet hvordan
vi skal trekke skolene tettere med, bl.a. ved å utarbeide
kjøreregler, og justisministeren har satt i gang et aktivt arbeid
for hvordan vi kan komme enda lenger når det gjelder kampen
mot rasisme og arbeidet for menneskerettigheter. 

Jeg er simpelthen uenig i at det er slik at
Regjeringen ikke er engasjert i det arbeidet. Regjeringen er veldig
engasjert i det arbeidet, og jeg selv er meget engasjert i arbeidet
for menneskerettigheter, mot rasisme, og jeg skal også jobbe
med det i dag i flere møter og i ulike sammenhenger. Det
er et behov for koordinering. Det skjer fra utenriksministerens
side, og det skjer fra min side.





                

