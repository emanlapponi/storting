 Jeg må da tolke statsrådens svar dithen at dersom hun får bekreftet at gaupebestanden er langt under det vedtatte bestandstallet, må hun be om å få kvotene redusert. Det er viktig å merke seg at jaktkvotene for gaupe de seneste årene har ligget på omtrent samme nivå som de lå på under utryddelsesforsøket på gaupe på 1800-tallet. Jeg vil gjerne ha en bekreftelse på at statsråden vil gå inn for å øke gaupebestanden hvis tallet nå er under det vedtatte.


Så ønsker jeg å høre statsrådens egen politiske mening om det andre spørsmålet, nemlig: Er det riktig, etter statsrådens egen mening – ikke bare etter Stortingets mening – å forvalte ulv i Norge helt på randen av utryddelse?


