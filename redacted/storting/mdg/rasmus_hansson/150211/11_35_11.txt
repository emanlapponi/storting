 Jeg takker for det svaret, som jeg tolker dit hen at ligner på et ja – at vi vil få en nærmere vurdering av disse spørsmålene. Men jeg vil også påpeke det som statsråden var innom, nemlig behovet for at det ligger grundige faglige vurderinger til grunn for denne typen tiltak.


Da er det interessant at Skancke-utvalgets leder i framleggelsen av sin rapport medga at hans og utvalgets synspunkter på at det er lurere å sitte inne i et kullselskap og prøve å gjøre det grønt, enn å trekke seg ut av det, i all hovedsak er basert på synsing – som var ordet som ble brukt. KLP tenker f.eks. stikk motsatt og sier at når man trekker seg ut av et kullselskap, kan man bruke pengene til å investere i et annet selskap.


Så det helt konkrete, faglige spørsmålet til statsråden er: Er hun av den oppfatning at det ikke spiller noen rolle om pensjonsfondet investerer i et kullselskap eller et (presidenten klubber) fornybarselskap?


