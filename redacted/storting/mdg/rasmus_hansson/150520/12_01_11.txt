 Fra Miljøpartiet De Grønnes side vil vi gjerne rose regjeringen og ikke minst Fremskrittspartiet for å ha fremmet dette dyrepolitiprøveprosjektet, og vi er selvfølgelig opptatt av at dette skal være et varig kompetanseløft for politiet og for samarbeidet rundt politiet med Mattilsynet og andre etater.


Vi har forstått det slik at dette har vært en reell forhandlingssak mellom Fremskrittspartiet og Høyre, hvor Høyre ikke har vært like entusiastisk som Fremskrittspartiet kanskje har vært. Derfor er vi opptatt av å få mest mulig klar politisk bekreftelse på at dette er et prosjekt som man faktisk vil videreføre satsingen på, utover et prøveprosjekt. Så jeg går litt videre og spør om justisministeren kan bekrefte at dette er en ordning som skal ligge til grunn for en varig innsatsøkning for å bekjempe kriminalitet mot dyr.


