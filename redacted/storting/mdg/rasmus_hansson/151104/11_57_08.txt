 Jeg takker for svaret fra statsråden. Dette området i Nordre Tyrifjorden er Norges nest viktigste våtmarksområde, et ekstremt viktig område for kulturlandskap og kulturminner. Flere områder der er internasjonalt vernet etter Ramsarkonvensjonen. Stortinget har etter en grundig debatt slått fast at dette området ikke bør få en jernbane gjennom seg.


Kan miljøministeren forklare hva det er som har endret seg, sett fra et miljø- og natursynspunkt, som gjør at det nå plutselig er greit for miljøministeren å legge en jernbane gjennom det området, som Stortinget for noen år siden var så unisont enig om at man burde bevare og redde fra en slik jernbane?


