 Vi har i hvert fall ikke trengselsproblemer i stortingssalen i dag. Spørsmålet lyder:


«I dag kastreres grisunger rutinemessig i svinenæringa, tross dyrevelferdslovens forbud mot amputasjon. I Budsjett-innst. S. nr. 8 (2007–2008) ba næringskomiteen regjeringen om å «[...] så snart som mulig komme tilbake til Stortinget med en vurdering av om forbudet mot kastrering av gris bør iverksettes når det foreligger en godkjent vaksine som kan hindre utvikling av rånelukt». Nå er vaksinen Improvac godkjent av Legemiddelverket, og erfaringene er gode.


Vurderer statsråden nå forbud mot kirurgisk kastrering?»


