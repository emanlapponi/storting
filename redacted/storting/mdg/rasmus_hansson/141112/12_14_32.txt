 Kirurgisk kastrering – eller altså fysisk kastrering – av 800 000 smågris hvert år er et dyrevelferdsproblem, og det er helt opplagt i strid med dyrevelferdslovens ånd og bokstav. Den som har hørt en smågris bli kastrert, har hørt essensen av lyden av å skrike som en stukket gris og vil være helt overbevist om at bedøvelse osv. ikke er nok for å hindre at det er en svært smertefull og traumatisk opplevelse for en smågris. Og dette er altså nå unødvendig.


Statsråden har i en del andre sammenhenger vist betydelig handlingsiver for å få gjennomført det som er politisk prioritert for henne og regjeringen. Jeg ser derfor med en viss forbauselse på iveren etter i dette tilfellet å sette ned et utvalg som om lenge kanskje skal løse et problem som allerede er løst. Så jeg oppfordrer statsråden en gang til om å svare på: Vil man gjøre noe mer enn å nedsette et utvalg som man håper skal komme til en hyggelig konklusjon, og f.eks. bruke politisk innsats med en gang?


