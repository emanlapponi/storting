 

[13:53:03]

: Jeg så litt fram til denne debatten i utgangspunktet, for jeg synes interpellanten hadde en god inngang til interpellasjonen. På bakgrunn av de siste innleggene blir jeg litt overrasket over at en her velger å skue bare bakover og ikke se på mulighetsrommet.


Det har aldri vært slik, i hvert fall ikke for Venstre, som har vært en pådriver for nettopp det vedtaket som ble fattet om utflytting av statlige arbeidsplasser – og heller ikke fra Kristelig Folkepartis side – at det har vært noen intensjon at det bare skulle være til de største byene. Vi har vært veldig tydelige på at dette også må gjelde de regionale sentrene. Et eksempel som statsråden kjenner godt til, er Lotteritilsynet i Førde, som er et godt eksempel i så måte, og flere av oss har tatt til orde for at vi mener at dette vil være med på å bygge godt opp under en pågående regionreform. Og det er ingen tvil om at her må en også se på det som er – for å bruke uttrykket til Nils Arne Eggen – «godfotteorien», hva er det et område er god på? I så måte har jeg tatt til orde for – for også å være litt lokal – Steinkjer og SLF, som jeg synes er naturlig i så henseende. Det finnes mange områder der dette er nødvendig.


Vi kan ikke gjøre dette bare fordi det er nødvendig, men også for – ikke minst – å bygge opp under statlige arbeidsplasser i de nye regionene, for 65–70 pst. av morgendagens ungdom, og dagens ungdom, tar høyere utdanning. Da er vi også nødt til å møte den utfordringen dette vil medføre i et nytt arbeidsmarked. Derfor er det viktig at vi også får en balansekraft opp mot hovedstadsområdet, og ikke bare tenker på den klassiske, gammeldagse distriktspolitikken der en flytter ut til den «yderste nøgne ø». Her er det også nødvendig å se at en er nødt til å ha et marked, et arbeidsmarked, som er med på å stimulere muligheten til vekstkraft. Derfor tror jeg at en del av dette ikke er gårsdagens svar, men det er de nye svarene, og det er ikke nødvendig at alle har det fullstendig klart for seg, for en del av dette handler også definitivt om en desentralisering.


Da den foregående regjering opprettet 10 000 arbeidsplasser i hovedstadsområdet, var det en mye større grad av sentralisering enn det vi har sett i moderne tid. Det bruker ikke foregående taler så veldig mye tid på, men det er også en vekstkraft – som ikke er med på å skape vekst ute i distriktene.


Jeg tror at det som vi vedtok om statlige arbeidsplasser, vil stå seg. Flere av oss er selvfølgelig veldig interessert i å være pådrivere for dette. Som representanten Ropstad nettopp nevnte – når vi nå får en regionmelding, vil det være viktig å dra fram de nødvendige tiltakene i forbindelse med den. Det vil være viktig at områder som f.eks. området interpellanten kommer fra – hun er fra Telemark – også har en balansert utvikling når det gjelder vekstkraften rundt statlige arbeidsplasser. Det er ikke nøkkelen i seg selv, men det vil definitivt være med og bidra til en stimulans i de områdene som kanskje ikke har den vekstkraften fra før. Det tror jeg vi også er nødt til å ha med oss i det videre bildet, uten å grave oss ned og se det svart-hvitt i forhold til noe en gjerne ønsker å komme med.


Jeg tror at vi nettopp gjennom regionmeldingen skal være svært tydelige. Jeg var så heldig å være på en konferanse forleden der Victor Norman innledet, der han også fortalte om utfordringer ved å flytte ut. Jeg tror ikke dette vil komme av seg selv. Jeg tror vi definitivt er nødt til å vise med en tydelig vilje at vi ønsker det. Vi husker tilbake til da det ble prøvd sist, i stort omfang, at det vil være noen motkrefter. Men en må gjerne komme med motkrefter. Jeg tror at vi skal lykkes med dette, og jeg tror det er viktig å lykkes for landet som helhet. Derfor tror jeg vi er nødt til å se på dette ikke bare gjennom de store byene, men også gjennom de regionale sentrene. Men de regionale sentrene er nødt til å ha et arbeidsmarked med vekstkraft nok til at vi kan fylle på med statlige kompetansearbeidsplasser, for dette er også det som er med på å bygge hele landet. Vi kan ikke bygge bare deler av landet, vi må bygge hele landet.


