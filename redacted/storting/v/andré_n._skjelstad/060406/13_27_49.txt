 Venstre er glad for at representanten Skjælaaen tar opp denne problemstillingen, en problemstilling som Venstre lenge har jobbet med. Da Venstre satt i forrige regjering, ble det lagt ned mye arbeid i å fokusere på barn og voksne med diagnosen ADHD. Men det gjenstår mye arbeid på dette feltet, og en håper at det blir fokusert mer på problematikken rundt ADHD, slik at vi kan fortsette med det arbeidet som ble startet.




Det Venstre gjorde i regjering, var å få en vurdering av helsetilstanden til innsatte i norske fengsel, for undersøkelser antar at mer enn 30 pst. av de innsatte har ADHD. Ved å gi disse en diagnose og et behandlingstilbud er det store sjanser for at innsatte med ADHD-diagnosen vil få et liv utenfor murene som reduserer faren for at de begår nye lovbrudd, og – det viktigste – at de får mulighet til å leve et nytt liv.




Det ble også brukt ressurser på å starte en tiltaksplan for barn og unge i klemme, for barn og unge med spesielle behov er ofte blitt ofre for profesjonskamper og rigide offentlige systemer. Venstre vil fokusere spesielt på disse barna. Det finnes – slik mange har vært inne på tidligere i debatten – ingen enkle svar og tiltak for å hjelpe barn og unge i en vanskelig situasjon. Mer penger alene løser neppe problemene, til det er problemene altfor kompliserte. Et barn i en vanskelig situasjon trenger noen å snakke med. Det trenger et godt hjelpeapparat med konkrete og tilpassede tiltak. Skal et barn kunne ha tillit til hjelpeapparatet, må det bli sett og hørt. Venstre vil ta et krafttak for barn og unge i klemme. Som mange har vært inne på, er dette en debatt uten konkrete svar, men med mange spørsmål.




Derfor ønsker man å










sørge for at barn og unge med ADHD får profesjonell hjelp raskt







øke kompetansen om ADHD, særlig blant lærere, ansatte i barnehagene og på helsestasjonene







sørge for at lærere får faglig bistand til å kunne tilrettelegge undervisningen for elever med ADHD







sørge for at barn med ADHD får spesielt god oppfølging når de bytter skole







jobbe spesielt for å forebygge rusmiddelmisbruk blant unge og barn med ADHD og jobbe for mer forskning på årsaker til og behandling av ADHD







styrke spesielt barne- og ungdomspsykiatrien, slik at barn og unge får hjelp og ikke henvises til voksenpsykiatrien







styrke og videreutvikle konfliktrådene, slik at unge lovbrytere får en sjanse til å gjøre opp for seg




Det er viktig for meg og Venstre at denne debatten ikke bare handler om barn med ADHD; man må også tenke på at det er 100 000 voksne her i landet som også har ADHD. Et ensidig fokus i denne debatten vil bli feil, for barn vil en gang bli voksne, og det må også finnes et tilbud til denne gruppen med ADHD.




Interpellanten fokuserer på diagnostisering, type behandling og forskning på området. Venstre mener det er viktig at det blir satt inn mer midler til å forske og finne riktig behandlingsform til hvert enkelt individ. En type behandling kan fungere fint på ett barn, mens den ikke vil fungere på et annet. Foreldre må i mye større grad enn tidligere være delaktig i hvilken behandlingsform som velges, for det finnes en rekke ulike typer behandlingsformer. Her må man respektere at noen foreldre velger å si nei til medisinering, for i stedet å prøve behandling med f.eks. diett.




Debatten om ADHD må ikke bli en profesjonskamp, men en debatt som fokuserer på gode og individuelle løsninger som kan hjelpe mennesker med ADHD til et bedre liv.




