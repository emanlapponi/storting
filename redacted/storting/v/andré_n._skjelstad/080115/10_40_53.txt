 Interpellanten Kjønaas Kjos tar opp en problemstilling som berører en del nordmenn. Det er flere nordmenn som velger å bosette seg utenfor Norge - og mange, som nevnt tidligere, ut fra klimatiske begrunnelser sett i lys av egen helsesituasjon. Dette og lignende problemstillinger har vært oppe til debatt i Stortinget mang en gang de senere årene. Lignende saker har også vært debattert i media den siste tiden, som bl.a. representanten Engeset var inne på.




Interpellanten har noen poeng. Det er viktig at informasjonen er lett tilgjengelig, slik at alle som vurderer å bo og arbeide utenfor Norge, lett kan skaffe seg nødvendig informasjon.




Det er to hovedsonderinger som gjelder helsehjelp fra folketrygden: de som oppholder seg innenfor EØS-området, og de som oppholder seg utenfor. Statsråden redegjorde i sitt innlegg godt for det regelverket som gjelder dekning av helseutgifter. Det er mange som studerer, arbeider og bor i utlandet. I mange tilfeller vil det være enklere å informere i bedriftene eller i andre arbeidssammenhenger. Da vil det være mer enhetlig informasjon man kan gi.




Som interpellanten sa, er dette en veldig sammensatt problemstilling, og det er en selvfølge at man har god nok informasjon. Men det er klart at man ikke kommer bort fra at hvert enkelt individ har et selvstendig ansvar for å skaffe seg informasjon. Som mange har kommet inn på, er den informasjonen selvfølgelig kompleks, men det selvstendige ansvaret er en selvfølgelighet etter mitt syn.




Flere har vært inne på at det er et komplisert regelverk, og en må anta at omfanget ikke vil bli mindre i årene framover. Vi har et mer globalisert samfunn, så flere vil reise og oppholde seg i utlandet i lengre perioder av livet. Dette vil også sette større krav til NAV, som statsråden var inne på, slik at en klarer å informere godt nok.




Mange har vært inne på kompleksiteten. Jeg vil ønske at vi får en forenkling, noe som også flere har vært inne på, at regelverket er så forståelig som mulig, så hver enkelt har mulighet til å sette seg inn i det, og at man kan informere godt nok. Det selvstendige ansvaret her er selvfølgelig også nødvendig. Det går ikke an å skyve hele ansvaret over på staten. Dette er et selvstendig ansvar, noe som er helt påkrevd. Når man velger å reise utenfor landet, er det klart at hver enkelt har ansvar for å sette seg inn i regelverket.




