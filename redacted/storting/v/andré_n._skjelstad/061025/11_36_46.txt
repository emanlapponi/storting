 Jeg takker statsråden for svaret.

At kommuner rammet av uforutsette naturkatastrofer må slite
med gjeld til staten, høres nesten utrolig ut,
men det er faktisk tilfellet for en del pr. i dag. Jeg får
i dag bekreftet at sånn er det. De fleste kommunene jeg
har vært i kontakt med, har hatt stor tro på at
regningen etter storflommen i vinter ville bli kompensert.
Når vi ser at enkelte kommuner i Nord-Trøndelag
nå har oppimot 4–5 mill. kr i ekstra
utgifter, er det klart at dette vil svi økonomisk og føre
til kutt på andre kommunale tjenester.

Kompensasjonsmodellen har vist seg å være
veldig bra for de små kommunene, som også statsråden
var inne på, men for de litt større
er den ikke like hensiktsmessig. Kan statsråden
tenke seg å se på kompensasjonsmodellen, som til
en viss grad slår veldig uheldig ut for de litt større
kommunene? Flatanger er en kommune med 1 750 innbyggere. Både
Flatanger og Høylandet i Nord-Trøndelag kom bra
ut, men de andre kommunene gjorde det definitivt ikke.

