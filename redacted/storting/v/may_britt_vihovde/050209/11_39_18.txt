 Eg er veldig glad for det svaret som fiskeriministeren
no gav. Vi har fått veldig mange bekymra tilbakemeldingar
om at dei lokale myndigheitene ikkje har vore
med i denne prosessen. Planverket som ligg der, er frå 1995.
Prosessen bak planverket starta kanskje for 12–13 år
sidan, og det har skjedd ei utvikling i mange kommunar. Dei ønskjer å vera
med i ein prosess og uttala seg. Eg reknar med at statsråden
og eg er einige om at vi har eit inderleg håp
om at vi aldri vil få bruk for desse strandsetjingsplassane,
og at det er målet. Men eg kan konkretisera eitt eksempel,
på Askøy. Der har ein no ei skisse over ein strandsetjingsplass
på Davangervågen. Der har Norway Seafoods ein
sardinfabrikk, og ein har ynglingsplassar for fisk, og det å få slept
inn eit skip med kanskje store oljelekkasjar vil få kjempestore
konsekvensar.

Statsråden har sagt at han ikkje
skal instruera Kystverket. Han har sagt at dei vil gjera jobben.
Det håper eg inderleg at dei gjer, og at dei i denne prosessen
tek med seg dei lokale myndigheitene for om mogleg å finna
dei best eigna plassane. Forhåpentleg får vi aldri
behov for desse strandsetjingsplassane.

