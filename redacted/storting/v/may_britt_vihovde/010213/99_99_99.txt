 Eg synest det er eit veldig viktig spørsmål som representanten Andersen har tatt opp i dag. Sjølv om det kjem både ei stortingsmelding om barn sine levekår og langtidsprogrammet, er det ein del moment som me frå Venstre har lyst til å peika på. 




Statsråden gav på ein måte uttrykk for redsel for at ein skulle ha trygdeytingar og sosialhjelpssatser som gjer at det lønner seg å motta trygd og sosialhjelp framfor å gå ut i jobb. Den redselen trur eg gjer at ein aldri klarer å målretta dei satsane. Der er aldri nok politisk vilje til å målretta tiltak mot dei som er nedst på rangstigen i dag. Ein har den innebygde redselen for at det skal lønna seg å motta trygd. Men eg trur dei aller fleste ønskjer å koma ut i arbeidslivet. Dei ønskjer det, fordi alle indikatorar peikar på at det er godt for helsa, det er godt for det sosiale nettverket, og det løyser opp veldig mykje. Ein ønskjer ei tilknyting til arbeidsmarknaden. 




Dersom me frå Venstre skulle peika på ein del ting, er det heilt klart at me ikkje ønskjer ei avkorting i alle barnetillegga i ulike ordningar fordi foreldre mottar sosialhjelp eller gjeldssanering. Nå har den nye gjeldsordningslova vore ute til høyring. Ho har lege i departementet veldig lenge, og vi har venta på ho. Ho er varsla i april, og eg håpar at der ligg det inne ordningar som gjer at dagens praksis der midlane til underhald av barn blir vurderte varierande, kan bli endra, og det er nå viktig at ein får satsar for underhald av barn som sikrar ei mest mogleg lik behandling av barnefamiliar med gjeldsproblem. 




Statsråden snakka om å leggja til rette for å kombinera arbeid og trygd. Det trur me frå Venstre er viktig. Men like viktig er det, ut frå Venstres synspunkt i alle fall, å få fortgang i arbeidet med å kunna samordna sosialkontor, trygdeetat og arbeidsmarknadsetat. Dette er eit overadministrert system som ofte fører til ei klientifisering av brukarane, og det rammar hardast dei som har minst ressursar til å orientera seg i systemet med. Å få til denne samordninga vil utløysa masse ressursar som ein kan bruka til meir målretta tiltak.




Eg har òg lyst til å trekkja fram NOU 2000: 12. Der kan me lesa at det i dag føregår uakseptable utstøytings- og marginaliseringsprosessar på barns og ungdoms oppvekstarenaer. Det var òg representanten Andersen inne på. Det verkar som om dette er ei aukande og negativ utvikling. I aukande grad har oppveksten blitt prega av kommersielle krefter, og det betyr at i aukande grad må barn og unge ha ein akseptabel økonomisk bakgrunn for å bli akseptert. Dette er leitt. Det er noko me må ta stilling til når me skal vurdera kva som er fattigdom i dagens Noreg. Eg håpar at statsråden i den varsla stortingsmeldinga òg tar inn moment som dette.




