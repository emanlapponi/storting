 Eg vil stilla følgjande spørsmål
til barne- og familieministeren: 

«I munnleg spørjetime 29.
mars 2000 gav statsråden uttrykk for at 3 mrd. kroner til
kontantstøtte er ufornuftig bruk av skattepengar, og at
ein skal satsa meir på barnehageplassar og utvida svangerskapspermisjon.

Vil statsråden ved evaluering av kontantstøtta
ta stilling til den utjamnande effekten støtta truleg har
på levekåra til dei som ikkje er knytte til arbeidslivet
og difor har dårlege levekår?»

 Når eg valde å stilla barne- og
familieministeren dette spørsmålet ut frå debatten
og dei fråsegnene som kom, var det jo klart at det er ulikt syn
på kontantstøtta og ulike årsaker til
at ein ønskjer den. Men det er eit fleirtal som ønskjer
kontantstøtte, og som har vedtatt det. 

Det står òg i den utjamningsmeldinga
som me har hatt til handsaming her i Stortinget, og som nåverande
regjeringa og den førre regjeringa står bak, at
universelle løyvingar har ein utjamnande effekt og lyfter
levekåra til dei som har minst. Og dei som i dag er utanfor
arbeidslivet, har i veldig mange samanhengar dårlegare
levekår, og dette er òg veldig mange småbarnsforeldre. 

Eg håpar at barne- og familieministeren
i evalueringa av kontantstøtta òg ser på dei
moglegheitene det er for utjamning. For Venstre er det viktig å ha
universelle løysingar, så ein ikkje gjer folk
til klientar som må søkja om løyvingar
for å koma vidare. 

 Statsråden uttalte at ein bruker milliardbeløp
til kanskje vellukka familiar. Arbeidarpartiet ønskjer
i staden å bruka milliardbeløp til spesielle tiltak
for å lyfta dei som har det dårleg. Det kan me
vera einige i, men då går me inn i debatten om
kontantstøtta. 

For Venstre har det vore viktig med kontantstøtta
for å gje foreldra valmoglegheit, og for å gje
foreldra tru på at dei sjølve må velja
dei løysingane dei meiner er best for barna sine. Då håpar
eg statsråden kan stadfesta at ein ved ei evaluering – for
i Venstre ønskjer me òg ei evaluering av ordningane,
både dei me er for og dei me er imot, for me må alltid
sikra dei – ser på om ein kan sikra ordninga og
gjera ho betre. 

Statsråden snakka om dei barna som
fell utanfor om foreldra vel å ta ut dei som har behov
for barnehage. Det er noko me er opptatt av, men me ønskjer
at ein seier konkret at ein vil sjå på om kontantstøtta òg
har ein utjamnande effekt og lyftar levekåra for dei som
har det vanskelegast i Noreg i dag. 

