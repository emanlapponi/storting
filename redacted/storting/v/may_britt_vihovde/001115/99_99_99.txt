 Eg vil stilla følgjande spørsmål
til samferdsleministeren: 

«Eg har høyrt at NSB no førebur å gjera
Finse stasjon ubemanna frå nyttår. 18. oktober
2000 stilte eg spørsmål om dette i munnleg spørjetime.
Eg vil visa til statsråden sitt svar, der han gir uttrykk
for å dela mi uro når det gjeld fleire sider ved
det å gjera denne spesielle stasjonen ubemanna. Det vart
gitt lovnad om at statsråden ville gå djupare
inn i problemstillinga rundt Finse.

Kva har statsråden gjort i denne saka?»

  I denne saka synest eg at NSB har oppført
seg temmeleg arrogant. Ulvik herad har kontakta NSB med brev, men
ikkje fått svar. Det har heller ikkje vore nokon dialog,
så vidt eg kjenner til, mellom Jernbaneverket og NSB. Ut
frå omsynet til tryggleik meiner Jernbaneverket at denne
stasjonen bør vera bemanna. Dei ser òg behov for
bemanning på denne stasjonen. Det har heller ikkje vore
nokon dialog om Jernbaneverket kanskje kunne medverka finansielt. 

Når det gjeld inntening, går
det nå ut brev frå Kundetelefon persontrafikk – den
er sprengd – om at ein ønskjer meir
sal på stasjonane. I denne saka har NSB eit samfunnsansvar.
Dei er i ein monopolsituasjon, og eg synest at dei før
dei nedbemannar denne stasjonen, bør ha ein skikkeleg dialog
både med Ulvik herad, med Jernbaneverket og med
interessentar der oppe om korleis dette skal løysast. Og
den kontakten er i alle fall ikkje så god nå.
Eg synest det er sørgjeleg at ein gjer dette i dag. 

