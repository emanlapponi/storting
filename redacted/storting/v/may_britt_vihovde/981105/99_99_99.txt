 Det er viktige og aktuelle saker som Karita Bekkemellem Orheim og Marit Nybakk har teke opp i dag, og det skal dei ha ros for. 




På same tid som ein ser at gjennomsnittsvekta blant befolkninga går opp, og at dette er urovekkjande, ser ein altså på den andre sida at ei stor gruppe barn og unge har store problem. Det er kompliserte årsaksforhold bak dette, og det er fleire som har nemnt ein del av dei i dagens debatt. Hittil har hjelp eller behandling i stor grad vore prega av omgåande hjelpetiltak, og dette har berre kortvarig effekt. 




Dei unge har i for stor grad måtta syta for seg sjølve. Det er difor bra at ein i forslaget til statsbudsjett har lagt inn pengar som skal gje rom for auka satsing på førebyggjande ernæringsarbeid og auka satsing på skulehelsetenesta. Spesielt det siste har eg stor tru på. Helsetenesta både i ungdomsskulen og i den vidaregåande skulen må vera viktige støttespelarar når det gjeld å kjempa mot spiseforstyrringar. I den nye psykiatriplanen ligg det òg inne auka satsing på opplæring av personalet, og det er ikkje minst viktig å få mange fotfolk som har god kunnskap om desse problema. Som helseministeren sa, dess fleire etatar og nivå som skal samarbeida, dess større blir utfordringane. Og det å få ein framtidig plan med ei heilheitleg satsing, som helseministeren sa at ein nå jobbar for å få fram, er vegen å gå.




Eg synest òg det er rett å nemna familien i denne samanhengen. Det er blitt sagt at 80 pst. – somme meiner det, men eg har høyrt 85 pst. – av oss kvinner er misnøgde med utsjånaden, og vekt og slanking er ofte i fokus. Me vaksne, mødrer og fedrar, må difor ta ansvar – eit stor ansvar – overfor våre unge, og ikkje overføra haldningar som avspeglar ei tru på at dess tynnare du er, dess lykkelegare blir du. Me har eit stort ansvar for å vera ideal for våre barn.




I Noreg er me idrettsinteresserte, og det å driva med idrett er sunt for kropp og sjel. Det er dokumentert at svært mange aktive idrettsutøvarar – både menn og kvinner – har spiseforstyrringar. Krav til ytingsevna og fokusering på ernæring i den samanhengen er blitt større og større. Å sikra kompetansen til alle våre dyktige idrettsleiarar er difor viktig for å førebyggja spiseforstyrringar. Det er difor svært positivt at helseministeren og barne- og familieministeren nå vil gripa fatt i dette for å sikra våre organisasjonar meir kompetanse når det gjeld spiseforstyrringar. 




Eg føler at med dagens debatt er ein komen eit langt skritt vidare, og det er stor semje om at ein må satsa på både behandling og førebygging når det gjeld spiseforstyrringar.




