 Eg vil stilla følgjande spørsmål
til samferdsleministeren:

«NSB BA har vedteke å leggja
ned alle avgangar på Arendalsbanen. Passasjerane frå Arendal
skal, det eg kjenner til, transporterast med buss til Nelaug første året. 

Er dette ei permanent løysing, eller
kan det finnast andre løysningar, slik ein til dømes
har funne ved Bratsbergbanen?»

  Me er alle klåre over at det har
noko med lokførarar å gjera, og det er forferdeleg synd
at NSB har drive så dårleg planlegging at dei
er komne opp i denne situasjonen.

Både i forslaget til statsbudsjett
og i Nasjonal transportplan blir det framheva at Arendalsbanen har
starta eit eige prosjekt med direktetog, slik at ein kan knyta seg
til Signatur-toga og få direkte tilgang Arendal-Oslo, dei
har gått inn med elektrifisering, og så kjem dette.
Då har eg lyst til å visa til ei pressemelding
frå NSB, der dei seier at NSB innstiller all togproduksjon
på Bratsbergbanen og Arendalsbanen. På dei to
strekningane anbefaler ein i Nasjonal transportplan køyring
med buss ut frå samfunnsøkonomisk synsstad. Slik
sett er også dette ei forsering av tiltak som vil koma
før eller seinare.

Fylkestinget i Aust-Agder har uttalt at dei ønskjer å koma
i dialog med NSB. Kan samferdsleministeren sjå for seg
at denne banestrekninga kan koma opp i same situasjon som Bratsbergbanen,
og vil han presisera at dette ikkje er permanent – det
er mellombels?

  Eg har lyst til å stilla følgjande
spørsmål til samferdsleministeren:

«NSB BA har gitt uttrykk for at dei
har for mange reisande i rushtida, og vil difor auka prisane for å få færre reisande
på denne tida av døgnet. Statsråden har
avvist eit slikt forslag. 

Er statsråden overtydd om at NSB BA
har ei klår oppfatning av at NSB BA i lokaltransporten
nettopp skal avlasta auka biltransport, og kva vil statsråden
gjera for å forvissa seg om ei slik forståing
i organisasjonen?»

  Det var vel mange av oss som reagerte med
vantru då me såg på nyheitene at NSB hadde
vurdert å leggja på prisen sin i rushtida.

Eg vil ha meir klårleik frå statsråden
om han no har gitt så klåre signal til NSB BA
at dei aldri kjem opp igjen med slike forslag. For eg veit at dei
har kome med tilsvarande forslag til tidlegare samferdsleminister
Odd Einar Dørum, og eg trur det var eit ganske høgt
støynivå i departementskontora den gongen. Så går
det to år, og så kjem dei opp igjen med dei same
signala. Då vil eg ha ei forvissing om at dei skjønar
at dei skal driva med kollektivtransport, dei skal nettopp vera
der og ta unna i rushtida, stilla opp i rushtida, for å redusera
bilbruken. Dei skal vera eit godt tilbod til kundane sine.

