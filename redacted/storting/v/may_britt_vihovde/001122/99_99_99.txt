  Eg vil stilla følgjande spørsmål
til fiskeriministeren: 

«Fiskeridirektoratet har vedtatt å flytte
fiskerirettleiaren i Nordhordland sitt kontor i Knarvik til Bergen. Knarvik
er eit regionsenter i Nordhordland, og flyttinga gir større
avstand til dei fleste aktørane i fiskeri- og oppdrettsnæringa
i Nordhordland.

Meiner statsråden dette samsvarar
med dei klare signala Stortinget ga i samband med oppheving av lova
om rettleiingstenesta i fiskerinæringa, om å leggje
stor vekt på geografisk nærheit til fiskerimiljøa
og tilgjenge for brukarane?»

  Etter Venstre sitt syn er det gale at ein
nå går inn for ein reduksjon når det
gjeld dei ytre fiskerietatane. Meininga var jo at ein skulle komma tilbake
til dette.

Fiskeriministeren snakka om knappe ressursar.
Men me veit at i Knarvik er det eit aktivt næringsmiljø som òg har
samlokalisering med distriktsveterinær. Regionrådet i
regionen ser på dette som ganske dramatisk, fordi det fører
til eit redusert tilbod til det aktive fiskerimiljøet som
er der.

Det blei òg sagt frå fleirtalet
at ein ville vurdera forsøksordningar, der t.d. fylke/kommunar
overtok ein del av desse tenestene og såg det i samanheng
med anna næringsutvikling. Vil fiskeriministeren sjå på dette
i eit nytt lys om det kjem søknad om regionale kontor?

Eg synest det er leitt at ein snakkar om knappe
ressursar, fordi dette inneber eit redusert tilbod i eit veldig
aktivt miljø, der det òg er store moglegheiter
for utvikling. (Presidenten klubbar.) Og det er heller ikkje i tråd
med Stortingets signal.

Hans J. Røsjorde hadde
her gjeninntatt presidentplassen.

