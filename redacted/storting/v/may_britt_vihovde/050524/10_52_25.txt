Venstre vil ha større valfridom, òg for dei som er under offentleg omsorg – ja, ikkje minst for dei. Krav til kvalitet i tenestene, omsyn til individuelle behov og respekt for mennesket er grunnleggjande for oss. Stat og kommune er til for mennesket, ikkje omvendt.




Vi er tydelege på det offentlege ansvaret for dei sentrale tenestene, slik vi har det i det norske velferdssamfunnet. Men vi har ei pragmatisk holdning til kven som utfører tenestene. Vi set mennesket i sentrum, og då er det ikkje avgjerande om tilbydaren er privat eller offentleg tilsett.




Venstre er sterkt kritisk til ideologiseringa av desse spørsmåla, slik vi ser tendensar til på både høgre- og venstresida. Problemet i dag er jo ikkje, slik ein del sosialistar hevdar, at det føregår ei storstilt privatisering av offentlege tenester. Det er heller ikkje nokon dramatisk bruk av konkurranseutsetjing i omsorg. Problemet er vel heller, slik interpellanten er inne på, at gammaldags tenking og ideologiske oppheng frå sosialistar og sosialdemokratar hindrar at mange lokalsamfunn forsøkjer nye løysingar og opnar seg for at dei som skal ha tenestene, får bestemma meir sjølve.




For Venstre er det avgjerande at det er lokale myndigheiter som har dette ansvaret, og dei ideologiske og praktiske kampane får utkjempast på denne arenaen. Men det er sjølvsagt viktig at staten legg til rette for likebehandling.




På det lokale planet kan det etter vårt syn ikkje vera eit prinsippspørsmål om kommunen skal driva sjukeheim og kjøkkentenester for eldre sjølv, eller om private skal gjera det. Det må sjåast ut frå lokale forhold i den spesielle kommunen, ut frå kostnader, kvalitet og brukarane sine interesser. Det kan vera kompliserte avvegingar, ulike i kvar sak. Staten skal verken påby eller forby kommunane å setja sine tenester ut på anbod. Det skal kommunestyra avgjera sjølve.




Konkurranse er ikkje eit mål for Venstre, men det er eit middel til å oppnå det beste resultatet. Eit sosialliberalt sentrumsparti spør: Kva er best for brukaren og for den totale bruken av offentlege ressursar? For oss vil det ikkje vera prestisje eller ideologisk nederlag knytt til den eine eller andre løysinga. Vi vel det beste, og det kan variera frå stad til stad, på ulike område.




Men situasjonen er jamt over altså ikkje slik at det er overvekt av privatisering i landet, trass i iherdige påstandar om dette. Nytenkinga er ganske moderat, kanskje for moderat. Venstre synest vi kan ha fleire forsøk på å la nye aktørar sleppa til. Lat oss sjå kva dei er gode for, men lat det offentlege ha full kontroll.




