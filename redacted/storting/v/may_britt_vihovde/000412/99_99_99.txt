  Eg vil stilla følgjande spørsmål
til arbeids- og administrasjonsministeren:

«Det nye Statens Hus i Bergen er framleis,
ein månad etter det vart opna, lite tilgjengeleg for funksjonshemma. Dette
gjeld til dømes manglande parkeringsplassar, tilkomst,
resepsjonsområde og manglande toalett. Fleire påpeikingar
om tilhøva har ikkje ført fram. 

Kva vil statsråden gjera for å få Statsbygg
til å følgja opp forskrifter om tilgjenge her
og i andre bygg?»

  Stortinget behandla ein handlingsplan for
funksjonshemma for 1998-2001. Eit av måla der var at politikken
for funksjonshemma må føra til at offentlege og
private verksemder ikkje verkar hemmande. Det har vore ei av Venstre
sine hjertesaker å gjera samfunnet tilgjengeleg, og når
ein opplever at staten, som kan bruka marknadsmakta si, på ein
måte ikkje følgjer heilt opp, må noko
gjerast. Eg merka meg at arbeids- og administrasjonsministeren uttalte
at han ville sjå det slik at forskriftene minst skulle
bli følgde opp. Då blir mitt oppfølgingsspørsmål:
Er forskriftene frå 1997 utforma slik at ein kanskje kan
skjerpa dei inn?

  I samband med behandlinga av handlingsplanen
blei det òg fremma forslag frå regjeringa Bondevik
om at Statsbygg skulle ha ein gjennomgang av dei bygga dei leiger
eller eig i dag, for å tilpassa dei for funksjonshemma.
Komiteen peika på kor viktig det er at tilgjenget er totalt,
til og i bygga. Eit anna problemområde var kommunane sine
moglegheiter til å gi dispensasjon frå plan- og
bygningsloven og forskriftene. 

Når me er inne på Statens
Hus i Bergen, der på ein måte ikkje alt er tilrettelagt
frå byrjinga av, som statsråden peika på,
på grunn av plassmangel og vanskelegheiter med arealdisponering
utanfor, blir mitt spørsmål: Komiteen
og Stortinget ønskte at ein skulle avgrensa moglegheita
for å gi dispensasjon, alt skulle på ein måte vera
klappa og klart. Er handteringa komen i gang når det gjeld å avgrensa
dispensasjonsmoglegheitene til kommunane?

  Eg vil stilla følgjande spørsmål
til samferdselsministeren:

«Vil du reisa til fjells, til Finse,
med Bergensbanen, kan du oppleva å måtta tinga
plass 3 veker på førehand. Får du plass,
kan du risikera å måtta stå. Ved retur
frå vinterferie stod 160 reisande tettpakka blant barnevogner,
ski og bagasje. NSB meiner dei ikkje har materiell nok.

Kva vil statsråden gjera for å sikra
reisande med Bergensbanen eit skikkeleg tilbod?»

  Det er svært gledeleg at det har
vore ei generell trafikkutvikling med auka passasjertal på Bergensbanen.
At stadig fleire ønskjer å reisa til fjells og
då brukar det mest miljøvennlege transportmiddelet,
nemleg toget, er veldig positivt.

Det er fint at NSB set i gang fleire tiltak,
men eg synest dette går litt for seint. Ved å driva
marknadsføring får ein fleire passasjerar. Når
ein så ikkje kan stilla opp med nok materiell for å frakta
desse på ein skikkeleg måte, gir det negative
signal til dei som ønskjer å reisa.

Det har vore diskutert å gjera som
ein gjer på Flåmsbanen, få inn private
aktørar på banen som kan leggja opp eit tilbod
for folk som ønskjer å reisa til fjells i høgsesongen.
Vil samferdselsministeren vurdera om det kan vera aktuelt på Bergensbanen?

