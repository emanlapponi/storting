  Eg tillèt meg å stilla følgjande
spørsmål til samferdslesministeren:

«Hordaland fylkeskommune fekk 18. oktober
2000 nei frå Samferdsledepartementet på søknaden
om statleg medverknad til eit spleiselag for kollektivsatsing på Kokstad/Sandsli
i Bergen. Kommunen og fylket får beskjed om å ordna
opp sjølve. Dette skjer trass i at ein samla samferdslekomite
i budsjettbehandlinga for inneverande år bad Samferdsledepartementet
leggja opp til at tenlege kollektivløysingar kan iverksetjast. 

Kva har statsråden gjort for å følgja
opp denne samrøystes merknaden?»

 Situasjonen ved Sandsli/Kokstad er
litt spesiell. Den har sjølvsagt oppstått på grunn
av manglande planlegging av Bergen kommune, men òg staten
er ansvarleg for dette, fordi staten ved Hordaland vegkontor måtte
sjå kva som ville skje av trafikkutvikling i
dette området. Derfor har staten eit medansvar. 

Statsråden sa at dei midlane som ligg
inne i Nasjonal transportplan og i budsjettet retta mot investeringstiltak, følgjer
opp Stortingets intensjon. Men eg meiner at Stortingets intensjon òg
var å sjå på strakstiltak, og då gjeld det òg
prosjekt, direkte tilskot til dette. Nå har jo Regjeringa
føreslått å avvikla ein del av desse
tilskotsordningane. Ser ikkje statsråden at det er behov
for å halda på desse tilskotsordningane for å imøtekomma òg
slike situasjonar som oppstår her?

 Grunngjevinga for at Regjeringa ønskjer å avvikla
desse tilskotsordningane, er at ein ser at dei kanskje blir brukte
som direkte driftstilskot til ein del kollektivtiltak. Men det er
jo her tale om kollektivtiltak, prosjekt der ein ser på om
ein kan vidareutvikla det tilbodet som ein har, så det
er eit viktig tilskot å ha der det er, sjølv om
det kan gå direkte til driftstilskot. 

Ser ikkje statsråden dei store problema
som er i Bergen med trafikkavvikling? Det er nedskjeringar og prisauke, ein
får moms, og ein får konjunkturavgift, noko som gjer at
fylkeskommunen fremjar forslag om store prispåslag på kollektivtrafikken
i Bergen. Me veit at Hordaland fylkeskommune har eit underskot på 300
mill. kr, og fylkeskommunen har store problem med å greia
sine forpliktingar. Ser ikkje staten at Bergen og Hordaland har
så store behov at staten kanskje må gå inn
og auka sin del i kollektivsatsinga?

