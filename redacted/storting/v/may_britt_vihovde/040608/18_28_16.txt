 Først vil eg seia at dette er ei sak som har engasjert veldig mange i Venstre, spesielt våre folkevalde i dei kommunane der desse barna no bur. Dette var eit aktuelt tema på vårt landsmøte i mars, der ein gav uttrykk for at ein ønskte å gi amnesti for barn som har vore i asylmottak i meir enn tre år. Utgangspunktet og argumentasjonen var den same som ligg til grunn for denne saka og denne innstillinga, som på alle vesentlege punkt er samrøystes. Det er Venstre svært glad for.




Det er viktig og nødvendig at vi finn løysingar på dette problemet, som er i ferd med å bli ein humanitær verkebyll. Eit avgrensa tal barn har komme i ein særs vanskeleg situasjon, som ikkje kan vara ved. Desse barna er uskuldige, men foreldra har brukt dei for å komma hit. Det må ikkje barna lida for. Mange av dei har gått frå å vera barn til å bli ungdom på asylmottak, medan dei yngste ikkje veit om noka anna tilvere enn den på eit asylmottak i Noreg. Mange av desse barna slit med psykiske problem som følgje av ein livssituasjon prega av mangel på tryggleik og frykt for framtida. I den tida dei har vore i Noreg, har dei lært norsk, dei går i norsk skule, har norske venner og reknar Noreg som sitt heimland.




Venstre meiner at inkorporeringa av FNs barnekonvensjon i norsk lov må takast på stort alvor. Noreg må alltid ha ei humanistisk tilnærming i saker som angår mennesket sitt liv og helse. Mennesket er viktigare enn systema. Sjølvsagt er det dilemma i slike saker. Vi må ha reglar som gjer at gode ordningar ikkje blir misbrukte og utnytta og får konsekvensar i form av nye menneskelege tragediar.




Venstre meiner Noreg må ta imot fleire innvandrarar i åra som kjem. Det er nødvendig og bra for samfunnet vårt. Men det må skje innanfor eit ordna system for arbeidsinnvandring, ikkje gjennom utholing av asylinstituttet. Vi må òg kunna ta imot fleire kvoteflyktningar enn i dag.




Like fullt må vi ha grenser, og det er viktig å ha klåre, rettferdige reglar som tek vare på humanitet, rettferd og rettsprinsipp. Vi kan ikkje lukka auga igjen for at nokre vil tøye grensene og kanskje misbruka reglane. Einskilde vil ikkje retta seg etter avgjerder og nekta å reisa heim etter avslag. Men til sjuande og sist er det ansvaret til styresmaktene å syta for at vedtak blir sette ut i livet, og at saker ikkje dreg ut i årevis.




Behandlingstida for asylsøknader er no korta mykje ned. Venstre ventar at ein då ikkje vil få mange fleire saker der barn blir sitjande i fleire år i mottak utan å kunna planleggja si eiga framtid.




Komiteen si innstilling strekar under at dette er ei einskildavgjerd og ikkje ein invitasjon til å motverka avslag gjennom trenering. Det er Venstre einig i.




Eg må få seia: Det er lettvint av Framstegspartiet å seia at med deira asylpolitikk hadde ikkje problemet oppstått. Heller ikkje Framstegspartiet kan senda folk heim til land som ikkje vil ta imot dei. Heller ikkje Framstegspartiet kunne ha komme unna dilemma i slike saker dersom dei hadde hatt ansvar.




Men trass i dette vil eg gi ros til Framstegspartiet, som òg sluttar seg til at det må finnast ei løysing for dei barna som denne saka no gjeld. Det er nemleg svært positivt at eit samla storting ber om ny handsaming av desse sakene. Barn som har vore i Noreg i meir enn tre år, bør ikkje kastast ut.




