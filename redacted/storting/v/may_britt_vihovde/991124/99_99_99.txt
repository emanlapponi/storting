   Jeg tillater meg å stille følgende
spørsmål til helseministeren:

«I programmet Puls på NRK
mandag 15. november 1999 vart det hevda at nordmenn et blodtrykksenkande medisinar
for ein milliard kroner i år, utan at desse medisinane
har særleg dokumenterte effektar. Medisinane er stort sett
blåreseptmedisinar og dermed betalt av oss alle.

Kva kan statsråden gjera for å få ein
praksis som er meir i tråd med kunnskapsbasert medisin?»

  Eg er veldig glad for at departementet har
gripe fatt i dette, både når det gjeld informasjon/kunnskap
til helsepersonell og ein gjennomgang av retningslinjene som skal
til for å få meir rasjonell legemiddelforskriving.

Men me veit jo at me – heldigvis – har
forsking som gir oss stadig betre og meir effektive medisinar, med mindre
biverknader. Me merkar her i huset – statsråden og
hans departement merkar det sikkert òg – eit stadig sterkare
press for å få desse nye medisinane inn på ordninga
med blå resept. Det er vel og bra. 

Men kva med alle dei medisinane som allereie
er innanfor ordninga? Korleis kan ein få tatt i bruk dei
nye medisinane som er betre og meir effektive, og få ut
dei medisinane som har mindre effekt? Dette har noko med at me skal
bruka dei offentlege midlane på det som er til beste for
dei som har behov for det, òg innanfor medisinbruk. Så mitt
spørsmål blir: Vil ein òg ha ein gjennomgang
av dette for å få rutinar på det?

