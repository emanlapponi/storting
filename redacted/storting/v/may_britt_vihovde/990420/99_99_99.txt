 Interpellasjonen i dag dreier seg om kva tiltak som kan setjast i verk for å nå målsetjinga om 30 pst. kvinnedel i leiinga av offentleg forvaltning. Generelt kan me seia at saka dreier seg om korleis me kan oppfylla målet om ei meir balansert fordeling mellom kjønna i alle yrkesgrupper, på alle nivå. Det er ei viktig sak. 




Kvinner og menn har ulike erfaringar. Dei nærmar seg problem og utfordringar på ulik måte, og har ulik måte å knytta sosiale relasjonar på. Me er ganske ulike, kvinner og menn. Det er verdifullt for samfunnet som heilskap dersom me kan bruka det mangfaldet me som menneske representerer. Samtidig er det klart at me – kvinner og menn – er like når det gjeld evner, kompetanse og menneskeverd. Eg vil seia at me i dag, endeleg, har kome dit kor positive holdningar til likestilling er djupt forankra blant yngre og eldre, kvinner og menn. Likestilling betyr at alle har rett til å realisera sine evner, rett til å leva sitt liv i pakt med dei verdiane ein som menneske står for.




Trass i dei positive holdningane til likestilling og den nytten samfunnet som heilskap vil ha av ei meir representativ fordeling mellom kjønna i yrkeslivet, er det framleis slik at det er for få kvinner i leiande stillingar, ikkje minst i offentleg forvaltning.




Somme vil seia at utviklinga går i rett retning. Vel, når talet på kvinnelege vegsjefar har auka frå null til ein, er det ei positiv utvikling. Men målet om 30 pst. kvinner i leiinga, eller seks-sju kvinnelege vegsjefar, kan synast som eit fjernt mål. Sjølv om målet – 30-70-fordeling mellom kjønna – kan verka ambisiøst, er den ideelle fordelinga 50-50. Utviklinga går i rett retning, men det går sakte, og målet er ikkje ambisiøst nok.




Kva kan me gjera? Statsråden viser til fleire tiltak som vil styrkja kvinnenes motivasjon og kompetanse. Dette vil kunna føra til at kvinner sjølve ønskjer og tør å ta på seg leiaransvar. Statsråden viser m.a. til leiarutviklingsprogramma og nettverksbygging. Venstre var det første partiet som starta kvinnelag, og i Venstre har me god erfaring med kor viktig det er for kvinner å byggja nettverk.




Likestilling må òg handla om korleis me organiserer og utviklar samfunnet. Dersom samfunnet består av ordningar som hindrar kvinner i å gjera karriere på lik linje med mannlege kollegaer, er det viktig at me ser korleis me kan finna ordningar som skaper like føresetnader for kvinner og menn. Moglegheita for å få barnehageplass og retten for fedre til å få permisjon er to sider ved samfunnet me bør sjå på når me vurderer likestilling i ein større samanheng.




Eit anna forhold me bør ta med i vurderinga, er i kva grad kompetansereformen kan sikra at kvinner får vidareutdanning, noko som fører til at fleire kvinner tileignar seg evner, vilje og mot til å ta på seg leiaransvar.




Statsråden sa at ho ville følgja nøye med når det gjeld å få fleire kvinnelege departementsrådar, og eg vonar at statsråden òg vil følgja nøye med for å få fleire kvinnelege vegsjefar.




