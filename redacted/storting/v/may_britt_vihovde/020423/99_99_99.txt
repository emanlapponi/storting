 

(ordførar for saka): 

Bakgrunnen for Dokument nr. 8:64 for 2001-2002 er at det i budsjettet for 2002 blei vedteke å heva vektgrensa for avgiftsfri, kombinert lastebil frå 5 000 til 6 000 kg.




På grunn av kapasitetsproblem på trafikkstasjonane var det ein del kombinerte bilar som ikkje kunne registrerast før 1. januar 2002. Dette var bilar som var bestilte før forslaget om å endra vektgrensa blei offentleg.




Det blei difor gitt dispensasjon frå avgiftsplikta for bilar som var innførte til Noreg og fortolla før 1. januar 2002, slik at desse kunne registrerast og handsamast etter det gamle regelverket, inga eingongsavgift, også etter 1. januar 2002. Fritaket blei gjort på vilkår av at registreringa skjedde før 1. mars 2002.




Forslagsstillarane i Dokument nr. 8:64 gjer framlegg om å utvida dispensasjonen både for innførselstidspunktet og for registreringstidspunktet for bilane. Vilkåret om innførselstidspunkt er føreslått endra slik at det blir gitt dispensasjon uavhengig av når kjøretøyet blei innført til landet, så lenge bilen er bestilt før 1. januar 2002.




Fleirtalet i komiteen, alle unnateke medlemmene frå Framstegspartiet, legg vekt på at dispensasjon frå avgiftsplikta var knytt til det forhold at kapasitetsproblem hos trafikkstasjonane førte til at bilar som var innførte før avgiftsendringa tok til å gjelda, ikkje rakk å bli registrerte og dermed blir handterte etter det gamle avgiftssystemet. Dette var bilar som i ein normal situasjon ville blitt registrerte i tide.




For bilar innførte etter 1. januar 2002, ligg det føre ein annan situasjon. Desse bilane ville heller ikkje i ein normalsituasjon ha rokke å bli registrerte og behandla etter det avgiftssystemet som gjaldt før 1. januar. Ein dispensasjon også for desse bilane ville difor innebera ei tilsidesetjing av Stortinget sitt vedtak om at vektgrensa i eingongsavgifta for kombinerte bilar blir heva frå 5 000 til 6 000 kg med verknad frå 1. januar 2002. Ei opning for at det er tilstrekkeleg å bestilla bilar før iverksetjinga av ei avgiftsendring, vil motivera til ein stor grad av avgiftstilpassa bestilling og vil også få budsjettkonsekvensar.




Forslagsstillarane viser til ei tekst på Finansdepartementets heimeside. Men opplysningane på heimesida blei ikkje lagde ut før etter 1. januar 2002, og denne informasjonen kan dermed uansett ikkje ha motivert bestilling av bilar før årsskiftet.




Forslagsstillarane føreslår og at vilkåret om registreringstidspunkt blir endra slik at dispensasjonsperioden blir utvida frå 1. mars til 1. juli 2002. Fleirtalet vil peika på at dispensasjonen ikkje blei gjort vidare enn strengt nødvendig, av omsyn til at ei ytterlegare utviding ville strida mot Stortinget sitt vedtak om innføring av auka vektgrense og uthola dette unødigvendig.




Det blir i Dokument nr. 8:64 òg fremja forslag om at Regjeringa i revidert nasjonalbudsjett for 2002 skal leggja fram ei vurdering av miljø- og kostnadskonsekvensane for næringslivet og for statlege og kommunale etatar ved auken av vektgrensa frå 5 000 til 6 000 kg for kombinerte lastebilar.




Fleirtalet vil peika på at Stortinget allereie har bede Regjeringa om å evaluera og utgreia avgiftssystemet for personbilar, med forslag til omlegging tilpassa ny teknologi, slik at optimale miljø- og tryggleiksforbetringar kan oppnåast, og at ei ny utgreiing no vil føra til fare for overlapping i forhold til utgreiingar som allereie er sette i gang.




Fleirtalet vil på denne bakgrunnen anbefala at forslaga i Dokument nr. 8:64 ikkje blir vedtekne.




Eg vil med dette anbefala komiteen si innstilling.




Kjell Engebretsen hadde her overtatt presidentplassen.




