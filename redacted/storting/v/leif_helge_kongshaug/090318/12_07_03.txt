 Jeg skal først få lov til å takke for svaret.


Det er riktig som statsråden sier, at det foreligger ingen formell søknad om nedlegging av lensmannskontor, men det har vært en orienteringsrunde i distriktet Nordmøre og Romsdal på bakgrunn av en arbeidsgruppe som er nedsatt, der de foreslår som et mulig alternativ å legge ned lensmannskontor på bakgrunn av trange rammer og lite ressurser og midler til drift av polititjenestene.


Så er det flere som setter spørsmålstegn ved hvordan det kan henge sammen at denne regjeringen bevilger så mye penger til drift av politi- og lensmannskontor og man stadig får oppslag om at på grunn av ressursmangel blir ikke de polititjenestene som blir oppfattet som helt naturlige, utført. Jeg kan vise til oppslag i media, f.eks. «Rykket ikke ut til fyllekjøring». Jeg kan også vise til at det har vært trafikkulykker hvor politiet ikke rykket ut. Ser statsråden det misforholdet som er mellom økte bevilgninger og manglende ressurser til utrykning?


