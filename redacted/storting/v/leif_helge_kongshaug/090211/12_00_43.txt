 Jeg takker for det svaret også. Men situasjonen er at i 2006 ble de statlige bevilgningene redusert med 10 mill. kr, ned til 50 mill. kr. Det var et overskudd på automatdriften på 250 mill. kr i 2006, mens nå er overføringen fra tippemidler på 130 mill. kr pluss 40 mill. kr. Det blir jo en betydelig reduksjon, samtidig med at driftskostnadene har gått opp. Men la nå det være.


I oktober 2007 la Det Norske Veritas fram en rapport der de analyserer sikkerheten langs kysten. En av konklusjonene var at Norge synes å mangle et nasjonalt, utøvende organ med overordnet ansvar for redningstjenesten, og en mangler også et avklart forhold mellom staten og Redningsselskapet som privat aktør med hensyn til oppgaver og finansiering. Vil statsråden ta tak i dette og etablere et overordnet organ med et helhetlig nasjonalt ansvar, der Redningsselskapets betydelige rolle gjenspeiles i planer og finansiering?


