 Jeg vil takke for svaret.


Jeg registrerer at det er en viss form for dialog mellom departementet og Redningsselskapet, men likevel får vi som bor langs kysten, nesten hvert år beskjed om at nå blir den og den redningsskøyten tatt vekk. Det er helt klart at de totale midlene som Redningsselskapet har, er gått kraftig ned. I 2005 var det 60 mill. kr, og i 2009 er det 41 mill. kr over statsbudsjettet. I tillegg har spillemidlene gått kraftig ned. I den samme tiden har lønningene gått opp, prisen på drivstoff gått opp, NO

x

-avgift, osv.


Redningsselskapet er rett nok en frivillig organisasjon, men sikkerheten på sjøen bør være fiskeri- og kystministerens ansvar og ikke kulturminister Giskes ansvar, som gir spillemidler. Dette bør ikke være avhengig av dagsformen til kulturministeren.


Spørsmålet mitt er: Er det nok midler til Redningsselskapet til å drive en kvalitativ god tjeneste totalt sett langs kysten?


