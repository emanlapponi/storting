 Venstre synes det er fint at mat og spesialiteter blir satt på dagsordenen gjennom denne interpellasjonen, så honnør til interpellanten for det. Jeg lyttet òg med interesse til statsrådens innlegg. Han sveipet også en tur innom jordbruksoppgjørene, og de veldig gode oppgjørene som har vært. Det hadde vært fristende å gå inn på dem, selvfølgelig, men jeg skjønner jo at det blir en avsporing av debatten, så det skal jeg ikke gjøre. Vi får mulighet til å komme tilbake til det ved senere anledninger. 




Jeg merket meg også at statsråden sa at han hadde fokus på mat, på utvikling av spesialiteter i norsk landbruksproduksjon, og det synes jeg er veldig fint. Men det var ikke de signalene vi fikk da denne regjeringen tiltrådte. Da var det satsing på familiebruket. Dette med nisjeproduksjon – som det ble sagt ved ulike anledninger, kanskje i en litt nedlatende tone – var noe den forrige regjeringen innførte, fordi vi så at norsk landbruk har en slik struktur at de minste brukene i et kostnadsland som Norge ikke har sjanse til å overleve på vanlig produksjon, og da må man være kreativ og finne andre muligheter å skaffe seg inntekt på. Nettopp det å utvikle produkter ut fra særegenheter i et velstandsland som Norge, der det er kjøpekraft, og der man er villig til å kjøpe opplevelser, ikke minst i form av mat knyttet til historie og hendelser, var en mulighet, og vi så hvordan dette blomstret opp. Vi har fått et mangfold i Norge – det er utrolig mange steder hvor folk har vært kreative, og hvor man på bakgrunn av råvarer fra egen gård har foredlet produkter knyttet til historie og koblet dette opp mot bl.a. reiselivet. De tar seg også godt betalt for produktene, noe man selvfølgelig skal gjøre når det er kvalitet. 




Vi har sett en veldig positiv utvikling i dette landet. Vi har jo så flotte råvarer, det være seg både fra sjø og fra land. Mat er ikke bare mat. Vi må ha mat hver dag for å leve, selvfølgelig, men mat er noe mer, det har med opplevelse å gjøre. Og vi har fått en kultur og en utvikling på det området som er veldig bra, også på foredlingssiden. 




Det er morsomt å se at det er populært blant ungdommen å utdanne seg innen kokkefaget. Vi ser av resultatene i internasjonale konkurranser hvor langt vi er framme, og det er veldig bra når det gjelder utviklingen av norske spesialiteter og norske matopplevelser. 




Vi har også muligheter til eksport. Lam har vært nevnt her, og jeg tror det er et veldig godt produkt som kan eksporteres og markedsføres i utlandet. Vi har også andre produkt, men det er klart at konkurransen er hard. Det er flere som viser til Grüne Woche og alle de tilbyderne som er der. Norge ligger ikke blant de fremste i verden når det gjelder satsing, men jeg mener det er viktig at representanter fra norsk matproduksjon er til stede ved slike opplevelser og får impulser og også kan ta med seg spesielle produkter. Det er en viktig markedsføring. 




Så er jeg opptatt av at vi må ha fokus på kvalitet, konkurranse og markedstilgang. Da er det viktig at kjedene som har disse produktene, er villig til å være aktive i markedsføringen av de norske produktene som spesielle produkt, og frambyr dem på en slik måte at dette er spennende for brukerne å kjøpe. 




Så har vi selvfølgelig mulighetene innen reiseliv, og med det vakre landet vi har, kombinert med opplevelser gjennom mat og historie, vil dette gi muligheter i framtiden. Så jeg håper at vi fortsatt satser på verdiskaping innen mat og matopplevelser i Norge. Det tror jeg faktisk kan være en framtidsnæring. 




