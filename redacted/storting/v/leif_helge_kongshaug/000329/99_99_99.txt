  Jeg tillater meg å stille følgende
spørsmål til samferdselsministeren:

«Fergeselskapene i vestlandsfylkene
legger i disse dager fram sine sommerruter. Det ligger an til omfattende kutt.
Noen steder vil første og siste tur bli sløyfet
for å få driften i balanse. Dette vil være
en dramatisk tilbakegang for befolkning og næringsliv.
Det vil være for sent å få endrede rammer
etter behandlingen av revidert nasjonalbudsjett. 

Kan statsråden foreta seg noe straks
for å sikre at nåværende rutetilbud opprettholdes?»

  Jeg vil starte med å takke statsråden
for – slik jeg oppfattet det – et positivt svar. 

Vi vet at fergedrift er et umåtelig
viktig samferdselstilbud for innbyggere og næringsliv
langs hele vår langstrakte og verdiskapende kyst. Som statsråden
sa, er det på grunn av bl.a. økte drivstoffkostnader
forslag om betydelige kutt. Men det ble jo også presisert
her at forhandlinger pågår fortsatt.

Jeg får opplyst ved tall innhentet
fra veikontorer på Vestlandet at Møre og Romsdal
mangler ca. 28 mill. kr. Det er forslag om kutt
på første og siste avgang i samband og å legge
store ferger i bøyer. Sogn og Fjordane mangler 10 mill. kr,
Hordaland 27 mill. kr og Rogaland 24 mill. kr.
Tar en med Sørlandet og Nord-Norge i tillegg, opererer
en her med en mangel på kanskje 150 mill. kr.
Det er rimelig dramatisk det som blir foreslått, hvis de driftsbudsjetter
som fergeselskapene skal ha, skal være i balanse. Så spørsmålet
mitt til statsråden er: Skal fergeselskapene legge opp
en rutetabell der driftsbudsjettet er i balanse, eller skal de redusere
tilbudet fra 1. mai?

  Jeg synes denne saken er inne i et positivt
leie i den situasjonen som vi er oppe i, og vil bare meddele at
sentrum også er innstilt på å følge opp
det som ligger i budsjettproposisjonen. Dermed skulle det være
et flertall for at rutetilbudet kan beholdes.

Når situasjonen er slik at det kommer
forslag om kutt på fergetilbudet, skaper dette uro blant
innbyggere og næringsliv. Folk har forventninger til en
standard åpningstid på det offentlige veinettet,
og etter min mening er det viktig at en får definert en
langsiktig transportstandard for fergene, slik at den delen av riksveier
og fylkesveier blir mer forutsigbar enn å være
avhengig av svingninger i oljeprisen på verdensmarkedet.
Kan statsråden være med på tanken om å få definert
en langsiktig transportstandard for fergedriften, slik at tilbudet
blir mer forutsigbart for innbyggere og næringsliv?

