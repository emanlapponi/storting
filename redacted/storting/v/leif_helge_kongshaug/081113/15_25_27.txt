 Først ønsker jeg å rette en takk til interpellanten som har satt på dagsordenen en uhyre aktuell sak, slik situasjonen har utviklet seg. Jeg slutter meg også til dem som har hatt ordet her, som framfører en mistanke om at vi skal behandle et budsjett som ikke helt har tatt inn over seg de endringene som har skjedd den siste tiden med finanskrisen. Vi synes at anslagene for vekst i økonomien, arbeidsledighet og andre tilsvarende størrelser framstår som svært optimistiske i Regjeringens forslag. 




I gårsdagens spørretime ble statsråd Brustad konfrontert med skatteskjerpelsene denne regjeringen vil påføre bedriftene. Opposisjonen fikk til svar at skatteskjerpelsene ikke vil føre til en ytterligere forverring i en allerede vanskelig situasjon, og la til at skatteskjerpelsene kun vil ramme 90–95 pst. av bedriftene. Jeg tror at Regjeringen må sjekke batteriet i kalkulatoren sin. De foreslåtte endringene i formuesbeskatningen samlet er en skjerpelse på over 1,2 milliarder kr. Det er ikke bare 5 pst. av bedriftene som betaler regningen, når det både foreslås å avvikle 80 pst.‑regelen og å innføre en kraftig økning i formuesbeskatningen av næringseiendom. Når økte satser i formuesbeskatningen for all formue over 470 000 kr kommer i tillegg, kan jeg ikke forstå hvordan statsråden kommer fram til slike tall. Jeg ser gjerne at statsråden utdyper dette nærmere. 




Vi kan gjerne diskutere indikatorer og hva som er rett og galt, men en viktig indikator er jo at vi registrerer at de siste tre årene har vi fått færre gründere, og i det siste kvartalet, tredje kvartal i år, har vi fått en økning på 43 pst. i antall konkurser i forhold til tredje kvartal i fjor. Det synes jeg taler sitt eget språk, og det tilsier også at nå er tiden inne for at det må satses. 




Jeg mener at Venstres alternative budsjett er den rette medisin til rett tid, med en betydelig lette for bedriftene i den situasjonen vi er oppe i. Vi trenger en målrettet satsing på framtiden, på det nyskapende miljø‑ og klimavennlige næringslivet. For å skape og sikre arbeidsplasser er det viktig med en målrettet innsats for å sikre underveksten av ufødte bedrifter og utvikling av flere og bedre kunnskapsbedrifter. Derfor mener Venstre at det offentlige virkemiddelapparatet i sterkere grad må stimulere til omstilling, fordi næringslivet er avhengig av fornying og nyskaping for å være konkurransedyktig. Her kommer selvfølgelig all forskning og spesielt næringsrettet forskning inn. 




Det er viktig å slippe kreativiteten og skaperkraften løs, og da må det satses på gründere og entreprenører. Det må bli mindre regelverk og regulering. Satsingen på entreprenørskap i videregående skole må økes, og samarbeidet mellom næringsliv og skole må styrkes. Forskning viser at 20 pst. av dem som har vært med i en ungdomsbedrift, senere starter egen virksomhet. Det er derfor viktig å sikre risikovillig kapital gjennom det offentlige virkemiddelapparatet og gjennom skattestimulans for private investorer. 




Det største problemet i dag er at Regjeringen ikke tar noen viktige grep som viser vilje til nødvendig omstilling for å sikre arbeidsplasser, bedrifter og hjem også i framtiden. Omlegging av skattesystemet fra rød til grønn skatt synes helt fraværende, og det er liten satsing, etter Venstres mening, på målrettet innsats på nyskaping, innovasjon og det miljøvennlige næringslivet. Det er det som skal sikre velferden i framtiden. 




Jeg stiller meg undrende til at Regjeringen fortsetter sitt målrettede angrep på norske bedriftseiere. Regjeringens stramming av skatteskruen overfor dem som vil investere i og eie norske bedrifter, er helt feil i dagens situasjon med uro på børser og finanskrise. Det er åpenbart at Regjeringen ønsker å redusere privat eierskap i norsk næringsliv. I stedet for flere steiner i ryggsekken til bedriftene trenger disse heller oppmuntring og et klapp på skulderen. 




