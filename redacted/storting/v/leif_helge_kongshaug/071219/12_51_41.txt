 Jeg takker statsråden for svaret.

Hvis vi går tilbake i historien, ser
vi at mens Atlanterhavsveien AS som bompengeselskap drev veiprosjektet, ble
det gjort et stort utviklingsarbeid og markedsføring av veien,
og antall tilreisende økte for hvert år.
Det bidrog også til en hurtigere nedbetaling
av veien som bompengeprosjekt.

Etter at Statens vegvesen tok over,
er min påstand at utviklingen av markedsføringen
har stoppet opp. Jeg tør si at prosjektet Nasjonale turistvegar
kanskje har vært mer til skade enn til gagn for Atlanterhavsveien
som reiselivsprodukt. I tre–fire år har etter
min mening lite eller ingenting skjedd. Vindmøller
ute i havet eller ikke – veien
ligger nå der. Reiselivsproduktet er der, men det forfaller. Spørsmålet
mitt er: Vil statsråden gi klare signaler om at man nå må ta
et krafttak for å ta igjen forfallet som har skjedd?

