 (ordfører for saken): Jeg vil vise til forslaget fra Øyvind Korsberg, Hans Frode Kielland Asmyhr og Kåre Fostervold, der forslagsstillerne ber Stortinget anmode Regjeringen om å utarbeide en handlingsplan med tiltak for å sikre at Mattilsynet er en serviceetat, og å gjennomføre en evaluering av ordningen med et felles mattilsyn. 




Det er en samlet komite som mener at ordningen med et felles mattilsyn for land- og sjøbasert matproduksjon er en riktig organisering - dette for å ha en effektiv og helhetlig håndtering av sammensatte saker som berører hele matproduksjonskjeden. 




Det er også en samlet komite som har den oppfatning at det fremdeles gjenstår utfordringer med å få et mer helhetlig tilsyn i Mattilsynet, som har mer en 60 desentraliserte distriktskontor. 




Regelverket på matområdet gir anledning til bruk av skjønn hos virksomhetene og tilsynsmyndighetene. Et resultat av det er at man vil få noe variasjon når det gjelder utøvelse av myndighet. Variasjonen i de bedriftene Mattilsynet skal føre tilsyn med, er også stor. Derfor mener en samlet komite at det er til de næringsdrivendes beste at det også kan utøves et visst skjønn. 




Mattilsynet er relativt sett en ny organisasjon, bare ca. fem år gammel. Her er det tidligere statlig ansatte, kommunalt ansatte - det er ulike kulturer og arbeidsformer som skal smelte sammen til en ny organisasjon. Alle som arbeider med slike spørsmål, vet at det tar tid å lage gode og effektive kulturer etter slike store sammenslåinger. Min påstand er at det i Mattilsynet er gjort et godt arbeid fra ledelsens side for å nå de målene som er satt. Jeg vil også gi ros til departementets ledelse for å påvirke i gunstig retning. 




Men det er jo slik at når man effektiviserer og skal skjære ned, når man skal skape nye kulturer i en organisasjon og en omforent holdning for å nå felles mål, setter det en viss demper på entusiasmen. 




Det er årlig ca. 50 000 tilsyn i enkeltvirksomheter utover det kontinuerlige tilsynet som skjer i kjøttkontrollen. Det er et stort antall, og ofte er det slik at hvis det er enkeltsaker som ikke er så bra håndtert, er det nettopp disse som kommer i fokus både i media og andre steder - spesielt hvis det er misnøye med avgjørelsen. Men sjelden nevnes de nesten 50 000 tilsynene som går veldig bra. Men slik skal det være. Det skal hele tiden settes et kritisk søkelys på virksomheter for å gjøre dem enda bedre. 




Men det er også viktig med klare sentrale retningslinjer som kan gi regionkontorene de føringer de trenger for å sikre helhetlig tilsyn. 




Komiteen viser til svarbrev fra landbruks- og matministeren i forbindelse med denne saken, hvor det framgår at det er satt i verk tiltak for å forbedre Mattilsynet. Også den forrige regjeringen arbeidet mye med stadige forbedringer av Mattilsynet. 




I forbindelse med E. coli-saken ble det gjennomført to evalueringer og en intern organisasjonsgjennomgang.




Landbruks- og matministeren tar i samme brev til orde for å få grundige rapporter fra Mattilsynet som grunnlag for videre drift. Mattilsynet skal være en serviceetat, og en evaluering av et felles mattilsyn vurderes løpende og rapporteres årlig til Stortinget gjennom budsjettproposisjonen. En serviceerklæring vil ikke alene gjøre Mattilsynet mer servicevennlig. Dette må skje gjennom organisasjonsmessige holdninger, gjennom kulturfremmende tiltak i Mattilsynet, samhandling og selvfølgelig også politiske føringer.




Flertallet, som består av alle partier unntatt Fremskrittspartiet, foreslår på den bakgrunn at forslaget vedlegges protokollen. Jeg går ut fra at Fremskrittspartiet vil argumentere for sitt standpunkt ut fra egen situasjon. 




