 Jeg takker statsråden for svaret og merker meg at hun var inne på problematikken med trafikksikkerhet langs Atlanterhavsvegen, og at fiskebruene i like stor grad som et reiselivsprodukt er et trafikksikkerhetstiltak. Jeg gjør i den forbindelse oppmerksom på at langs hele Atlanterhavsvegen mangler det i sin helhet gangvei. Det er ganske mye ferdsel der, spesielt på sommerstid. Det er helt klart at når det står fiskere på kjørebanen på en riksvei og fisker og er opptatt av om en får napp på fiskestangen eller ikke, er det en trafikkfarlig situasjon. Det som var forunderlig, var at arbeidet med trafikksikkerhetstiltakene stanset opp på grunn av en søknad om vindmøller til havs.


Synes statsråden at det var riktig å stanse arbeidet med å trafikksikre Atlanterhavsvegen fordi det var søkt om etablering av vindmøller til havs?


