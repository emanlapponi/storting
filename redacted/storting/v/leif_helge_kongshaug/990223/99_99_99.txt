(ordfører for saken): Denne saken fra næringskomiteen har bakgrunn i et forslag, Dokument nr. 8:14, som omhandler vitenskapelige undersøkelser og praktiske fiskeforsøk og at disse kan utføres både i offentlig og privat regi. 




Forslaget har sitt utgangspunkt i en konkret sak der en søker fikk avslag i Fiskeridirektoratet, og der Fiskeridepartementet stadfestet vedtaket etter anke. Avslaget var rettmessig begrunnet i saltvannsfiskeloven § 2 siste ledd, og begrunnelsen var bl.a. at den nye egnemaskinen verken var satt i verk eller støttet økonomisk av det offentlige. 




Komiteen tar til etterretning at praksis har vært å gi avslag i slike tilfeller. Den teknologiske utviklingen i fiskerinæringen har hatt sin positive utvikling i et samspill mellom det offentlige og det private, og i et samarbeid mellom fiskeflåten og aktuelle bedrifter. 




Komiteen antar at dette vil bli det vanlige mønsteret også i framtida, men det er behov for større fleksibilitet på området. Forsøk med nye redskap og ny teknologi må ikke benyttes til å oppnå fordeler med hensyn til ressurstilgang – slik andre talere òg har vært inne på. Derfor må utprøving av ny teknologi fortrinnsvis gjøres på fartøyer som er oppført i merkeregisteret, og som har de nødvendige fangstrettigheter. Det kan likevel finnes eksempler på at forsøk vanskelig kan gjennomføres ut fra ovennevnte forutsetninger. I slike tilfeller bør myndighetene ha adgang til å gjøre unntak. Derfor foreligger den enstemmige tilrådingen fra komiteen, som legger til rette for nettopp en slik behandling.




