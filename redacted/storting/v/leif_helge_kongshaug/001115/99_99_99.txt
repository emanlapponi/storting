 Jeg tillater meg å stille følgende
spørsmål til kirke-, utdannings- og forskningsministeren:

«Fiskeri og havbruk er vekstkraftige
framtidsnæringer i Norge. Behovet for rekruttering og kompetanse
til næringene er stadig økende. På grunn
av sviktende søkertall og dårlig fylkeskommunal økonomi
står likevel viktige utdanningstilbud i næringen
på videregående nivå i fare for å bli
lagt ned.

Hva kan statsråden gjøre
for å motvirke dette og sørge for en langsiktig,
helhetlig tenking som på alle nivå bygger opp
under behovet for utdanning og kompetanse i næringene?»

  Jeg vil takke statsråden for et ryddig
og greit svar.

Fiskeri og havbruk kan bli en av bærebjelkene
i den framtidige nasjonale økonomien, men da er det visse
forutsetninger som må være på plass,
og det er bl.a. et tilfredsstillende kompetansenivå. Det
innebærer selvfølgelig at en må ha et
godt utdanningstilbud også på videregående
skoles nivå. Da er det etter min mening meningsløst
og kortsiktig det en er vitne til i mitt hjemfylke, at videregående
skoler som f.eks. Aukra og Averøy, som har bygd opp et
godt miljø, har kompetanse og et godt utdanningstilbud
innen fiskeri- og havbruksnæringen, blir lagt ned.

Så til en litt annen sak som er behandlet
i næringskomiteen. Det er nå kjent at det er politisk
flertall for at skolene skal kunne få oppdrettskonsesjoner.
Dette er nytt og er en veldig viktig og positiv stimulans for dette
utdanningstilbudet. 

Jeg vil spørre statsråden:
Hvilke tiltak kan han gjøre for å følge
opp at det raskt blir en realitet at skolene kan få dette,
slik at det kan være med på å bygge opp
under at rekrutteringen til skolene blir enda bedre?

