 Spørsmålet om makt i samfunnet bør alltid påkalle Stortingets oppmerksomhet. Venstre er opptatt av maktbalanse og maktspredning. Det er grunnleggende viktig for demokratiet og for samfunnets generelle sunnhet.




Dette gjelder også makt innenfor det økonomiske liv. Det må være en balanse mellom produsenter, mellomledd, detaljister og forbrukere som gjør at helheten fungerer, og at ikke enkeltes interesser får overkjøre andres på en uheldig måte. 




Utviklingen innenfor dagligvarehandelen innebærer enkelte foruroligende trekk og er kanskje den mest synbare maktkonsentrasjonen vi har sett de siste årene. Det er likevel vanskelig å si at det har gått for langt, siden det er fire kjeder som en må forutsette har en reell konkurranse. 




Som statsråden var inne på, har vi imidlertid sett at små tilbydere i distriktene har problemer med å nå fram til markedene til tross for at de har produkt som etterspørres, og som butikkene vil føre. Vi har eksempel på små bedrifter i lokalsamfunn som er bedriftsøkonomisk gode, som produserer en vare som kunden vil ha, og som butikken vil selge, men som butikkene ikke får ta inn i sitt varespekter på grunn av inngåtte kjedekontrakter med konkurrerende produsenter. Dette kan føre til en uheldig utvikling, og en nærliggende konsekvens er sentralisering av bedrifter og endring av bosettingsmønsteret. Det er noe til ettertanke at legges en bedrift ned, forsvinner arbeidsplasser. Forsvinner arbeidsplassene, må folk flytte. Flytter folk, svekkes kundegrunnlaget, og butikken forsvinner, lokalsamfunnet svekkes og i noen tilfeller oppløses. Dette er en vond sirkel, og i sum og over tid vil for sterke bindinger mot enkeltleverandører i kjedene virke sentraliserende. 




Når det da i tillegg er uttrykt skepsis til en så sterk maktkonsentrasjon som vi er vitne til i dagligvarekjedene, både fra lokale politiske myndigheter, fra fagbevegelsen, fra organisasjoner og sist, men ikke minst fra Forbrukerrådet, er det grunn til å ta situasjonen alvorlig.




Kjedenes krav til landsdekkende avtaler kan i verste fall bidra til en uheldig sentralisering av produksjonen, slik som jeg har nevnt. Derfor er det viktig at det er fokus på disse tingene. Det kan imidlertid være et dilemma om og hvordan myndighetene eventuelt kan gripe inn i slike saker. Jeg er enig med statsråden i at en må bruke de virkemidlene en har gjennom konkurranselovgivningen, der hovedsaken er å motvirke misbruk av markedsmakt.




