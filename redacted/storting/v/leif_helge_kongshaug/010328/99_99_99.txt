 Jeg vil stille følgende spørsmål
til samferdselsministeren:

«Oppgavefordelingsutvalget har foreslått å overføre en
rekke oppgaver, blant annet innenfor samferdsel, fra statlig embetsverk
til folkevalgt styring i fylkene. Samtidig foreligger det planer
om storstilt sammenslåing av veikontorene, som i dag er
fylkenes kompetansemiljøer på planlegging av nye
samferdselsprosjekter.

Er statsråden enig i at en slik uttapping
av kompetansemiljøer fra Distrikts-Norge er uforenlig
med en reform hvor et helhetlig ansvar for samferdselspolitikken
desentraliseres?» 

  Jeg takker for svaret. Min påstand
er at Kyst-Norge, og deriblant i høyeste grad Møre
og Romsdal, trenger en offensiv og nytenkende samferdselspolitikk,
ikke minst med tanke på verdiskapingsveksten knyttet til
havbruk og marine næringer. Fra mitt fylke fins det mange
eksempler på at lokal kreativitet, dugnadsånd
og spleiselag sammen med nærhet til et regionalt vegkontor,
har ført til at vegprosjekt har funnet løsninger
som ellers ville ha ligget langt fram i tid. 

Er statsråden enig i at nærheten
til vegkontoret i         et verdiskapende fylke med et aktivt og
voksende næringsliv er viktig, og at lokale/regionale
kreative vegløsninger lett vil gå tapt i et mer
byråkratisk, sentralisert vegvesen?

  Jeg er enig med statsråden i at det
er viktig med rasjonalisering, men rasjonaliseringen trenger ikke
alltid å være sentralisering. I Møre og
Romsdal er det velkjent at det har vært et godt og fruktbart
samarbeid mellom vegkontoret og høgskolen, som har studieretninger
innenfor transport og logistikk. Etter min mening vil dette veletablerte
samarbeidet svekkes, med totalt sett et tap for den regionale kompetansen som
resultat. 

Ser ikke statsråden muligheter for
at man, istedenfor å tappe den regionale kompetansen, ved å desentralisere
og legge oppgaver fra Vegdirektoratet til de regionale vegkontorene – som
han forresten var inne på i sitt svar – kan overføre
vegkontorene og deres kompetanse til fylkeskommunen som et naturlig
og godt alternativ?

