(ordfører for saken): 

Stortinget har til behandling Dokument nr. 8:61, som i korthet er et forslag som går ut på å endre fiskesykdomsloven slik at den i likhet med husdyrloven gir hjemmel for å utbetale erstatning for tap i tilknytning til pålegg fra det offentlige om nedslakting i tilfelle påvist sykdom. Forslaget avgrenser det offentliges erstatningsansvar slik at det bare skal utbetales erstatning ved nedslakting i tilknytning til utbrudd av gruppe A-sykdom. 




En samlet komite er i utgangspunktet positiv til likebehandling av akvakulturnæringen og husdyrnæringen når det gjelder erstatning for pålagt nedslakt, dette til tross for at fiskesykdomslovens bestemmelser var til behandling i Stortinget så sent som vårsesjonen 1997, uten at det ble fremmet merknader til bestemmelsene den gangen. 




Komiteen finner det ikke riktig at en eventuell erstatning gjøres avhengig av sykdomstyper, den må knyttes til det tap som er en følge av et pålegg om nedslakting. 




Saken har både prinsipielle og økonomiske konsekvenser. Legger man senere års gjennomsnittstall til grunn, kan det antas at det offentliges erstatningsutbetalinger vil beløpe seg til i størrelsesorden 150 mill. kr pr. år. 




Videre er det viktig å foreta nødvendige avklaringer i forhold til EØS-avtalen. Det kan være at erstatningen kan ses på som et rent nasjonalt anliggende, men hvis man på norsk side går lenger i å tilkjenne erstatning enn det gjøres i EU-land, må det foretas en grundig vurdering i forhold til om dette kan regnes som statsstøtte. 




Derfor er det en enstemmig næringskomite som mener at mange element må vurderes nærmere, og prinsipielle og økonomiske konsekvenser må utredes. Komiteens tilråding blir da at dokumentet vedlegges protokollen. Videre tilrår man at Stortinget slutter seg til at Regjeringen skal komme tilbake til saken på en egnet måte.




