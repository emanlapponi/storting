 Jeg tillater meg å stille følgende
spørsmål til samferdselsministeren:

«Under behandlingen av St.prp. nr.
64 (1997-98) forutsatte flertallet i samferdselskomiteen at statens
bidrag til bygging av ny veg til Tjeldbergodden skulle følge
daværende regler for tilskudd til store fylkesvegprosjekter. Flertallet
fant det ikke rimelig at tilskuddet skulle dekkes av riksvegrammen
til fylket, jf. Innst. S. nr. 229 (1997-98), side 21. 

Kan statsråden stadfeste at departementet
vil følge opp Stortingets klare forutsetning i saken i
forslaget til statsbudsjett for 2001?»

  Jeg takker for svaret – et positivt
svar, og også et forventet svar ut fra Stortingets tidligere
behandling av saken. Ut fra den behandlingen burde spørsmålet
egentlig være unødvendig å reise i dag, for
jeg tar det som en selvfølge at klare føringer
fra Stortinget blir fulgt opp av departement og embetsverk. 

Jeg forstår det slik at det rundt
om i fylkene er en høring på gang når
det gjelder forslag til samferdselsbudsjett for 2001, og ifølge
fylkesordføreren i Møre og Romsdal er oppfatningen
den at direktoratet fortsatt er av den formening at refusjon til
Møre og Romsdal for forskottering av vegen til Tjeldbergodden
skal dekkes av riksvegrammene til fylket, dette til tross for at
spørsmålet var klarlagt i Stortinget. Men nå oppfatter
jeg det slik at Stortingets intensjoner blir fulgt opp og all tvil
er ryddet av veien.





                

