 Jeg takker statsråden for
et grundig svar.

Jeg er opptatt av å være
noe mer konkret når det gjelder farvannet utenfor
Mørekysten, som er et farlig farvann. Vi må kanskje
fokusere mer på sjøtrygghet utenfor nettopp denne
delen av landet. Det er positivt at det er utarbeidet nye seilingsleder
for farvannet ved Nyhamna i forbindelse med Ormen Lange-anlegget.

I Norge har vi fem trafikksentraler.
Dessverre er det ingen slike trafikksentraler mellom
Fedje og Vardø. Trafikksentralene har som hovedoppgave å forebygge
farlige situasjoner. Grunnlaget for en trafikksentral for den nevnte
delen av landet – Mørekysten – er godt
dokumentert. Mitt spørsmål vil være
konkret: Vil statsråden sette på dagsordenen,
utgreie og legge til rette for at det blir etablert en
trafikksentral lokalisert til Møre og Romsdal?

