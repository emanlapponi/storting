 Jeg takker også for dette
svaret.

Jeg tror vi kan være enige
om at det er en veldig stor avstand mellom Fedje og Vardø,
med farlige havstrekninger. En trafikksentral burde her vært
vurdert. Jeg håper at det kan bli gjort.

Fiskeri- og kystministeren var inne
på det å flytte skipstrafikken lenger ut, få seilingsledene
lenger unna land. Det er viktig, ikke minst
i områder der det er stor fiskeriaktivitet
og oljeaktivitet. I tilfelle det skulle skje en ulykke, er det også veldig
viktig at skip med last er lengst mulig fra land med tanke på beredskapshensyn
og omrømmingstid.

Nå sa statsråden at det blir
arbeidet med dette når det gjelder Vestlandet. Jeg vil
gjerne at statsråden er litt mer konkret, og stiller spørsmålet:
Vil statsråden arbeide for at trafikken forbi Møre
og Romsdal og den farlige havstrekningen rundt Nordvestlandet blir
en del av den framtidige skipsleia lenger vest?

