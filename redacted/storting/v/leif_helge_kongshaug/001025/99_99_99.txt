  Jeg vil gjerne stille følgende spørsmål
til fiskeriministeren:

«Etter at redningsskøyta «Haakon
VII» nylig er tatt ut av tjeneste, står den værharde
og sterkt trafikkerte kysten mellom Måløy og Kristiansund
uten redningsskøyte. Møre og Romsdal, med 25 pst.
av landets fiskere, har nå bare én gjenværende
redningsskøyte. Redningsselskapet varsler også at
ytterligere fem redningsskøyter tas ut av beredskap fra
nyttår.

Mener statsråden dette er en akseptabel
situasjon ut fra hensyn til fiskernes liv og helse?»

  Jeg ønsker å takke fiskeriministeren
for svaret. Da en ble gjort kjent med den uakseptable situasjonen
slik den ble framstilt i spørsmålet mitt, uteble
ikke reaksjonene. Fiskerlag, kommuner, enkeltpersoner og andre var
redd for at situasjonen kunne få katastrofale følger. 

I 1999 reddet Redningsselskapet 166 personer
på sjøen og berget 134 fartøy. Som vi
alle vet, er havet en svært risikofylt arbeidsplass. Etter
min mening har fiskere og andre sjøfarende krav på at
samfunnet legger til rette for størst mulig trygghet. Akutte
situasjoner har oppstått og vil oppstå. 

Kan fiskeriministeren tenke seg alternative
ordninger, andre samarbeidsforhold når det gjelder Redningsselskapet,
slik at redningstjenesten sikres langsiktighet og stabilitet? Fiskeriministeren
var inne på at det var en samlet reduksjon på bare
3 pst., men hvis det er skåret helt ned til benet
fra før, kan selv de 3 pst. få katastrofale følger. 

  Jeg er glad for at fiskeriministeren signaliserer
at det kan være muligheter for tettere samarbeidsforhold
og bedre koordinasjon når det gjelder forutsigbarhet og
stabilitet for Redningsselskapet. 

Ellers er jeg enig med statsråden
i at den frivillige innsatsen er en sunn og god tradisjon som er
av stor betydning for driften av Redningsselskapet i kombinasjon
med offentlige midler. 

Fiskerinæringen er en av de viktigste
næringene vi har. Den er og vil bli en grunnpilar for framtidig
vekst og verdiskaping. Med tanke på rekruttering til fiskerinæringen
er det viktig at storsamfunnet kan vise til tilfredsstillende ordninger
med hensyn til sikkerhet og beredskap. 

Jeg har lyst til å utfordre statsråden
på følgende: Kan statsråden vurdere å se
på redningstjenesten mer samlet, så den blir best
mulig, og se på redningshelikoptertjenesten, se om det
kan finnes ordninger slik at det blir tatt et felles ansvar for
at det blir en god, samordnet funksjon for begge tjenester?

 Jeg ønsker å stille følgende
spørsmål til justisministeren:

«Redningsberedskapen på kysten
har blitt bygd ned den siste tida, og står i fare for å bli
ytterligere svekket for neste år. Denne usikkerheten blir
forsterket av de stadige utsettelsene av den varslede stortingsmeldingen
om redningshelikoptertjenesten. 

Vil statsråden sørge for
at den varslede stortingsmeldingen legges fram raskest mulig, og
at nedbyggingen av redningsberedskapen langs kysten tas opp i sin
fulle bredde?»

  Takk til justisministeren for svaret. Redningshelikopterutvalget
utredet redningshelikoptertjenesten i 1996, deretter fulgte en NOU
i 1997. I den forbindelse er en rekke forbedringer foreslått, og
disse forbedringene og tjenesten generelt får Stortinget
vitterlig ikke behandlet før stortingsmeldingen blir lagt
fram. Det er bred bekymring for en forringet redningstjeneste, og
Norge med sin lange kyst og store aktivitet langs kysten, der titusenvis
av personer hver dag har sitt virke, fortjener en best mulig beredskap
og redningstjeneste. I påvente av at meldingen blir lagt
fram, ber jeg statsråden om å vurdere følgende
strakstiltak: Kan statsråden foreta seg ting slik at reaksjonstiden
på redningshelikoptre reduseres fra dagens 1 time til 15
minutter?

  Ofte er det snakk om ressurser for å få forbedret
ordninger. Ofte er det også snakk om organisering. Og en
kan få inntrykk av at ansvaret for redningstjenesten i
Norge, og på kysten spesielt, ikke klart er tillagt ett
departement. Forsvaret har ikke redningstjeneste som sin hovedoppgave,
heller ikke Justisdepartementet, slik jeg ser det. 

Jeg er glad for at statsråden nevner
at det er viktig å se på en koordinert tjeneste,
og på de ulike delene av redningstjenesten i sammenheng.
Spørsmålet er da om man ikke må se samlet
på hele den norske redningstjenesten, inklusiv redningsskøytene
og redningshelikoptertjenesten og flere andre. Kan statsråden
ta et initiativ til at Regjeringen ser samlet på redningstjenesten – jeg
oppfattet det faktisk slik i svaret innledningsvis – og
på en klar måte plasserer ansvaret til ett spesielt
departement, som dermed har hovedansvaret for den totale redningstjenesten?

