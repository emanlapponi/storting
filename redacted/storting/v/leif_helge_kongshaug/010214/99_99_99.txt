 Jeg ønsker å rette følgende
spørsmål til samferdselsministeren:

«I Budsjett-innst. S. nr. 13 for 2000-2001
gikk samferdselskomiteen inn med 52,5 mill. kroner i økt
støtte til ferjedrift. Begrunnelsen var å forbedre
rabattordningene for de som reiser mest med ferje. Det har nå kommet fram
at de nye takstene fra Vegdirektoratet ikke gir billigere ferjetilbud
til storbrukerne.

Om dette medfører riktighet, hva kan
statsråden gjøre for å rette opp forholdet?» 

  Næringslivet i kystfylkene har ved
siden av avstandsulempene til markedet, en ekstra ulempe med dyre
ferjer samt tidskostnadene som venting osv. medfører. Vi
vet at bare i Vest-Norge har næringslivet en ekstra kostnad
til ferjer som dreier seg om 400-500 mill. kr. 

I komiteinnstillingen ble det sagt:

«Komiteen
viser … til at næringslivet og pendlere som er
avhengige av ferje påføres store kostnader. Komiteen ønsker
derfor å forbedre rabattordningene for de som reiser mest
med ferje.»

Og i Stavanger Aftenblad av 7. februar i år
står det:

«I brevet
setjar transportnæringa store spørsmålsteikn
ved Vegdirektoratets motiv og deira lojalitet i høve til
oppdragsgjevar Stortinget i denne saka. «Som sentrale representanter
for transportnæringen på Vestlandet er vi sterkt
provosert av Vegdirektoratets handlemåte i denne
saken,» heiter det i brevet» 

Da er spørsmålet mitt: Er
det en rett fordeling mellom storforbrukere, som reiser mye, og
næringslivet, når en ser på det som er
gjort?

  Jeg tror nok vi er enige om at bevilgningene
skulle vært større, og at bevilgningene er brukt
som det blir sagt her. Men å fokusere på billigere
ferjer var en god start på dette budsjettet. For første
gang på lange tider har vi fått redusert ferjekostnadene
i stedet for å øke dem, når prisene ellers
har gått opp. 

Men jeg tror nok det er en forskjell i oppfatningen
av hva som er næringslivets bruk av kort, og hva som er nyttetransportens
bruk i dette tilfellet. De såkalte verdikortene synes for
meg som om de er mindre brukt av storforbrukere fra næringslivet,
og i den artikkelen i Stavanger Aftenblad som jeg nevnte
i stad, står det videre:

«Dette
gir truleg mest nytte og glede for hytteeigarar som kan nytta ulike
ferjesamband …»

Jeg ber derfor om at en kanskje ser på hvor
mye verdikortet er brukt av næringslivet i forhold til
den andre type kort, der næringslivet må ha ett
på hver ferjestrekning de reiser. Det er en ting jeg vil
be statsråden se på for å påskynde
prosessen og få til ordninger som gjør at en storforbruker,
eksempelvis et vogntog, som reiser gjennom et kystfylke, kan få maksimal
rabatt ved å bruke ett og samme kort.

