  Jeg ønsker å stille følgende
spørsmål til nærings- og handelsministeren:

 «Ifølge Bergens Tidende
7. oktober 2000 var statsrådens budskap til landsmøtet
i Reiselivsbedriftenes Landsforening at reiselivsbedrifter som ikke
tåler moms og konjunkturavgift, ikke har livets rett, og
at arbeidskraften i disse bedriftene trengs i det offentlige.

Hvor mange arbeidstakere beregner statsråden å frigjøre
på denne måten, og hvilke vurderinger har departementet
gjort av konsekvensene for annet lokalt næringsliv, lokalt
servicetilbud og distriktenes utvikling og vekst?»

  Reiselivsbedriftenes Landsforening
har sett på konsekvensene for et utvalg av sine medlemsbedrifter.
Av åtte bedrifter med stor spredning i bransje, størrelse
og geografisk plassering ville bare én hatt tilstrekkelig
inntjening i 1999 til å dekke en beregnet merbelastning
av den momsreformen som nå er foreslått, og da
er det ikke engang medtatt andre tiltak som ligger i statsbudsjettet,
og som virker i negativ retning. Faktum er at for de små og
mellomstore distriktshotellene er konsekvensene dramatiske. 

Hvilket inntrykk gjør dette på statsråden,
og hva er statsrådens konkrete råd til disse bedriftene
i denne sammenhengen?

  Jeg er glad for det statsråden sa,
at hun er åpen for dialog og diskusjon i gitte tilfeller.

I stortingsmeldingen om reiselivsnæringen
som ble behandlet i Stortinget i vår, gav Arbeiderpartiet
sin fulle tilslutning til at bedre lønnsomhet og større
konkurransekraft er helt nødvendig for at næringen
skal lykkes i årene framover, og for at norsk reiseliv
skal styrkes i den internasjonale konkurransen. Jeg antar at Arbeiderpartiet og
statsråden ikke har skiftet syn siden den gang. Men vi registrerer
jo at det er kommet forslag til nye avgifter, reduksjon når
det gjelder satsingen på å profilere Norge i utlandet,
og det er antydet at det er hard konkurranse om arbeidskraften,
noe som er reelt.

Mitt spørsmål blir da: Hva
er statsrådens strategi for å snu den negative
markedsutviklingen for norsk reiseliv og styrke Norge som turistland?

 Jeg takker statsråden for det forrige
svaret siden jeg glemte det i stad. 

Jeg vil stille et nytt spørsmål,
som lyder:

 «SND har vært med på å bygge
opp den lønnsomme og ekspanderende bedriften Stadt Automasjon
A/S i Gjerdsvika på Sunnmøre. Nå ønsker
SND Invest, som er heleid av SND, at bedriften skal flytte til Ulsteinvik.
Ifølge styreleder i SND Invest, Frode Alhaug, i Sunnmørsposten
25. oktober 2000 er flytting til en by nødvendig for at
en bedrift skal komme på «det nasjonale laget». 

Deler statsråden denne oppfatningen,
og mener hun det er akseptabelt at SND driver næringsutvikling
bygd på slike prinsipper?»

 Jeg vil takke statsråden for et fyldig
svar.

Det som jeg er opptatt av, er de prinsipielle
sidene ved saken og signaleffekten av det som blir sagt. Og en av SNDs
strategier er ifølge budsjettproposisjonen for neste år å være «premissgiver
og redskap i gjennomføringen av en nasjonal næringspolitikk».
I tillegg vet vi at SND er helt sentral i å realisere distriktspolitiske
målsettinger og bidra til lønnsomme bedrifter
over hele landet.

Synes ikke statsråden det da er et
problem når styreformannen i SND gir uttrykk for at det
nok er mulig å bli kretsmester på landet, men
at man må nærmere byene dersom man skal bli god
nasjonalt sett? Er statsråden enig i at disse synspunktene
ikke samsvarer med virkeligheten i norsk næringsliv? Og
ser statsråden at slike uttalelser kan virke demotiverende
og respektløse overfor alle de som lykkes i å drive
lønnsomme og framtidsrettede bedrifter også utenfor
byene?

 Når det gjelder SNDs virksomhet, er
det viktig at Stortinget gir signaler og en styringskurs for måten
den skal drives på. 

Tidligere nærings- og handelsminister
Lars Sponheim igangsatte et arbeid for å utvikle et godt
rapporteringssystem for SND Invest, bl.a. for å utvikle
rapporteringen når det gjelder geografi, slik at det er
mulig å få et bedre bilde av hvor bedriftenes
virksomhetsområde er lokalisert, og til hvilke områder
kapitaltilførsel skjer. Hvordan er framdriften i dette
arbeidet under den nye regjeringen? 

Og videre: Når styreformannen i SND
er identisk med styreformannen i SND Invest og uttaler seg vekselvis
på vegne av begge selskapene, blir det imidlertid ikke
så lett for utenforstående å holde orden
på ansvarsforholdene. Ser statsråden at disse
to hattene er det ikke så formålstjenlig å ha
på seg samtidig, særlig når det gjelder
SNDs troverdighet som et viktig redskap for å realisere
distriktspolitiske virkemidler?

