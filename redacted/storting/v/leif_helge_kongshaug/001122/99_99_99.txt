  Jeg tillater meg å stille følgende
spørsmål til nærings- og handelsministeren:

«Norges Turistråd offentliggjorde
nylig en undersøkelse som viser urovekkende lite kunnskap
om Norge i mange av reiselivets viktigste utenlandsmarkeder. Det underbygger
sentrumsregjeringens strategi for å satse mer på langsiktig
profilering og merkevarebygging av Norge som turistmål. 

Har statsråden merket seg resultatene
fra undersøkelsen, og er hun enig i at den viser at reiselivets
lønnsomhet og utviklingsmuligheter må tas på alvor
og gis økt oppmerksomhet også fra denne Regjeringen?»

  Jeg vil takke statsråden for svaret.

Spørsmålet mitt begrunnet
seg i den undersøkelsen som statsråden nevnte,
og den ble gjort så sent som i september i år.
Konklusjonen var, som statsråden sa,      at Norge
er oppfattet som kaldt og kjedelig, og dette kan jo være
alvorlig nok. Men det mest foruroligende resultatet av
undersøkelsen er, som statsråden også var
inne på, det lave kunnskapsnivået utlendinger
har når det gjelder landet vårt. Ikke engang danskene
har særlig kunn-    skap om Norge som reisemål.
Når så mange som 46 pst. av danskene
vet lite eller ingenting om Norge, og 48 pst. av amerikanerne og – det
verste – 84 pst. av britene vet lite eller ingenting om
den gode naboen de har i Norge, er det foruroligende med hensyn
til utviklingen av reiselivet.

Mitt oppfølgingsspørsmål
er: Vil statsråden kunne drøfte med reiselivsorganisasjonene
et ytterligere løft for å imøtegå den
manglende kunnskapen som finnes i våre naboland?

  Jeg tillater meg å stille følgende
spørsmål til fiskeriministeren:

«I stortingsbehandlingen av perspektivmeldingen
for fiskerinæringen våren 1999 ble Regjeringen
bedt om å foreslå finansieringsordninger som kunne
stimulere til økt utskiftingstakt i flåten. Sentrumsregjeringen
varslet en oppfølging i vårsesjonen 2000. Den
nye regjeringen har ikke fulgt opp dette, selv om utskiftingsbehovet
har vokst ytterligere.

Vil statsråden følge opp
Stortingets vedtak, for eksempel i form av skattemessige avsetningsordninger
som stimulerer til egenkapitaloppbygging i rederiene?»

  Jeg vil få lov til å takke statsråden
for svaret. Men jeg er skuffet over innholdet i svaret, og jeg er
faktisk også noe forundret over innholdet.

Da næringskomiteen og Stortinget behandlet
perspektivmeldingen, var fornyelse av og rekruttering til næringen
områder komiteen og Stortinget var svært opptatt
av. Det har med arbeidsmiljøet å gjøre,
det har med trygghet på sjøen å gjøre,
det har med egnet fartøy til å håndtere biprodukt å gjøre,
og det har med lønnsomheten i næringen å gjøre.

Komiteen sa at vi skulle øke innsatsen
på kondemneringssiden. Der har det gått motsatt
vei, ifølge forslaget til statsbudsjett. Det var et klart
vedtak i Stortinget i forbindelse med behandlingen. Vi bad Regjeringen
komme tilbake med framlegg om aktuelle skatte- og finansieringsordninger
som kan stimulere til økt utskiftningstakt, og da synes
jeg ikke det er rett at det er statsråder og eventuelt
andre som har andre oppfatninger av det. Jeg mener det er et klart
påbud fra Stortinget om å komme tilbake med framlegg,
og da må det gjøres.

