 Jeg er enig med de talerne som har sagt at
dette temaet som interpellanten reiser, er ett av de viktigste
i vår tid.

Klimatrusselen og avhengigheten av ikke-fornybare energikilder
må tas på dypeste alvor. Både
klimatrusselen og transportsektorens ensidige avhengighet av olje
blir mer og mer synlig. Stadig flere truede arter og et heftigere og
varmere vær minner oss på det faktum at dagens
samfunn på langt nær er bærekraftig.

Veksten i Asia og i andre
deler av verden fører til at det forbrukes mer og mer fossil
energi – fossil energi, som bidrar til store lokale miljøødeleggelser
og store klimagassutslipp. Denne utviklingen svekker miljøet
og folks levevilkår og kan på lang sikt også true
det økonomiske grunnlaget for svært mange mennesker.
Hovedgrunnen er at de delene av kloden som er i vekst, tar i bruk
gårsdagens energi- og transportløsninger. Alternativene
er ikke tilgjengelige for majoriteten av verdens befolkning.

Transport er viktig. Transport er selve nerven
i et samfunn. Uten transport stopper handelen med varer, verdiskapingen,
folks muligheter til å møtes og levende lokalsamfunn.
Derfor er det viktig at vi i Norge legger til rette for
løsninger som sikrer at vi kan transportere varer og mennesker,
at økonomien og strukturen i samfunnet blir opprettholdt,
og at miljøet blir tatt vare på for
framtidens generasjoner. Et mål må være
at vi i Norge kan utvikle løsninger
for framtiden som kan komme en hel verden til gode.

Å ta kostnadene ved å utvikle
alternativene er noe fattige land i den tredje verden ikke
har ressurser til. Samtidig er det gjerne de som blir rammet hardest
av klimaendringene, og som har dårligst evne
til å omstille seg fra dagens fossilavhengige transportsektor.
Derfor er det viktig at vi i Norge bidrar med et løft
for teknologisk utvikling og systemendringer innen transport.
Samtidig må vi sørge for at våre egne
utslipp blir redusert, og være en pådriver innen
internasjonale miljøavtaler, slik at vi kan få et
bredest mulig engasjement for miljøet. Denne strategien
krever imidlertid et betydelig løft, både
teknologisk og økonomisk.

Det ble nevnt tidligere at for om lag hundre år
siden gjennomførte en et gigantisk løft i denne
salen. Da fikk Venstre med hårfin margin igjennom
Bergensbanen. Dette var en visjon som – som det er blitt
sagt – kostet mer enn et statsbudsjett. Det viste at det
er mulig å tenke store tanker, men det krever politisk
vilje. Og tiden er nå inne for å tenke
nye og store tanker.

Skal de norske forpliktelsene i Kyoto-avtalen
bli oppfylt, er det viktig å feie for egen dør.
Kollektivtrafikken og jernbanen må i større grad
bli konkurransedyktig og attraktiv i forhold til privatbilen og
flyet.

En av Venstres store politiske seire er den
rekordstore styrkingen av kollektivtrafikken som Bondevik II-regjeringen
gjennomførte, med ca. 4 milliarder kr mer til kollektivtransport
i perioden 2002–2005. Et av løftene var bl.a.
en bybane i Bergen, der en gav grønt lys for første byggetrinn.
Venstre mener det er viktig at man utvikler dette
til å gjelde hele Bergen by, og at bybane også blir
tatt i bruk i andre byer som skjelettet i det
framtidige kollektivtilbudet.

Jernbanen ser ut til å tape
i konkurransen med flyet. Derfor må driften av jernbanen
bli effektivisert, og det må satses på en bane
som kan tilfredsstille et økende krav om kortere reisetid, økt
frekvens og økt komfort. Det er derfor særlig
viktig å prioritere utbygging av dobbeltspor og legge til
rette for høghastighetsbaner tilpasset norske
forhold. Jeg likte veldig godt den visjonen som ble reist tidligere,
om høghastighetsbane på strekningen Bergen–Stavanger.
Jeg tror det er viktig at man tenker slike store tanker, for å løse
de enorme utfordringene som man står overfor i transportsektoren.

Norges aller viktigste
bidrag i kampen mot miljøforurensning
og klimaendringer er utvikling av miljøteknologi
og nullutslippsløsninger. Både teknologi-
og markedsutvikling for hydrogen som drivstoff er svært
viktige bidrag for et renere miljø. Innen landbasert
transport har ledende norske industriaktører
hundreårig kompetanse med produksjonsteknologi for hydrogen.
Hydrogenvisjonen må virkelig tennes.

Jeg vil avslutte med å si at Norge
har alle muligheter til å spille en nøkkelrolle
innen ny teknologi, og at vi i internasjonalt miljøsamarbeid
har gjort en god innsats. Men det er viktig at man løfter
blikket og får satt i gang større tanker enn kun å bygge
ut norske veger.

