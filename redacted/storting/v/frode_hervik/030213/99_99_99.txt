 Det må vilje og innsats til for å stoppe den alarmerende rovdriften på skog som vi opplever i deler av verden. Situasjonen er prekær når det gjelder tropisk regnskog, men problemene er store også i andre deler av verden. Det er altså ikke utelukkende snakk om en regnskogproblematikk.




Effektene av avskoging og hogst som ikke er bærekraftig, er mange. Utarming av det biologiske mangfoldet og balansen i økosystemet er kanskje den viktigste trusselen, selv om dette fører til umiddelbare konsekvenser lokalt og over tid og også samlet har store globale effekter, som f.eks. klimaendring.




Avskogingen er også en sosial tragedie for mange mennesker, mennesker som er avhengig av skogen for å opprettholde eksistensgrunnlaget.




Avskoging dreier seg også om at grunnlaget for økonomisk vekst i fattige land forsvinner. Dette gir kortsiktig gevinst for noen få – mangel på rettferdig fordeling av gevinsten til fordel for noen rike – mens det er de fattigste av de fattige som mister sitt livsgrunnlag. Dette er forhold som det er viktig å ta med seg, da spørsmålet ikke kun dreier seg om å beholde det biologiske mangfoldet.




Venstre mener at det må iverksettes tiltak for å motarbeide ulovlig virksomhet/hogst og hindre handel med produkter som stammer fra ulovlig hogd tømmer. Samtidig må vi ikke iverksette tiltak som fratar landene muligheter til å eksportere trevirke og treprodukter som er framskaffet på en lovlig måte.




Vi må iverksette tiltak som bidrar til at skogforvaltningen og skogbruket gjennomføres etter retningslinjer og prinsipper som det er internasjonal enighet om, og som Norge stadig arbeider for å forbedre gjennom ulike internasjonale organ.




Venstre mener at en frivillig sertifiseringsordning vil gi gode resultater, da dette vil bevisstgjøre forbrukerne og gi miljøbevisste produsenter et konkurransefortrinn.




Venstre er – på linje med flertallet i komiteen – tilfreds med at Regjeringen vil arbeide internasjonalt sammen med andre lands regjeringer for å finne bilaterale og multilaterale løsninger som sikrer lovlig og bærekraftig skogbruk globalt.




Venstre er også tilfreds med at Regjeringen vil ta initiativ gjennom FNs skogforum, FNs matvareorganisasjon, Den internasjonale organisasjon for tropisk tømmer, FNs miljøprogram og i de pågående forhandlingene i WTO.




Venstre er også fornøyd med at Regjeringen vil ta initiativ til et nærmere samarbeid med EU om denne saken. Innenfor EU pågår det et betydelig arbeid når det gjelder sertifisering og arbeid mot ulovlig hogst.




Til slutt vil Venstre peke på muligheten for at staten gjennom sin innkjøpspolitikk og gjennom det Venstre-initierte prosjektet Grønn Stat kan gå foran med krav om at alle statlige innkjøp av tømmer og trevirke skal være sertifisert. På denne måten kan staten gå foran som et godt eksempel på en miljøbevisst forbruker som stiller strenge miljøkrav til sine leverandører.




