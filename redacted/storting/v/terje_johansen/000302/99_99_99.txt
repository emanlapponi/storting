 Mitt ærend med denne interpellasjonen er å forsøke å gi et lite bidrag for å skape et litt tryggere samfunn, fordi jeg mener at vi er avhengig av en raskere og mer effektiv kriminalitetsbekjempelse.




Mindre forseelser fører i dag til store belastninger på politiet, påtalemyndigheten og domstolene. Saker blir henlagt eller hoper seg opp i rettsapparatet. Dette er, som jeg sier i min interpellasjon, med på å svekke folks rettsfølelse.




Når lovbryteren ikke stilles til ansvar for sine gjerninger, vil respekten for lov og orden undergraves. Vi må derfor utvikle mer smidige løsninger som reduserer de belastninger håndteringen av mindre forseelser i dag legger på politi, påtalemyndighet og domstoler. Et virkemiddel for å få dette til er å åpne for økt bruk av forenklede forelegg. Politiressurser kan da frigjøres til styrket bekjempelse av vanekriminelle, og spesielt særlig alvorlig kriminalitet, slik som den organiserte kriminaliteten. 




Bruk av forenklede forelegg vil være et hensiktsmessig virkemiddel i flere saker enn i dag. Det er imidlertid en del forutsetninger som må være til stede. Forenklede forelegg forutsetter bl.a. at det ikke er strid om de faktiske forhold. I hovedsak vil dette innebære at handlingen er observert av tjenestemann.




Det dreier seg om en straffereaksjon der en ber privatpersoner uten rettslige kvalifikasjoner erkjenne skyld. Det må derfor stilles krav til en kvalifisert og forsvarlig rettslig vurdering. Der disse hensyn er ivaretatt, bør vi vurdere om vi kan øke bruken av forenklede forelegg.




Jeg vil i denne interpellasjonen ta opp to områder der vi kan spare ressurser og effektivisere straffesakskjeden ved å ta i bruk forenklede forelegg i større grad enn i dag. 




Det første dreier seg om mindre forseelser til sjøs. På land er det på utvalgte områder mulig for politiet å tillegge avgjørelsesmyndighet ned til den enkelte tjenestemann ved mildere overtredelser, ved å skrive ut forenklede forelegg.




Ordningen med forenklede forelegg er til stor hjelp for å effektivisere straffesakskjeden. Det er ikke nødvendig å skrive anmeldelse, en anmeldelse som igjen må oversendes påtalemyndigheten for avgjørelse. Saken kan bli avgjort med en rask straffereaksjon på stedet, noe som er en fordel for alle parter. Dermed er saken ute av verden.




En slik avgjørelsesform for mildere overtredelser finnes ikke på sjøen. Den enkelte tjenestemann må skrive og registrere en egen anmeldelse for hver enkelt overtredelse, så må den oversendes påtalemyndigheten. Dette legger beslag på store ressurser som både tjenestemenn og påtalemyndighet kunne brukt til viktigere oppgaver.




Det blir også en urimelig forskjell mellom mindre overtredelser på sjøen og på land i og med at de som har begått mindre overtredelser på sjøen, blir politianmeldt og dermed også registrert i Bøteregisteret. Dette kan rettes på ved at det gis mulighet til å utstede forenklede forelegg også på sjøen.




Det ligger i det hele tatt et potensial for å øke effektiviteten i straffesakskjeden ved å iverksette en ordning med forenklede forelegg i «sjøsaker».




Den samme problemstillingen gjør seg gjeldende ved mindre alvorlige straffesaker, f.eks. ved butikktyverier. Disse sakene blir ofte forsøkt avgjort i konfliktråd. Konfliktråd er en positiv ordning, men vil ikke være en god løsning i mange av disse tilfellene. Butikkeierne har ikke kapasitet til å møte i alle de forskjellige sakene. Dette fører til at mange saker henlegges. I tillegg henlegges en rekke saker på grunn av manglende kapasitet fra påtalemyndighetens side.




Når slike mindre saker henlegges så ofte, sendes det et signal til lovbryterne: Det er bare å fortsette. Lovbrytere spekulerer i at det ikke blir reagert fra politiets side. Det vil også her innebære en betydelig effektivisering av straffesakskjeden hvis man kan øke bruken av forenklede forelegg. Dette kan gjøres ved å gi foreleggsmyndighet til lensmanns-/stasjonssjefsnivå. Dermed kan saken avgjøres nærmest umiddelbart etter forøvelsen, og man belaster ikke påtalemyndigheten i politidistriktet. Like viktig er det at dette vil styrke den allmennpreventive effekten ved at handlingen raskt får tydelige konsekvenser for lovbryteren, og ikke bare blir henlagt.




På denne bakgrunn vil jeg spørre justisministeren om han vil ta initiativ til en lovendring, slik at politiet gis større mulighet til å utstede forenklede forelegg.




Jeg må si at jeg er glad for det svaret som justisministeren har gitt. 




Jeg er jo en representant fra den glade sommerby Drøbak, ved et av de mest trafikkerte sund i Norge, og hvor vi har en masse feriegjester som beruses av begeistring over møtet med denne sjarmerende byen. Jeg er derfor særlig glad for at deler av det som kan bli begått i denne berusede tilstanden, også kan tenkes å bli avgjort ved forenklede forelegg, uten at jeg skal gå nærmere inn på hva det er. 




Jeg forstår ministerens betenkeligheter med at naskerier ikke kan avgjøres på stedet. Men jeg vil allikevel be om at systemet med konfliktråd blir vurdert i denne sammenheng, for det er et fåtall av de sakene som blir fremlagt for konfliktrådet, som blir avgjort der – etter sigende fra mitt lokale lensmannskontor – fordi butikkeierne i liten grad har anledning til å møte opp i forbindelse med disse små forseelsene. 




Ellers synes jeg at det som justisministeren har kommet med, virker lovende. Men jeg vil be om at de forenklede forelegg som han kunne tenke seg å bruke ved forseelser på sjøen, eventuelt blir innført allerede fra kommende sommersesong. Det ville representanter fra den glade sommerby Drøbak sette pris på.




