  Jeg har følgende spørsmål
til helseministeren:

«Under behandlingen av St.prp. nr.
87 for 1991-92 Om nytt rikshospital, vedtok Stortinget at det ved
bygging av nytt rikshospital også skal bygges nytt sykehus
i Follo. I Sosial- og helsedepartementets vedtak om regionale helseplaner
for 2001-2004 er nytt sykehus i Follo ikke tatt med. 

Betyr dette at Regjeringen og statsråden
ikke vil følge opp Stortingets vedtak om å bygge
nytt sykehus i Follo?» 

  Jeg takker for svaret. Jeg holdt på å si
at nå gjelder det å holde tunga beint i munnen,
for dette var ikke innlysende å forstå i første
omgang.

Det som opptar meg nå, er status for
det som jeg henviser til i mitt spørsmål, altså St.prp.
nr. 87 for 1991-92, som har et Vedlegg 2 som omtaler bygging av
et nytt sykehus i Follo på bakgrunn av vedtaket
om plasseringen av Rikshospitalet på Gaustad. Hvilken status
har dette? Er det slik at Regjeringen oppfatter dette som at Stortinget ønsker
at det skal bygges et sykehus i Follo, kan jeg i en oppfølging
komme tilbake til hvordan den videre prosedyre eventuelt skal være.

  Jeg antar at statsråden forstår
at etter ti års venting er Follo-befolkningen noe skuffet
over at det ikke er gitt et entydig svar på om det vil
bli bygd sykehus eller ikke. La meg derfor stille spørsmålet
på en litt annen måte. Jeg vet at Akershus fylkeskommune
er bedt av departementet om å utrede tre prosjekter. Det
at man nå ber om det, er det slik å forstå at
statsråden mener at det er behov for et sykehus i Follo?
Det er det som er det springende punktet nå. Kan vi regne
med støtte fra arbeiderpartiregjeringen dersom en slik
søknad fremmes på formell måte fra Akershus
fylkeskommune?

