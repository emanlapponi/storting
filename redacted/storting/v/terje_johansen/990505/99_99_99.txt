  Jeg tillater meg å stille følgende spørsmål
til samferdselsministeren:

«For å likebehandle norske
og utenlandske aktører på postordremarkedet og
sikre norske arbeidsplasser ble det fra 1. mars 1999 innført
merverdiavgift også for postordresendinger til
Norge av lav verdi. Dessverre har dette gitt utilsiktede virkninger
med økt byråkrati og kostnader blant annet fordi
Posten Norge BA ilegger disse sendingene et gebyr på 80
kroner.

Kan statsråden forklare med hvilken
hjemmel Posten Norge BA kan ta gebyr for innkreving av merverdiavgift?»

  Jeg takker for svaret, men jeg tør
minne statsråden om at spørsmålet mitt
gjaldt med hvilken hjemmel Posten Norge BA kan ta gebyr for innkreving
av merverdiavgift. Statsråden svarer at gebyret gjelder
for tollbehandling, og han sier at dette er en service for å få fortollet
sendinger fra utlandet, og at de faktiske kostnader for Posten ved
fortollingsarbeider osv. er uavhengig av varens verdi.

Men det jeg stiller spørsmål
om, det er med hvilken hjemmel kan man ilegge gebyr for innkreving
av merverdiavgift. Og det er noe ganske annet. 

  Det som altså står igjen,
er at Posten beregner seg et gebyr for å innkreve merverdiavgift.
Jeg må si at jeg stiller et stort spørsmålstegn
ved hjemmelen for det. For hvis dette skulle være likt
for alle forretningsdrivende, slik at man skulle kunne påstå – hvilket
man helt sikkert kan – at det koster penger å innkreve
merverdiavgift, ville vi jo få ganske rare tilstander i
dette landet. I tillegg har jeg fått opplyst gjennom utallige
brev, e-mail og avisinnlegg, at dette nå også omfatter småpakker
og gaver fra utlandet med verdi lavere enn 200 kr, som overhodet
ikke skulle verken merverdiavgiftsbelastes eller tollbehandles.
Så jeg tror samferdselsministeren bør ta kontakt
med Finansdepartementet for å få klarere linjer
på dette området.

