 Jeg registrerer med glede at det virker som om det er et flertall for at vi skal få brakt til ende diskusjonene om finansnæringens rammebetingelser i så nær fremtid som mulig. Når sentrumspartiene likevel velger å opprettholde forslaget om en egen melding, har det ikke med det å gjøre at vi ønsker å forhale dette. Tvert imot ønsker vi å se en helhet i dette som vi ikke tror fremkommer gjennom de enkeltvedtak som vi blir stilt i utsikt i fremtiden.




Det som jo skjer i Norge, er at vi nå omdanner oljeformuen til finansformue. Norge er i ferd med å bli en finansiell stormakt. Vi klarte i sin tid å skape en næring ut av oljen, og Venstre ønsker også å se på mulighetene for å skape en næring ut av finansformuen. Når flertallet avslår å drøfte dette, får vi bare ta det til etterretning. 




Jeg er for så vidt enig med representanten Foss i at vi ikke har bruk for å diskutere strukturen i finansnæringen nå. Der vil politikerne og Stortinget alltid være på etterskudd, hvilket jeg i og for seg ikke synes er det verste som skjer. Dessuten er det nå kommet så langt at det ser ut som at markedet har arrondert dette terrenget, slik at politikerne ikke trenger å bekymre seg for strukturen i fremtiden, med noen få unntak som jeg ikke skal komme inn på nå.




Jeg registrerer da at flertallet er imot å få en helhetlig behandling av dette, men jeg vil på mindretallets vegne legge fram mindretallets forslag.




