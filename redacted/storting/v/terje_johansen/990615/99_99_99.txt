(ordfører for saken): 

Regjeringen fremmer forslag om godkjenning av fusjonsplan for fusjon mellom Den norske Bank og Postbanken. Alle komiteens medlemmer støtter Regjeringens forslag, med unntak av medlemmet fra SV. Jeg vil her innskrenke meg til å angi to hovedgrunner til at det er såpass bred enighet om dette.




For det første trenger Postbanken en partner på grunn av sin noe spesielle innlånssituasjon, og DnB er en god partner med dette for øye. 




Det andre jeg vil trekke fram er at Norge trenger sterke finansinstitusjoner, og faren for utenlandske oppkjøp via fusjoner er betydelig. I Sverige og Danmark prises finansinstitusjoner til det dobbelte av hva norske finansinstitusjoner prises til, og det betyr at det å fusjonere inn norske banker, ved aksjeutstedelser, som jo betyr å trykke penger, kan utføres til halve prisen i Norge via svensker og dansker. Det er derfor viktig å bevare sterke, nasjonale finansinstitusjoner med hovedkontor i Norge.




På dette grunnlag fremmer jeg komiteens tilråding.




