  «Vegdirektoratet har i brev 17. desember
1999 til Oslofjordtunnelen AS avslått å installere TV-overvåking.
Bomselskapet gjøres oppmerksom på at selskapet
ikke kan bruke bompengeinntekter til formålet.

Vil statsråden se nærmere
på kravet om økt sikkerhet, og eventuelt vurdere
trafikantenes rett til selv å finansiere høyere
grad av sikkerhet?»

  Jeg takker for svaret, som jo er helt identisk
med det brevet jeg viste til. Det faktum at denne tunnelen utstyres
i overensstemmelse med Vegdirektoratets bestemmelser, har ikke vært
egnet til å overbevise de som har vært involvert
i dette fra redningssiden, og heller ikke meg. Det er nemlig slik
at denne tunnelen, som er en av de lengste i verden, har en stigningsgrad
på 7 pst., og den har bare to løp. Jeg
er ikke så veldig opptatt av å få vite
hvor mange biler av forskjellige slag som er der inne, men det enkle
faktum at når folk kjører ned i en slik tunnel
og får motorstopp, vil det kunne skape panikk og uforutsigbare
situasjoner ved at det hoper seg opp der nede, 250 m under
havets og Oslofjordens overflate – for ikke å si
i bunnen av Oslofjorden. Dette ønsker redningsmannskapene å ha
en annen løsning på, og jeg kan ikke forstå hvorfor
vi ikke kan bruke bompenger til å betale de 12,5 millionene. 

