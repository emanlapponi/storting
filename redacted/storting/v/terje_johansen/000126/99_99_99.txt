  Jeg tillater meg å stille følgende spørsmål
til finansministeren: 

«Ifølge firmaet Dun 

&

 Bradstreet
Norge AS har        31 000 selskaper unnlatt å opplyse
om lederlønn i sin årsmelding for 1998. 

Hva kan statsråden i første
omgang gjøre med revisorer som avgir revisorerklæring
uten at et selskap har oppfylt sin opplysningsplikt?»

  På vegne av Venstre føler
jeg et visst tidspress i denne saken. Det det nå dreier
seg om sett fra mitt ståsted, er å få til
endringer i opsjonsreglene. Vi mener at det er nødvendig,
fordi kunnskapsbedriftene trenger en bedre ordning for å holde
på arbeidstakerne. Forutsetningen for dette har fra min
side vært at det nå eksisterer full åpenhet – ikke
minst på grunn av medias aktive virksomhet omkring lederlønninger,
opsjonsordninger og den slags – slik at vi trygt kunne
gå tilbake til den gamle ordningen. Når nå 31
000 AS bryter loven, mener jeg at det må reageres. Jeg
har også vært i kontakt med Revisorforeningen,
jeg vet hvilket svar de vil avgi. Det som bekymrer meg litt, er
at Kredittilsynet i et brev til Dun 

&

 Bradstreet av 26.
november 1999 nærmest sier at dette vil bli påtalt
av Kredittilsynet dersom revisor ikke har tatt opp forholdet, osv.
Med det mener jeg at det går litt for sakte på bakgrunn
av opsjonsbestrebelsene. 

  Da jeg begynte å interessere meg
for denne saken og fikk vite hvordan registrene i Brønnøysund
opererer, viste det seg at de ikke kontrollerer noe av det som står
i papirene de mottar. De mottar papirer og teller dem opp, ser at
de har fått det de skal ha, og så er de ferdig
med saken. Jeg har også stilt spørsmål om
i hvilken grad man da benytter seg av muligheten til sanksjoner
mot dem som – mer eller mindre bevisst og gjentatt – ikke
overholder loven. Jeg har fått vite at antall tvangsoppløsninger
nå er steget fra 300 til 1 000 pr. år. Grunnen
til at jeg nevner dette, når jeg i mitt spørsmål spurte
hva finansministeren i første omgang ville gjøre med
revisorene, er at jeg tilfeldigvis har et spørsmål
i bakhånd som muligens berører justisministeren,
og jeg foreslår at finansministeren samarbeider med ham
om det: Hvordan kan man utruste Brønnøysundregistrene
til å sørge for at loven blir fulgt opp?

