 Venstre er einig i at private ideelle institusjonar har spela og spelar ei viktig rolle i behandlinga av rusmiddelavhengige. Det er derfor viktig at spelereglane, inkludert anbodsregimet, ikkje avskjer desse institusjonane frå moglegheita til å yte behandling til ei stor gruppe. Vi treng fleire plassar for behandling av ruspasientar – og ikkje færre. Vi må unngå at f.eks. eit rigid anbodsregime resulterer i eit dårlegare samla behandlingtilbod for denne svake pasientgruppa. 




Helseføretaka spelar ei viktig rolle i kjøp av plassar. Slik som vi har høyrt – og slik som eg har forstått det – har helseføretaka agert ulikt med omsyn til kjøp av behandlingsplassar. Slik eg oppfattar statsrådens innlegg, tenkjer han at det no skal skje ei viss harmonisering. Det trur eg er bra for dei aktuelle aktørane, slik at alle kjenner spelereglane. Eg trur at det i neste omgang vil bli veldig godt for dei det gjeld, nemleg pasientane. 




Eg er glad for at både statsråden og Dag Ole Teigen her i dag strekar under kor stor del og kor viktig del dei private og ideelle organisasjonane og institusjonane sine tilbod til rusmiddelavhengige er. Venstre er einig i at desse institusjonane spelar ei svært viktig rolle, og derfor er det viktig at f.eks. eit anbodsregime ikkje er som ein kjepp i hjulet for desse institusjonane slik at dei viktige tilboda blir øydelagde. 




I alle fall slik som eg oppfattar det, er svaret frå statsråden positivt. Eg er einig i at det også var ganske pragmatisk. På det området vi no snakkar om, må vi i alle fall ha eit ope sinn. Samhandling har vore eit mantra ikkje minst frå statsråden, og vi må samhandle med denne store tilbodsaktøren i mange, mange år framover. 




