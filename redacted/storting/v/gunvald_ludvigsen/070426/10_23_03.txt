 Eg vil først takke statsråden for ei god utgreiing, og eg noterer meg at statsråden og eg har ei verkelegheitsoppfatning som er ganske lik. Eg la også merke til at ho sa at den opptrappingsplanen som er varsla, snart vil kome. Då reknar eg med at det skjer i løpet av ein månads tid.




Det som tilsynsrapporten frå Helsetilsynet også viste, og som statsråden gjorde greie for, er at det er mange avvik. Det er jo greitt nok. Vi skal ikkje sutre så mykje over det. Men det som er poenget, er at vi må lære av avvik, og så må det føre til tiltak. Eg trur at ein god metode her for å få fleire fagfolk, spesielt på legesida, er å gå inn for – og eg føreslår det – at tenester innanfor rusomsorga skal bli teljande, såkalla meritterande, i forhold til å skaffe seg spesialistkompetanse. Det trur eg vil verke positivt på det rekrutterande, på det å få fleire folk. Så må vi samtidig gjere rusomsorga fagleg meir spennande, slik at det blir fleire som blir interesserte i fagfeltet. Det er jo slik at denne profesjonen har låg status, ikkje minst blant legar, og dette gjer at mangelen på fagpersonell blir stor.




Ein annan ting er at vi veit at problemet for nokon, særleg kanskje i Oslo og i andre storbyar, er at rusmiddelmisbrukaren ikkje får tak i fastlege. Ei moglegheit er å tilby fastlegeteneste som ein del av teamet på poliklinikkane, få det inn i det tverrfaglege teamet på ein eller annan måte. Vi har også notert oss at pasientrettsloven i og for seg er noko som dette stortinget har slått fast at ein skal halde. Det er ein fin lov, men han føreset at folk er i stand til å klage på vedtak og til sjølve å ta initiativ. Vi veit at mange rusmiddelmisbrukarar ikkje er i den situasjonen at dei er i stand til det, så eg trur at vi må etablere ei hjelpeordning som tek vare på desse folka sine rettar.




Eit anna moment er at dei som får LAR-behandling, må få eit ordentleg bustads- og rehabiliteringstilbod i etterkant. Vi brukar jo hundretusenvis av kroner, kanskje, på opphald på ein rusmiddelinstitusjon, men dersom rusmiddelmisbrukaren blir send tilbake til elendige buforhold, og han har ekstremt dårleg økonomi, er det lite fornuft i dette.




Eg har ikkje tid til å gå meir inn på det, men eitt lite poeng til: Vi må sikre økonomien, og som alle veit, har Venstre lansert dette med borgarløn, og det kan vere éin metode.




Heilt til slutt vil eg oppfordre til eit tverrpolitisk samarbeid i rusomsorga, med håp om at vi kan få til eit skikkeleg lyft for alle som slit.




