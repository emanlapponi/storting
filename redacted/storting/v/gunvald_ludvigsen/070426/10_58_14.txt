 Først vil eg takke for ein god debatt. Eg kjenner det slik at her har det kome mange innspel og mange synspunkt som truleg kan nyttast av Regjeringa i det arbeidet som no går føre seg.




Det vi kan slå fast, er at vi treng systemløysingar, men som siste talar, og også andre, har vore inne på, er det individet vi snakkar om, så det må vere individuelle løysingar. Eg synest Asphjell fekk veldig klart fram dette med at individuell plan må vere i fokus. Det er individet, personen, vi snakkar om.




Samstundes må vi naturlegvis ha nokre strukturar. Eg er veldig einig i det som er sagt her, at alt sjølvsagt heng saman med alt, og at vi må skape haldningar og ha førebygging. Men vi må også ha ei god behandling. Altså: Desse personane som vi i hovudsak har snakka om i dag, har krav på behandling. Dei har krav på det etter pasientrettslova. Vi må ikkje ta dei andre bitane no, sjølv om dei naturlegvis er viktige.




Ettervern er sjølvsagt viktig. Ein kan berre vise til at da Helsetilsynet skulle setje i gang med tilsyn innafor spesialisert rusomsorg, blei dei oppmoda om at dei også skulle ha tilsyn med det kommunale tenesteapparatet. Dei såg naturlegvis at dette hang saman, men dei konkluderte med at det ville bli for omfattande. Vi ser berre kor komplekst det er når eit verkeleg systemorgan som Statens helsetilsyn ikkje tør å gape over dette store feltet. Her er det kjempestore utfordringar. Eg trur og håpar at denne debatten skal leie til – som eg forstår at alle parti i denne salen i grunnen er einige om, og har stor vilje til – at misbrukarane på dette området skal få eit kvalitativt betre behandlingstilbod – eg snakkar sjølvsagt om heile kjeda, ikkje minst innanfor det spesialiserte behandlingstilbodet. Men god vilje er altså ikkje nok, som vi veit. Vi må ha fleire tiltak, og vi må bli einige om kva slags tiltak. Og tiltak utan pengar er sjeldan nokon god miks.




