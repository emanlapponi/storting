 Avtalespesialistar er, som namnet seier, spesialistar som har avtale med dei regionale helseføretaka. Avtala inneber m.a. at spesialistane får refusjon frå Rikstrygdeverket for behandlinga, og pasientane betaler ein rimeleg eigendel. Så det er utan tvil til fordel for begge partar. 




Venstre meiner at systemet med avtalespesialistar er godt, og at det utgjer eit veldig viktig tilbod i tillegg til det offentlege spesialisthelsetenestetilbodet. Men skal desse viktige spesialistressursane bli utnytta best mogleg, må det til samhandling – eit omgrep som er blitt vel kjent, ikkje minst via statsråd Hanssen – mellom alle ledd, ikkje minst med primærlegenivået. Dette må også bli betre. 




Det er jo som det er sagt, dei regionale helseføretaka som sit med nøkkelen. Det er dei som inngår og godkjenner avtaler med aktuelle spesialistar, og det er dei regionale helseføretaka som har ansvar for at tilboda er gode og likeverdige i heile Helse-Noreg. Her har nok etter mi oppfatning dei regionale helseføretaka ei utfordring, idet dei fleste avtalespesialistane er lokaliserte til dei større byane. I meir grisgrendte strøk er det få eller ingen avtalespesialistar. Då blir det jo få tilbod utanom dei folkerike områda. Eg meiner eg høyrde at statsråden òg var inne på dette i sitt innlegg. Dette trur eg er eit viktig moment, og eg vil oppmode statsråden om at han som generalforsamling i dei regionale helseføretaka gjer dei spesielt merksame på dette fordelingsmomentet når dei skal inngå avtale med private spesialistar, slik at spesialisttilbodet blir meir likeleg fordelt i heile landet. 




Eg meiner som sagt at det å bli avtalespesialist, også er attraktivt for spesialisten, det medfører at ein får tilgang til offentleg refusjon for delar av arbeidet. Eg veit også – og har for så vidt erfart – at det har vore brukt for å rekruttere legespesialistar ved lokalsjukehus i distrikta. For eksempel veit eg at ein har fått til løysingar der ein har hatt 50 pst. spesialistjobb på sjukehuset i ordinær legestilling og 50 pst. avtaleheimla, og at slike kombinasjonsløysingar har løyst vanskelege rekrutteringsproblem for nokre sjukehus. 




Eg veit også at slike kombinasjonsløysingar har møtt motstand i mange regionale helseføretak, sjølv om det har hjelpt til med å rekruttere spesialistar. Eg meiner at denne kombinasjonen har ført til kreativitet og fleksibilitet, og eg meiner òg at her kan vi verkeleg snakke om samhandling – det ordet passar her òg. 




Heilt til slutt har eg berre lyst til å spørje statsråden som generalforsamling i desse helseføretaka: Ser han nokon problem med at ein etablerer slike fleksible kombinasjonsløysingar som dei eg refererte til? 




