 For Venstre er det avgjerande at vi har eit godt og likeverdig helsetilbod til alle som treng det, når dei treng det. Vi meiner at helsevesenet totalt må ta pasienten og pasienten sine lidingar og dei pårørande på alvor. Informasjon, medbestemming og kvalitetssikring er nødvendig for at vi som pasientar skal kjenne den tryggleiken vi vil ha, når vi treng hjelp.




Det er jo slik at det er blitt eit aukande gap mellom forventningane våre og dei medisinsk-faglege moglegheitene på den eine sida og det som er tilgjengelege ressursar på den andre sida.




Venstre meiner at eit sterkt offentleg helsevesen under demokratisk styring er den beste garantien for at dei tilgjengelege helseressursane blir brukte til å skape eit – og eg understrekar – 

likeverdig 

tilbod med prioritering på medisinsk-fagleg grunnlag.




Private aktørar er ikkje noko nytt, som fleire har vore inne på. Det er ikkje noko nytt innan det norske helsevesenet, og vi i Venstre meiner at det i tillegg til eit sterkt offentleg helsevesen framleis må vere rom for private aktørar. Venstre ønskjer å medverke til at dagens samarbeid mellom private og offentlege helsetenesteleverandørar skal vidareutviklast med valfridom for pasienten, i tråd med den lovgivinga som eksisterer, og der det offentlege blir gode bestillarar.




Eg trur at konkurranse er sunt. Det må i alle fall ikkje bli slik at private helsetenester ikkje blir brukte av ideologiske årsaker. Særleg i bynære område vil dei private aktørane kunne korte ned køane og bidra til eit godt helsevesen med eit trygt tilbod til alle.




Venstre meiner at private aktørar kan vere eit positivt supplement – eg vil understreke 

supplement

 – til det offentlege helsetilbodet, fordi vi er spesielt opptekne av at ein ikkje underminerer distrikts- og lokalsjukehuset sitt kundegrunnlag, slik andre har vore inne på før. Desse sjukehusa er avhengige av noko meir enn reine akuttfunksjonar, både for å utnytte ressursane effektivt og for å kunne rekruttere nøkkelpersonell til desse institusjonane.




Som tidlegare sjukehusdirektør veit eg at det er mange mytar knytte til det private helsetilbodet, f.eks. at dei private spesialisttilboda er mykje betre og meir effektive enn dei offentlege. Det var noko som vi hørte veldig ofte. Men eg vil seie at det som regel handlar om at dei private ikkje treng å tilby den breidda av tenester som dei offentlege sjukehusa har. Eg er ikkje i tvil om at dei fleste offentlege sjukehusa er samfunnsøkonomisk konkurransedyktige i høve til dei private. Eg trur den salomoniske konklusjonen er at vi treng begge delar.




Venstre meiner at lokalsjukehusfunksjonen kanskje er den viktigaste funksjonen når det gjeld alle norske sjukehus, og då vil eg minne om at Ullevål sjukehus er det største lokalsjukehuset i landet. Samtidig er det klart at dagens sjukehusstruktur ikkje nødvendigvis samsvarer med behovet i framtida. Den medisinsk-teknologiske utviklinga og spesialiseringa innanfor medisin i tillegg til forventningane våre om best mogleg behandlingsresultat og minst mogleg risiko fører til at mange behandlingsformer blir samla på færre einingar.




Venstre meiner likevel at det ikkje er nokon motstrid mellom fornuftig og nødvendig funksjonsfordeling og vidareføring av spesialisthelsetenestekjeda, inklusiv ein desentralisert sjukehusstruktur og plass til private aktørar innanfor spesifikke område. Eg tenkjer spesielt på fagfelt som øyre, nase, hals og auge, som er område eg trur passar for private.




Det som får blodet til å bruse i lokalsamfunnet, er vern av lokalsjukehusa. Den vanlege kvinne og mann går ut i gatene for å kjempe for lokalsjukehusa sine og ikkje minst for å verne om innhaldet i dei. Debatten om innhaldet i lokalsjukehusa må dreie seg om meir enn berre tak og veggar. Sjølv om dette momentet er sært i denne debatten, er det ein klar samanheng mellom lokalsjukehusa og kva funksjon dei skal ha (presidenten klubbar).




Heilt avslutningsvis vil eg seie at Venstre meiner det er viktig å finne den rette balansen mellom dei forskjellige tenesteaktørane, slik at pasientane samla sett får eit best mogleg tilbod.




