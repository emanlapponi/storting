 Jeg tillater meg å stille dette spørsmålet
til kommunal- og regionalministeren:

 «Arbeids- og administrasjonsministeren
skapte i Stortingets muntlige spørretime 25. oktober 2000
usikkerhet om Regjeringens linje i saker hvor utlendinger som studerer
i Norge, ønsker å bli her etter utdannelsen. 

Følger Regjeringen en politikk hvor
studentene som hovedregel skal reise hjem, eller skal det gjøres
en individuell vurdering hvor det tas hensyn til om personen kommer
til å reise til et annet vestlig land, slik Regjeringen
Bondevik la opp til i en forskriftsjustering?»

 Jeg takker statsråden for svaret.
Det har jo avklart Regjeringens linje, nemlig at den fleksibiliteten
som det er lagt opp til, praktiseres med en viss type strenghet,
men at statsråden er villig til å vurdere den
samlede situasjonen. Det vil jeg oppfordre statsråden til å gjøre,
fordi det er åpenbart at vi på en rekke områder trenger
spesialistarbeidskraft, og bestemmelsen om studenter kommer i praksis
tett opp til spesialistbestemmelsen som er blitt liberalisert, og
som nettopp handler om å skaffe Norge kompetent arbeidskraft
på en rekke områder. 

Jeg vil stille spørsmålet:
Når kan vi påregne at den vurdering som statsråden
her snakker om, blir lagt fram for Stortinget?

 Jeg skal ikke forfølge den hovedlinjen,
men bare nøye meg med følgende kommentar: Det
er et faktum at en rekke vestlige land nyter godt av studenter fra
u-land som er utdannet i Norge. Det må jo være
til ettertanke at det er slik det er. Det er ikke noen grunn til å legge
skjul på at spesielt USA trekker til seg svært
dyktig arbeidskraft. Det at vi følger idealer som er de
beste i verden, men som i praksis ikke stemmer med det terrenget
vi nå er i, burde i hvert fall føre til den kraftige
ettertanke at mennesker som vi trenger her i landet, og som viser
at de er kompetente gjennom sin egen utdanning – det er
jo nettopp der man kan få det fram – maner til
større fleksibilitet. Men jeg tar til etterretning at statsråden
er opptatt av spørsmålet, at hun jobber under høygir
og snakker om få måneder. Ut fra erfaring oppfatter
jeg det slik at det er et positivt svar. 





                

