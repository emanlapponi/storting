 Det er en åpen og ærlig sak
at det er ulike syn når det gjelder friskoler, og det anfekter
jeg heller ikke. Jeg anfekter heller ikke forskjellen mellom
den sittende regjering og den forrige regjering. Jeg anfekter
heller ikke at man har lov til å foreslå lovendringer.
Jeg anfekter heller ikke at man f.eks. ikke fremmer
behandling av søknader som ligger der som ikke har
vært behandlet. Jeg snakker utelukkende om 40 skoler som etter
en lov som eksisterer, etter den loven faktisk da er godkjent
til oppstart, som altså oppfyller de lovkravene som er
der. Så tviler jeg ikke på at statsråden
har fått en utmerket utredning fra
lovavdelingen. Lovavdelingen er god. Men det jeg tar opp, er det
generelle tillitsforhold bortenfor jussen. For befolkningen skal vite
at man på ryddig vis, som statsråden sier, vil
endre loven – greit og ærlig – og
stoppe noe som man skal stoppe – greit og ærlig
det også. Men det spisser seg til for de skolene som etter
den gjeldende loven, før loven er endret, bråstoppes, etter
at de etter den eksisterende loven er godkjent. Det er slik
at det er forskjell mellom partier og det at
man forvalter statsmakten. Forvalter man statsmakten, forvalter
man også den generelle tillit til statsmakten.
Det er derfor jeg har formulert spørsmålet som
jeg har gjort, overfor statsråden. Og jeg gjentar det,
for jeg konstaterte at han egentlig ikke svarte på det.

