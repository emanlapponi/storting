 Jeg tillater meg å stille dette spørsmålet
til kirke-, utdannings- og forskningsministeren:

«Flere av våre høyskoler
arbeider for tiden hardt for å strekke seg etter de høye
og klare kvalitetskriteriene Mjøs-utvalget har foreslått
for at høyskoler skal kunne kvalifisere seg til universitetsstatus. 

Hvilken begrunnelse har statsråden
for å senke og utvanne disse kvalitetskravene drastisk,
slik han har gått ut med offentlig i forkant av den varslede
stortingsmeldingen om reformer i høyere utdanning?» 

  Jeg ser også fram til å diskutere
stortingsmeldingen på bred basis når den er lagt fram,
og kan med glede konstatere at den kommer, som tidligere varslet,
tidlig i mars, nemlig 9. mars. 

På det spørsmålet
som nå er stilt, har statsråden valgt den kommunikasjonsform
både til Stortinget og offentligheten at han bit for bit
har presentert interessante reformer, som han har ment er viktige.
Jeg merker meg nå statsrådens begrunnelse, at
han i tillegg til fire breddeuniversitet vil tillate noen andre å bli
universitet så lenge de har ett doktorgradsprogram. Selv
tror jeg at det å åpne for dette på det
grunnlaget som statsråden gjør, lett vil åpne for
at mange kunne få den lyst som ligger i at det kun er gjennom
universitetsstatus at man kan få ta del i grunnforskning.
Jeg er av den generelle oppfatning at grunnforskning er viktig på andre
områder enn det som utelukkende ligger i universitetene,
og at det ligger kompetanse og utvikling i mange forskningsmiljøer
som vi burde kunne stimulere, når vi nå trapper
opp norsk forskerutdanning. Jeg vil stille følgende
spørsmål til statsråden: Ser han ikke
på det i seg selv å vurdere forskerinitiert forskning
som verdifullt for å øke bredden i norsk forskning,
uten å gå omveien om å få universitetsnavnet?

  Jeg deler statsrådens oppfatning
av at noen andre – ikke mange – bør kunne
få sjansen til å få universitetsnavn,
gitt at de oppfyller faglige krav. For min del er jeg overbevist
om at hvis man setter inngangsterskelen til ett doktorgradsstudium,
er det ganske mange som vil oppfatte at dette er metoden for å kunne
få adgang til viktige grunnforskningsmidler. Jeg tror at
man ville hatt en ryddigere linje ved å opprettholde strenge
faglige krav, og heller se på hvordan man kunne stimulert
forskning, som har skapt sin egen energi, slik man f.eks. har gjort
det ved høgskolen i Bodø, og slik man har gjort
det ved høgskolene i Agder og Rogaland, som jeg er sikker
på at statsråden tenker på. Men jeg tror det
finnes andre veier å gjøre det på enn å senke
kravene for å kunne bære universitetsnavnet, selv
om jeg er enig med ham i at man skal konsentrere seg om de fire
breddeuniversitetene, og at andre som bærer universitetsnavnet, da
vil være nisjeuniversitet, om man skal bruke et slikt uttrykk. 

