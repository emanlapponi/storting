 Jeg tok ordet i ettertenksomhet over komitéinnstillingen og bakgrunnsrapporten som
                  begge er solide. Jeg tror vi må være så åpne og ærlige å si at dette er et felt
                  hvor samfunnet springer langt etter den kriminaliteten som foregår. Det bekymrer
                  selvfølgelig alle, og det bør det jo gjøre, for man stjeler jo fra felleskassen på
                  ulike måter så det suser etter. Så jeg tok ordet for å si dét, og for å si to ting
                  til. 

Av og til skal man hylle noen ukjente helter. Noen av de heltene som bekjemper
                  denne kriminaliteten, som jeg har oppdaget i ulike deler av mitt liv, er
                  skatterevisorer – folk som virkelig står på og gjør en helteinnsats. Jeg har behov
                  for å si det fra Stortingets talerstol. Det er ikke alltid de får den
                  anerkjennelsen, men det synes jeg de fortjener. 

Så må jeg si at på ett område, som jeg også har jobbet noe med de siste årene, og
                  som ikke berøres av denne rapporten, f.eks. forsikringssvindel, er vi jo omtrent
                  så nær vi kan komme et lovtomt rom som overhodet mulig. Det vet vi jo fra
                  forsikringsbransjens statistikk over alle dem som krever et eller annet
                  tilbakebetalt fra et selskap, og så får avslag, og så kan vi måle det mot de
                  avslagene som aldri påklages. Det er klart at det er en dyp bekymring med hensyn
                  til det. Hvis vi bare ser på de tallene alene, som veltes utover norske
                  forsikringstakere i form av økte premier hvert eneste år, er vi borti et meget
                  alvorlig forhold. 

Bak dette igjen ligger det mange forhold. Noen av forholdene er de som knytter seg
                  til den internasjonale kriminaliteten med biltyverier, og hvor svarte og hvite
                  penger veksler om hverandre som det passer, på tvers av verden rundt oss. 

Jeg tok ordet nærmest for å si at dette er et felt som vi må ha et betydelig trykk
                  på. Og jeg tror ikke det er noen som skal gå inn i dette på noen annen måte enn å
                  si ydmykt at her er det utrolig mye ugjort. Men én ting vil iallfall Venstre
                  signalisere særdeles kraftig: Det er kortsiktig politikk – ja, det er bortimot
                  strutsepolitikk – å redusere toll- og avgiftsetaten og alle de etater som er satt
                  til å sørge for at lov og orden blir håndhevet på en skikkelig måte i vårt
                  samfunn. 

