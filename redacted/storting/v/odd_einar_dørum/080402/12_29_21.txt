 Jeg har stilt spørsmålet åpent med vilje fordi jeg
ønsker å slå fast det som også statsråden
har gjort, at vi har klare spilleregler både i offentlig skole og
i private skoler. Det er også slik at når noen framsetter alvorlig
kritikk, i dette tilfellet slik som statsråden viste til, er det viktig
både av hensyn til dem som har framsatt kritikken, og også av
hensyn til dem som blir utsatt for den - uansett hvor det måtte være
- at det blir avklart hva som er hva. 

Jeg oppfatter at statsråden
gjennom sitt svar til meg for det første har understreket det prinsipielle
og ryddige i regelverket, men viktigere enn det, at statsråden har
bekreftet det han tidligere har uttalt offentlig, at her skjer det noe i
praksis med det som er framsatt, ved at Utdanningsdirektoratet ser på
saken, og at man har bekreftet det. Det oppfatter jeg som en tilfredsstillende
avklaring. Jeg vil bare be om, siden dette kom fram i offentligheten på
den måten det har gjort, at man også blir gjort kjent med resultatet
av den gjennomgangen som Utdanningsdirektoratet da gjør. 

