 Jeg tillater meg å stille dette spørsmålet
til miljøvernministeren:

«Statsråden er kjent med
striden knyttet til de verneverdige husene i Kruses gate nr. 7 og
9 på Frogner i Oslo. Lille Frogner Vel har fremmet et fredningsforslag
til Byantikvaren i Oslo, som Byantikvaren ikke vil realitetsbehandle.
Samme fredningsforslag ligger også på Riksantikvarens
bord. Her er den heller ikke behandlet, trolig fordi saken også ligger
hos Byantikvaren. 

Vil statsråden sørge for
at Riksantikvaren underlegger fredningsforslaget en realitetsbehandling?»

 Jeg takker statsråden for svaret,
og finner det som svært positivt at det er tatt et slikt
initiativ som hun gjør rede for.

Jeg oppfatter det slik at gjeldende reguleringsplan
er i strid med det som var Miljøverndepartementets forutsetninger
for ikke å frede disse eiendommene i 1986. Jeg oppfatter
det også slik at kulturmiljøet er truet, og at
nybygg i området klart vil forringe områdets og
bygningenes kulturminneverdi og opplevelsene av bygningene og miljøet
rundt dem som et sammenhengende kulturmiljø. 

Med det som statsråden nå har
gjort rede for, håper jeg også at saken kommer
i et konstruktivt spor. Det ville være bra hvis sluttresultatet
ble vern av bygningene – og jeg vil gjerne tilføye
at man også lokalt i Oslo fant ordnede og bra forhold for
de kulturtiltak som er der. Klarte man i tillegg å unngå at
Selvaag satt igjen med svarteper fordi man nå på mange
måter har kommet inn i et uføre, så ville
alle tjene på det. 

Når jeg stillte dette spørsmål
til statsråden, var det fordi det har vært miljøvernministre
i mange regjeringer som har hatt som oppgave av og til å bidra
til konstruktive tradisjoner og løsninger i Oslo. Og det
var på den bakgrunn jeg også stillte spørsmålet
til den sittende miljøvernminister, slik at hun kan holde
den positive linjen som sine forgjengere. 

