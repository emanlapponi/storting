  Jeg tror det kan være nyttig
for oss alle å bli minnet om hva Oslopakke 3 er.
Det er altså en bred, lokal samarbeidsvilje til å løfte
en lokal beskatning av bilbruk for å sikre to
formål: Det første er 50 pst. av pengene
til å sikre drift og investeringer i kollektivtransport,
og det andre er å sørge for at tøft miljøbelastede
veier legges under bakken. I sum er det helt klart at hensikten
er at trafikkveksten skal tas kollektivt. Det er også lagt
opp til at man skal klare dette.

Jeg forstår statsrådens behov
for å ha en fair og skikkelig behandling. Mitt spørsmål
er preget av en utålmodighet etter å få dette
på plass, ut fra den brede politiske enighet som foreligger
her – for den er enestående. Den inkluderer alle
partier i Oslo bystyre og alle
partier unntatt Fremskrittspartiet
i Akershus fylkesting. Det er sjelden at en norsk samferdselsminister
får mulighet til å klippe snora for noe som kan
kalles for 40 milliarder kr i lokalt tilskudd i forbindelse med
drifting av kollektivtransport, bygging av kollektivtransport og
veier. Jeg aner at det i dialogen mellom
stasråden og meg i hvert fall ligger en felles vilje til å få det
til.

