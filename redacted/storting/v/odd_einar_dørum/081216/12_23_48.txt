 Venstre er ikke i kontroll- og konstitusjonskomiteen, så jeg skal benytte
                  muligheten til å knytte en kommentar til én sak. Det er sak nr. 331 under
                  Justisdepartementet, som i praksis handler om politiregisterlovgivningen. 

Det er vel omtrent det hardeste man kan si på pent parlamentarisk språk, at det
                  «har tatt urimelig lang tid». Jeg vil tilføye: nesten uforsvarlig lang tid.
                  Lovgivningen det her er snakk om, handler om tre forhold. Det handler om
                  effektiviteten i politiets arbeid. Det handler om å kunne gjøre det som i
                  utgangspunktet er i det anmodningsvedtaket som foreligger, nemlig at noen kan
                  komme inn, og noen kan komme ut av et system. Det handler med andre ord også om
                  rettssikkerhet, og det handler om grunnleggende personvern. 

Jeg kjenner godt til saken, i den forstand at den var planlagt fremmet i 2007. Og
                  det er ikke 2007 nå, det er høsten 2008 – og så kommer 2009. Så på vegne av
                  Venstre vil jeg uttrykke at Venstre er fullt ut enig i at denne saken har tatt
                  urimelig lang tid. Vi er også enig i det som står om at man «forventer at
                  departementet redegjør nærmere for oppfølgingen i neste års melding». Men før det
                  må vi selvfølgelig få saken på bordet, slik at resultatet av
                  Politiregisterutvalgets arbeid ligger der. 

Selv om det har foregått et arbeid med en rammebeslutning i EU – det gjør det jo
                  på de fleste områder hvor vi har norsk lovgivning – kjenner jeg såpass mye til det
                  tette kontaktarbeid som er mellom norske departementer og EU-systemene i Brussel,
                  at jeg tror man kan holde seg à jour på veldig mange måter. Det er veldig mye
                  arbeid som kan sluttføres. Her har det tatt, med komiteens enstemmige ordlyd,
                  «urimelig lang tid». Fra Venstres side vil jeg gjerne være med på å understreke
                  det, også det som ble sagt i det forrige innlegget på dette punktet. 

