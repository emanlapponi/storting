 Jeg er glad for det alvor og den tyngde som
justisministeren legger bak det å se på dette
temaet. Beskrivelsen av at det er store mørketall, deler
vi.

Jeg er også glad for at
det er etablert en systematisk kontakt og skal være
det mellom politimyndighetene, altså Politidirektoratet,
og bransjen. Jeg ser positivt på at Riksadvokaten – etter
den orienteringen som jeg også er kjent med,
fra august i år, om hvordan anmeldte saker behandles – rett
og slett oppfordrer til at man påklager henleggelser man
er uenig i. Dette synes jeg er konstruktive bidrag.

Det som er urovekkende, synes jeg, er at bransjen
forteller meg at svindelen i Norge regnes for å være
større enn overskuddet i forsikringsbransjen, og at det
veltes over på forbrukerne. Så på den
måten blir det et forbrukerspørsmål.
Men det som jeg synes er mer urovekkende, er nettopp det
statsråden tar opp, at vi kan risikere hvitvasking. Jeg
har hvitvaskingseksempler knyttet til svindel med bil, og vi kan
ha uro for at det knytter seg til at mafia kan få tilknytning
til Norge.

Hvordan ser statsråden på disse
utfordringene?

