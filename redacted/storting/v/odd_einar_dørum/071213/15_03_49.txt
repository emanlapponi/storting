 Jeg tar i grunnen ordet bare kort for å gi et klapp på skulderen til statsråd Storberget.




Når man jobber mot menneskehandel, en sak som alle her i salen er enige om, det gjelder for den saks skyld også mot vold i nære relasjoner, kan det hende at man i andre land treffer folk som smiler høflig til en, men, som vi lærte i Kirkens Bymisjon, de er preget av motstands ånd – de smiler, men de mener ingenting, de gjør ingenting med det. I den sammenhengen er det svært viktig at saken fremmes. Det er veldig bra at vi har hatt tre handlingsplaner – i 2002, i 2004 og i 2006 – og jeg oppfatter at enhver meningsytring om dette i det offentlige rom har vist en veldig bred vilje i Norge til å gjøre noe. Det er også viktig det statsråden har gitt signaler om, at politiet skal gjøre en innsats i forhold til disse sakene. Noen av oss husker den innsatsen som i sin tid startet i Oslo, og den som gikk sin gang i Trondheim, og som førte til en rekke rettsavgjørelser før man fikk ryddet opp i begrepene. Så det å gå inn i disse sakene, som er veldig krevende, er ikke enkelt etterforsknings- eller politiarbeid. Det er svært viktig for å sette grenser. Jeg oppfatter at statsråden på disse områdene har gitt svært klare signaler.




Av og til skal man gi støtte i det felles stafettarbeidet for å få til noe bra, og dette innlegget har en slik mening og en slik hensikt. Det nærmer seg jul – men selv når det er hustrig rundt oss, så skal vi huske på at det kan være hustrigere for andre enn det er for oss.




