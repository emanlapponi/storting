  Jeg tillater meg å stille dette spørsmålet
til utenriksministeren:

«Europarådets erklæring
mot rasisme, som Norge har sluttet seg til 16. oktober 2000, forplikter
statene til forsterket innsats mot rasisme innenfor juridisk regelverk, politikkutforming,
utdanning og informasjons- og kommunikasjonsområdet. 

Hvilke tiltak vil Regjeringen iverksette for å følge
opp erklæringen, og hvorfor underskrev ikke Norge protokollen
for vern mot diskriminering på etnisk og annet grunnlag
under Den europeiske menneskerettighetskonvensjon nr. 12, 2. november
2000?» 

Jeg gjør oppmerksom på at
2. november er feil. Det skal være 4. november.

  Jeg oppfatter utenriksministerens svar på det
siste spørsmålet som at det ikke er et spørsmål 

om 

man vil underskrive, men om 

når

, fordi bakgrunnen er at man vil være
sikker på at det man tegner for, det står man
for. Det er et standpunkt jeg har forståelse for. Jeg regner
selvfølgelig da med at det vil bli påskyndet et
arbeid slik at man snarest mulig kan underskrive.

Jeg konstaterte også at Kommunal-
og regionaldepartementet har et ansvar for å forberede
den store internasjonale konferansen. Mitt spørsmål
er: Hvordan vil man da i praksis legge trykk på at dette
også blir politikk her hjemme? Jeg har selvfølgelig
stor forståelse for at den politikken vi skal melde ute,
både på vegne av oss selv og på vegne
av andre vi vil påvirke, er godt forberedt. Men hva gjør
vi for systematisk å feie for egen dør som oppfølging
av dette dokumentet av 16. oktober 2000?

  Jeg er definitivt ikke ute etter kunstige
skillelinjer. Jeg er ute etter aktive og gode handlinger. La meg
da vise til det spørsmål som representanten Bondevik
stilte til statsministeren, hvor statsministeren nevnte en serie
statsråder. Han kunne på den lange listen tatt
med sosialministeren, som besitter de lovregler som har med skjenkebevillinger å gjøre.
Det er klart at en del av hverdagsrasismen i Norge handler om ungdom
som med mørk og hvit hud blir atskilt i døren
på utesteder, bl.a. i denne byen, fordi man i dag ikke
har lovhjemmel til å true med å frata skjenkebevillingen
til dem som praktiserer denne formen for hverdagsrasisme. Det er
ikke så lenge siden sosialministeren ikke uttrykte noen
holdning til dette standpunktet som var på linje med det
som både statsminister og utenriksminister har sagt er Regjeringens
samlede politikk. Jeg vil oppfordre utenriksminister Jagland, også som
partileder i Arbeiderpartiet, til å bidra til at Arbeiderpartiet
kommer på banen raskt og klart når det gjelder å bekjempe
denne utestedsdiskrimineringen, for dette er hverdagsrasisme.

