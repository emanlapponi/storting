  Jeg tillater meg å stille dette spørsmålet
til miljøvernministeren:

«Staten har ansvar for å påse
at Norge overholder sine forpliktelser overfor Bern-konvensjonen.
Stor salamander er en totalfredet art Bern-konvensjonen vurderer
som særlig bevaringsverdig. Likevel er staten ved fylkesmannen
i Oslo og Akershus i ferd med å tillate å fylle
igjen og ødelegge én av kun tre dammer med bestand
av stor salamander i Oslo. 

Hva vil Regjeringen gjøre for å redde
bestanden av stor salamander i Møllesvingen 20 i Oslo og
unngå at Norge bryter Bern-konvensjonen?» 

  Jeg er takknemlig for statsrådens
grunnholdning som kom klart fram i svaret. 

Det har til og med vært gjort noen
forsøk på latterliggjøring fra offentligheten
for at dette er et lite dyr i en liten dam i Oslo, men det saklige
forholdet er jo at den største variasjon i artsmangfold
i Norge har vi i Oslofjord-området. Hvis ikke også mennesker
i byområder skal ha dyp respekt for dette, men nærmest
overlate det til andre deler av landet, så får
man ikke den forståelsen som er nødvendig. Jeg
har også fått den kunnskap at i tillegg til det
statsråden sier om disse områdene på Vestlandet,
er også Oslo og Akershus viktige områder for stor salamander
i Europa.

Når jeg tar dette opp, er det fordi
boligreguleringen i området ble behandlet på begynnelsen
av 1980-tallet, man har så på 1990-tallet foretatt
en kartlegging av amfibier i Oslo, og dette er ikke sett i sammenheng.
Jeg har da hatt dype uro for at man ender i et svarteperspill mellom
forvaltningsnivåer som har forskjellig type lovgivning.
Og til sjuende og sist er det jo slik at når en art er totalfredet,
kan en ikke ha 19 – eller 450 – forskjellige forvaltningsregimer
i Norge. Staten må sette noen spilleregler. Det er bakgrunnen
for at jeg har reist spørsmålet og også stresser
denne saken i Oslo.

  Jeg er fullt ut enig med statsråden
i hvordan kommunene skal forvalte sitt ansvar. Men nå er
det jo slik at lovgivningen blir til på ulike tidspunkter
i Norge, og det er ikke alltid at man foretar saksbehandling og
ser lovgivningen i sammenheng. Jeg forstår statsråden
slik at hun i hvert fall vil være sikker på at dét
er gjort på en skikkelig måte. Det oppfatter jeg
uansett som en betryggelse for sakens behandling.

