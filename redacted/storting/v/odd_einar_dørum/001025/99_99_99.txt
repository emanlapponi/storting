  Jeg tillater meg å stille dette spørsmålet
til justisministeren:

«I 1. halvår 2000 har det
vært en foruroligende økning i anmeldte voldsforbrytelser,
spesielt legemsbeskadigelse generelt, legemsbeskadigelse med kniv
og trusler med kniv og skytevåpen. Skal denne utviklingen
stoppes, kreves ekstra innsats fra politiet og samfunnet for øvrig. 

Hva vil statsråden gjøre
for å sikre gode karrieremuligheter og på andre
måter belønne at flere politifolk velger å stå lenger
i utadrettet gatetjeneste, noe som er avgjørende for å komme
den økende voldskriminaliteten til livs?»

  Jeg oppfatter statsrådens svar som
grunnleggende positivt ved at hun understreker at stillinger kan
og skal omdefineres, karriereveier skal vurderes og tjenesteordninger
skal ses på. 

Jeg er fullt klar over at utenfor de største
byene våre er det en allsidig situasjon. Mitt spørsmål
er i grunnen inspirert av erfaring gjennom mange år – og
jeg gjentar mange år – i Oslo. Det er mitt inntrykk
at yngre folk kommer hit, og etter en stund søker de seg
bort og drar til andre steder i landet, eller de forsvinner inn
på et kontor. Jeg oppfatter i forhold til voldskriminaliteten
i Oslo, spesielt gjengkriminaliteten, at det blir en spesiell utfordring,
fordi man mister det minimum av kontinuitet som skal til for at
mennesker med erfaring nettopp kan dele den med andre. 

Så jeg vil stille spørsmålet:
Vil statsråden spesielt se på situasjonen i Oslo,
der det er stor rekruttering, men også stor gjennomtrekk
i disse stillingene? 

  Både statsråden og jeg er selvfølgelig
fullt klar over at man ikke skal gå inn i rollen verken
til en politidirektør eller til politiledelsen for øvrig.
Men det er slik at i deler av landet er utfordringene litt spesielle.
Mine erfaringer på dette området er dannet over
ganske mange år. Det er mange dyktige folk i denne store
byen, men det er – fordi det bl.a. er ganske vanskelig å bo
her, spesielt hvis man er ung – en tendens til at det er
lettere å flytte på seg. Det er også slik
at man kanskje gjennom tjenestelister og på andre måter
har stimulert mer spennende og attraktive oppgaver, mens det nettopp
er selve gateerfaringen over en viss tid som skaper den kontinuiteten
som bl.a. den forebyggende tjenesten i Oslo har oppbygd på en
forbilledlig måte i kamp mot gjengkriminalitet. Så jeg
vil bare understreke at dette blir tatt opp i egnede former, og
har ikke noe å tilføye utover dette. 





                

