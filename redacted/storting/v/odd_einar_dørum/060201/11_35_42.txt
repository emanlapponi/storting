 Jeg deler fullt ut både
statsrådens og Regjeringens definisjon av viktigheten av
nordområdene. Venstre gjør det, selvfølgelig,
av de grunner statsråden har anført. Jeg er også glad
for at Regjeringen benytter flest mulige anledninger til å fremme dette.

Jeg oppfatter svaret som positivt, fordi det
innebærer en erkjennelse av at vi har en forpliktelse,
og vi har en mulighet. Noe av det som bygger sivilisasjonen, er
bl.a. rettskraftige regler.

Når jeg har formulert spørsmålet
som jeg har gjort, er det ikke fordi jeg ikke
vet at norsk forvaltning har kompetanse, men det er fordi mye av
det utviklingsarbeidet som skjedde på 1970-tallet, som
ble gjennomført bl.a. av daværende statsråd
Evensen, tror jeg nok av flere gode grunner kan trenge
en videreutvikling i vår tid. For det første har
vi nasjonale grunner til å opptre på en skikkelig
og ordentlig måte, slik statsråden har sagt det,
og for det andre berører vi store områder
som er en del av allmenningen på kloden.

Noe av det som gir små nasjoner mulighet
til å sette tone, er å sørge for at retten
er god, at rettskilden er bra. Jeg sier det også med
den ettertanke at rettsvitenskapelig forskning aldri
har vært veldig sterkt utviklet i Norge.
Det trengs å satse på den, og det er derfor jeg
har stilt spørsmålet som jeg har gjort. Jeg vil
understreke viktigheten av det.

