 Jeg setter pris på den reflekterende
dialog statsråden og jeg kan ha her, fordi den
er av nasjonal interesse og også av
interesse for landets posisjon internasjonalt.

Jeg er selvfølgelig helt enig i at
det alltid er behov for en formidling av rettsvitenskapelig innsikt
og kompetanse, og at det aldri kan undervurderes. Det
opplever vi gang på gang i det praktiske arbeidet med kompliserte
og vidtrekkende politiske spørsmål. Jeg har selv
opplevd det i en tidligere fase av mitt liv, f.eks. i møte
med sider av EU-systemet.

Når jeg understreket behovet for å se
på forskningen, er det fordi rettsvitenskap er under utvikling,
og fordi vi både i Norge og også i
samspill med internasjonale miljøer kan bidra. Så jeg
vil nøye meg med å oppfordre
statsråden til å se på de miljøer
vi har ved våre juridiske fakulteter både
i Bergen, Oslo og Tromsø som har kompetanse og
innsikt, og vil tro at det også er slik at Forskningsrådet i
sin satsing for å bidra i nordområdene vil kunne
se nytten av det.

Jeg sender dette signalet til statsråden
fordi han har gitt meg en åpen hånd på vegne
av vårt folkelige fellesskap, og ønsker å uttrykke
meg på denne måten: Rettsvitenskap er viktig,
det er med rett vi bygger sivilisasjonen.

