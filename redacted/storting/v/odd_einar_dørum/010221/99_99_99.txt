 Jeg har dette spørsmålet
til miljøvernministeren:

«I miljøbyprogrammets anbefalinger
og i Miljøverndepartementets rådgivningsdokument
om sentrumsutvikling legges det vekt på forpliktende samarbeid
mellom grunneier, næringsliv, offentlige etater og kommunene.
I sentrumsområder der staten er stor grunneier, innebærer dette
også statlig deltakelse i samarbeidet. 

Hvilke initiativ vil bli tatt for å iverksette
en slik forpliktende bykjernepolitikk, i første omgang
i de fire største norske byene?» 

  Jeg takker statsråden for et svar
med mange positive føringer. Jeg er spesielt glad for det
hun sier om at staten er en viktig part i kraft av det å være
eiendomsbesitter, og også at det framgår av statsrådens
svar at det er statens ansvar. At det også jobbes tverrdepartementalt,
synes jeg er positivt.

Utgangspunktet for å gjøre
noe kan jo f.eks. være Oslo sentrum fram mot unionsjubileet
i 2005. Vi har et utmerket eksempel i Oslo sentrum, der kommunale
bidrag på 28 mill. kr til Karl Johans gate utløste
67 mill. kr fra private, slik at man fikk fornyet gategulvet og
fasaden og fikk en lyssetting. Hvis f.eks. signalet fra Statsbygg, som
har vært interessert i å delta på lignende
vis, også kan føre til at man gir signal fra Regjeringens
side, tror jeg at man, ved å ta med seg dette Oslo-eksemplet,
kan bygge på det både i Oslo og i andre byer.
Så jeg vil spørre om statsråden vil medvirke
til en slik politikk fram mot unionsjubileet i 2005.

