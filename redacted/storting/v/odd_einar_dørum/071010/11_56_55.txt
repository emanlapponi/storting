  Jeg er glad for svaret, og er også glad
for at svaret ble avgitt ikke bare til meg,
men også i nærvær av arbeids-
og inkluderingsministeren. Spørsmålet mitt er
tatt opp fordi jeg er urolig med hensyn til et viktig aspekt ved
norsk integreringspolitikk, og også det som statsråden
tok opp i sitt svar, nemlig tilpasset opplæring.

Det startet med at vi – i et land
som vårt, hvor det er opplæringsplikt, men ikke
skoleplikt – fikk ganske mange meldinger om hundrevis
av barn som plutselig ble borte fra skolen. Tallet er heldigvis
sunket, slik at det er mindre nå.

Jeg vil i grunnen bare be statsråden
se på om man skal ha et samarbeidsprosjekt mellom
berørte departement og berørte kommuner for å se
om man ytterligere kan forsterke innsikten i hva som skjer med disse
barna som blir borte, når de kommer tilbake – ikke
fordi jeg har noe kritisk å si til det statsråden
har sagt, for det synes jeg er bra, men fordi jeg tror dette er
et område hvor vi må lære noe hele veien.
Det å få så konkret kunnskap
kan kanskje også være med
på både å fremme idealet om
integrering, forebygge segregering og sikre det jeg vet
statsråden sa til meg ved svaret nå, nemlig en
tilpasset opplæring også for disse elevene.

