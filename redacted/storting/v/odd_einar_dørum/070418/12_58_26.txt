  Jeg deler statsrådens oppfatning
fullt ut, at realfag er avgjørende. Jeg vil gjerne tilføye
at også vår forståelse av at
demokratiet kan klare dette, er viktig – jeg oppfatter ikke
at det står i motsetning til det statsråden nå har
sagt – både at demokratiet kan klare det, at realfagene
er viktige, og at vi har teknologioptimisme.

I tilknytning til at statsråden har
pekt på den utmerkede bruken av Al Gore-filmen, vil jeg bare
be statsråden ta med seg som en tanke om han kunne finne
noe tilsvarende som tegner løsningen, optimismen, også for
de aller yngste i skoleverket vårt. For jeg har også opplevd,
akkurat som statsråden har gjort, at det er unge
mennesker som i stort alvor stiller meg viktige spørsmål,
og som kanskje ofte kan merke det når noe framstilles
galt – man skal ikke lyve. Det er ganske
viktig da å få fram at det faktisk er mange håpefulle
perspektiver oppi noe som er veldig alvorlig. Så hvis man
kunne finne et lignende pedagogisk tilsvar for grunnskolen som man
har gjort for videregående, ville jeg be statsråden
ta med det – ikke istedenfor noe, men i tillegg
til det som jeg synes statsråden har gjort skikkelig rede
for.

