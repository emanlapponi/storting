 Jeg tok ordet fordi jeg er leder i den norske delegasjonen til parlamentarikerforsamlingen i Vestunionen – det sitter også andre representanter for delegasjonen i salen – bare for å understreke at det Norge gjør her, og gjør også på andre områder, f.eks. innen forsvarspolitikken, med deltakelse i det som heter kampgrupper innenfor EU, selv om vi ikke er medlem, vekker respekt. Derfor er det grunn til å understreke at det er viktig. Det blir en stille sak i Stortinget, men dette er noe av det som gir oss et omdømme. Så jeg vil rett og slett bare oppfordre statsråden til når det kommer det vi kaller en sårbarhetsmelding bl.a. basert på det som heter Ullring-utvalgets innstilling om sårbar infrastruktur – vi hadde en sårbarhetsmelding i 2002, en i 2004, så var det ingenting i 2006, og da regner jeg med at det kommer en i 2008 – å ta med også denne siden av arbeidet, som da får bli en fotnote på grunn av sakens karakter i dag, men hvor Norge bidrar på en måte som jeg synes vi kan si blir lagt merke til.




Så bare disse enkle ord. Siden man deltar i parlamentariske forsamlinger ute, må det av og til være anledning til å melde tilbake i plenum og ikke bare via utenrikskomiteen gjennom årsmeldinger.




