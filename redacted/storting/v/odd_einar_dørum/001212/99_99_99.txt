(ordfører for saken): 

Jeg skal ikke bruke lang tid på dette. Jeg skal vise til komiteens innstilling og den tilråding som er framlagt. Jeg vil også vise til at komiteen har delt seg i et flertall og et mindretall. Flertallet består av representantene fra Arbeiderpartiet, Høyre og Fremskrittspartiet, som står bak tilrådingen, mens et mindretall fra Kristelig Folkeparti, Senterpartiet, Venstre og SV står bak et mindretallsforslag, som jeg skal komme tilbake til.




I korthet handler saken om hvordan man skal disponere eventuelle inntekter av framtidige nedsalg av statlige aksjer i Telenor. Hele komiteen er enig om at Telenor har hatt en sentral rolle i oppbyggingen av norsk teleteknologi, og er også enig i at man faktisk har bidratt i forsk-ningsmessig sammenheng. Skillelinjen kommer på det punkt hvor flertallet mener at når man så selger, skal disse inntektene disponeres i henhold til en 90-post på statsbudsjettet, mens mindretallet ønsker å gjøre en prinsipiell markering, at deler av et nedsalg skal kunne avsettes til økt satsing på forskning innenfor informasjons- og kommunikasjonsteknologi.




På dette grunnlag har mindretallet fremmet et forslag som jeg tillater meg å ta opp, idet jeg tidligere har vist til komiteens innstilling og tilråding.




