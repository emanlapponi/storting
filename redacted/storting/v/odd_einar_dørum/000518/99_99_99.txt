Jeg skal benytte dette innlegget til kort å si noe om privatskoler og til å gi en stemmeforklaring.




Først om privatskolene: Jeg føler at den stortingsdebatten som vi hadde i desember i fjor, som det er referert til flere ganger, trakk opp skjønnsrommet for den til enhver tid sittende statsråd, og jeg føler at det er gjentatt i dagens debatt.




Jeg skal så kommentere de enkelte forslag. 




Først til SVs forslag nr. 1–4. Jeg har den oppfatning at når det gjelder forslag nr. 1, er det mye på gang. Jeg synes personlig at det derfor bør oversendes. Forslagene nr. 2 og 3 oppfatter vi som nyttige og praktiske, og vi vil stemme for dem. Når det gjelder forslag nr. 4, vil vi ikke binde oss til lovfesting før vi konkret vet hva det betyr. Vi vil derfor enten stemme for oversendelse eller imot dersom det blir realitetsvotering over forslaget.




Når det gjelder forslag nr. 5, fra Ursula Evje, føler jeg ingen grunn til å stemme for en praksis som allerede er stadfestet ved en stortingsbehandling. Det vil i praksis føre til at man skaper tvil om det er den forståelsen som skal gjelde der. En slik tvil vil ikke Venstre bidra til, så det forslaget vil vi stemme imot.




Når det gjelder forslag nr. 6, fra Venstre, er det et oversendelsesforslag, og jeg sier ikke noe mer om det.




Når det gjelder forslag nr. 7, fra representanten Lønning, avventer jeg statsrådens svar. Men dersom Høyre opprettholder forslaget, vil vi stemme for det.




Så til forslag nr. 8, fra Ursula Evje på vegne av Fremskrittspartiet. Venstre var i den situasjon for noen få måneder siden at vi kritiserte partier i stortingssalen for å drive detaljert stortingsregjereri. Jeg har ikke så kort minne at jeg synes at en skal fravike den holdningen nå heller, for det som det legges opp til her, er definitivt stortingsregjereri. Og det synes jeg ikke man skal gå inn på. Det er min oppfatning, både ved å se på korrespondansen i saken og på debatten i fjor, at skolen som forslaget omhandler, burde vært godkjent. Det er videre min oppfatning at det problemet som det er vist til i Songdalen kommune, og som har ført til at flertallet der har ytret seg som de har gjort, burde kunne vært fanget opp av de holdningene som representanten Tingelstad gav uttrykk for, at dersom foreldreretten kommer i fare fordi det blir en privatskole, må man gå inn med økonomiske ordninger slik at foreldreretten blir respektert. Men vi vil ikke gå inn i en saksbehandling innenfor det skjønnsrom som statsråden har. Vi får heller beholde vår konstitusjonelle rett og mulighet til å kritisere i ettertid eller fremme nødvendige forslag som går inn på skjønnsrommet. Slik vil vi gå fram ved voteringen senere.




