  Jeg takker for svaret. Jeg er enig med statsråden
i at det er viktig norsk infrastruktur på Svalbard, spesielt
i Ny-Ålesund og på Zeppelinobservatoriet.

Når jeg tar opp denne saken mange
ganger, er det fordi at på tross av noen vennlige
svar fra statsråd Djupedal i vår, opplever jeg
gjennom den kunnskap og innsikt jeg har, at f.eks. i Ny-Ålesund
er det noe vekst i forskerdøgn,  men  det  er  stort  sett
 utenlandske  forskerdøgn – tyskere
på marinlaboratoriet – og det er veldig vanskelig,
i hvert fall for meg som stortingsrepresentant, å se noe
spor av systematisk norsk satsing for å bygge opp stasjonen.
Det som jeg synes er verre, er at Zeppelin-observatoriet,
som er enestående, etter min kunnskap ikke
har midler til f.eks. et par–tre stipendiatstillinger slik
at man faktisk kunne analysere de livsviktige dataene man har.

Jeg vil oppfordre statsråden
til å se på hvordan Zeppelinobservartoriet kan
utnyttes, i første omgang for å få mennesker
som kan analysere data, og i neste omgang for å få mennesker
som gjør at man kan samle inn enda flere data
og analysere dem. Men min opplevelse etter å ha
tatt dette opp med gjentatte statsråder, er at det synes å være en
lang vei fra statsråders velvilje til det som skjer i praksis.

Min oppfordring er at man nå aktivt
gjør noe med Zeppelinobservatoriet og styrkingen rundt
det. Det er NILU som er nøkkelen til dette.

