 Jeg takker
statsråden for et grundig svar, som går inn på viktige
områder, slik jeg ser det. Det er selvsagt slik at nasjonale prøver
og den informasjon som framkommer der, er viktig, men jeg vil konsentrere
meg om første del av statsrådens svar, hvor han er opptatt
av hvordan man utenfor den enkelte skole, altså i kommunen som helhet,
kan ha en kompetanse som gjør skolene i stand til å oppfylle
de sterke kravene som de møter både nasjonalt og lokalt. Jeg
ser det som positivt at statsråden er beredt til å styrke tilsynene,
for det er en fruktbar vei å gå. Jeg tror også på
en meget aktiv dialog med Kommunenes Sentralforbund som i eksemplet med
veileder. 

Grunnen til at jeg tar dette opp, er at jeg selv har sett
hva det betyr for den byen jeg er valgt inn for på Stortinget, å
ha en god skoleadministrasjon og å ha politikere som fører
gode og skarpe debatter om hva man vil med skolen - i tillegg til det man
vil fra denne salen. Så jeg vil rett og slett oppfordre statsråden
til også å samle eksempler på kommuner som har fått
det til på basis av at de har disse gode kommunale og administrative
systemene. 

