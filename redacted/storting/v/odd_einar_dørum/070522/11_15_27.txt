 Det er ofte man får gjenvisitt av temaer, og dette er et slikt tema.




Det vanskelige skjæringspunktet i saken er å skjelne mellom alle dem som har båtvett og mestrer båt godt, og dem som ikke gjør det. Selv tror jeg kanskje at en nyttig tilnærming til det er å se på hva slags motorytelse man er ansvarlig for å forholde seg til. Hvis man tenker på den måten, kan man kanskje også få en fornuftig sortering av tiltakene. Noen ganger er det enklere, noen ganger er det mer krevende. Jeg er helt sikker på at den arbeidsgruppen som er nedsatt, fører til at man også vil prøve å få kontroll på det. Veldig ofte tenker vi i standarder, og så bommer vi på det bakenforliggende holdningsarbeidet.




For min del har jeg veldig ofte – jeg er ikke båtfører, men elsker folk som fører sørlandssnekker med Marna motor som sier tokk-tokk – i Blindleia vært vitne til mennesker som disponerer båten sin a) fornuftig b) svært fornuftig og c) oppfører seg som om de kjører bil på gal måte på vann – for å si det på den måten. De ville sikkert ha kjørt bilen helt galt også, og så oppfører de seg med båten som om de kjører bil på vannet. Det som da skjer, er at de egentlig ikke har respekt for elementene. Jeg har lært meg at de som ikke har respekt for elementene, i grunnen oppfører seg som om det ikke er vannet de er i.




Så vet vi at vi har en brytning her: I noen deler av landet vårt har folk fortsatt en dyp respekt for vann, for hav, for sjø. Det sørget f.eks. for at vi berget utrolig mange liv da hurtigbåten «Sleipner» gikk ned for en del år siden. De båtene som berget veldig mange, var ikke bygd for å ta om bord mennesker, men de som mestret disse supplybåtene og de andre båtene, visste hva elementene var, visste hva sjøen var. Så de er motstykket.




Så er spørsmålet hvordan vi på en klok måte kan sørge for å bringe denne kystkulturen over til fritidskulturen og sørge for at den gode fritidskulturen påvirker den andre. Jeg velger å holde innlegget på denne måten fordi statsråden i veldig mange sammenhenger på en åpen måte har sagt at man må finne kloke prosesser for å sørge for at folk får med seg det – skal vi kalle det – vettet som ikke kan kommanderes inn i hodet av noen andre, men som allikevel bør være der.




Med disse ordene signalerer jeg at Venstre også er åpen for ulike tiltak for å forebygge alle former for ulykker på sjøen, men vi er også pragmatiske og ser hvilke tiltak som lykkes. Vi vil gjerne at tiltakene skal være målrettete, slik at vi ikke setter i gang et generelt og stort apparat og så ikke treffer der vi skal treffe. Derfor disse små ord på slutten av denne debatten.




