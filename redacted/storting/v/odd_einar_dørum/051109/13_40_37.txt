  Bakgrunnen for spørsmålet
har en trist side, nemlig at Antirasistisk Senter, Hvite busser
og Holocaustsenteret må mane til ettertanke. Den gode
siden er at statsråden svarer både med
engasjement og med sterk vilje til å gjøre noe.
Det synes jeg er svært viktig.

Jeg vil understreke de tiltakene statsråden
har vist til. Jeg vil nok be ham vurdere veldig nøye, selv
om han nå skal få noen til å gjennomgå hva
slags kunnskapsgrunnlag vi har, faktisk å foreta en oppdatert
undersøkelse. Jeg tror dessverre han
kan ha rett i at kunnskapsgrunnlaget ikke er bedre. Men
jeg tror at vi trenger den vekkeren som ligger i en slik gjennomgang, ikke
for at statsråden og jeg skal rivalisere om det, men for
at vi i fellesskap kan mobilisere det beste i vårt
samfunn, for her er det slik at hver generasjon må kjempe
for å bekjempe ondet – om igjen og om igjen. Så jeg
vil be statsråden sterkt vurdere, selv om han foretar en
kunnskapsgjennomgang, faktisk å se på dette med
ny kunnskapsundersøkelse nettopp i lys av at
vi skal mobilisere for en ny generasjon og en ny tid.

