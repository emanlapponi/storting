  Det er slik at vi møter denne saken
med felles alvor, og det er dessverre nødvendig.

Jeg skal selv i kveld, for sjette gang, være
med på det sjuende arrangementet i Indre Østfold
hvor russen ved to videregående skoler i Mysen
og Askim, nettopp fordi nynazistene marsjerte i Indre Østfold
for noen år siden, hvert år på krystallnattdagen
har samlet ca. 400–500 skoleungdommer for å bruke
situasjonen, for å ta fram historien, for å lære
av den, for å måle det mot samtiden og
for å si at det er noen holdninger vi ikke
vil ta med oss videre. Selv ser jeg på dette som et svært
prisverdig og positivt tiltak som skjer blant ungdom. Det har blitt en
liten tradisjon, og det har også blitt en liten
tradisjon at jeg deltar. Det er mitt håndslag
til en ny generasjon å gjøre det.

Jeg nevner bare dette tiltaket som
et eksempel for kunnskapsministeren, og vil
takke for hans skikkelige og ordentlige svar. Men jeg vil nok si
at jeg tror det kan være pedagogisk klokt å få en
ny undersøkelse, rett og slett fordi det gir oss en anledning
til på nytt å skjerpe alle de tiltakene
som han beskrev på en veldig ordentlig og grundig måte
i sitt svar til meg. Jeg tror dessverre at holdningene ikke
går i arv. De må vinnes om igjen og om igjen.

