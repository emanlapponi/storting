  Jeg tillater meg å stille dette spørsmålet
til justisministeren:

 «Utviklingen innenfor bruk av Internett,
mobiltelefoni og integreringen av disse teknologiene reiser en rekke viktige
spørsmål knyttet til personvern, handel og legitime
politiinteresser. Kryptering og adgang til krypteringsnøkler
er eksempler på dette.

Hva er Regjeringens strategi for å møte
disse vanskelige avveiningene, og når vil Stortinget få seg
forelagt en helhetlig sak om slike prinsipielt viktige spørsmål
knyttet til bruk av den nye informasjonsteknologien?» 

  Jeg er vel kjent med den første delen
av svaret som statsråden kom med når det gjelder
IT-teknologien, og synes at det logisk hører med. Men det
var den siste delen av svaret som med rette er mitt oppmerksomhetsområde. 

Jeg synes det er bra at det er nedsatt en egen
arbeidsgruppe med representanter fra sju departementer. Jeg vil oppfordre
til at denne rapporten blir lagt fram for Stortinget til en bred
drøfting, fordi den prinsipielle avveining når
det gjelder kryptering i forhold til personvern, sikkerhet for elektronisk
handel og politiets etterforskningsarbeid, vil reise en del juridisk
prinsipielle spørsmål som jeg tror egner seg for
en skikkelig debatt i Stortinget. Jeg mener selv at dette hører
like naturlig hjemme her som at man i sin tid f.eks. diskuterte
nye etterforskningsmetoder, men som gjelder en del av det området
som vi nå diskuterer. Så jeg vil oppfordre statsråden
til å la Stortinget få dette som en bred og samlet
sak. Jeg tror det er den riktige måten å håndtere
så viktige spørsmål på.

  Jeg konstaterer at statsråden har
en åpen holdning, og det er svært positivt. Jeg ønsker på vegne
av Venstre at Stortinget skal behandle denne saken. Alternativet
er at man kan få det gjennom enkeltsaker behandlet av Datatilsynet,
man kan få det gjennom enkeltsaker presentert f.eks. av
Økokrim, og så får man aldri gjort den avveiningen
som skal gjøres som en helhet. Det gjør man i
en sak hvor dette avveies. Jeg vil bare si at Venstre for sin del
iallfall ønsker at denne saken kommer til Stortinget når
jobben er gjort, for det er best å være føre
var i disse spørsmål istedenfor å komme
etterpå og improvisere politikken. Det er en viktig avveining som
skal skje med hensyn til personvern, som Norge har tradisjon på,
og som vi har sikret gjenom Datatilsynet og egen lovgivning. Norge
har også gjort et bra arbeid når det gjelder elektronisk
handel, som skal ha sin egen sikkerhet, bl.a. mot hackere, og så skal
politiet ha legitime interesser. Statsråden åpnet
selv en konferanse om IT-kriminalitet og kriminalitet på nettet.
Så jeg tror at det å få en egen sak,
er den beste måten å behandle dette på.

