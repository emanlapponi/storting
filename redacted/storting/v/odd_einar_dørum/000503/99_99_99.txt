 Jeg tillater meg å stille dette spørsmålet
til fiskeriministeren:

«Byutvikling i Bjørvika er
bredt akseptert som viktig. Det har en tid vært konflikt
om råderetten over deler av området mellom Oslo
kommune og Oslo havnevesen. 

Vil det bli tatt initiativ for å løse
konflikten, slik at kommunen helhetlig kan disponere også havnevesenets arealer
for å få til byutvikling i området, og
gjennom eiendomsutvikling få pengebidrag til delfinansiering
av senketunnelen på E18?»

  Jeg er vel kjent med den logikk som nå ble
framført av statsråden på alle punkter. Grunnen
til at spørsmålet mitt ble stilt, var at regjeringen Jagland
og regjeringen Bondevik ønsket utvikling i Bjørvika
basert på spleis og dugnad. Stortingsflertallet etablerte
en opera i Bjørvika, og de to regjeringer jeg nevnte, sa
da at infrastrukturen i området måtte man samarbeide
om.

Alle er enige om at statskassen ikke kan finansiere
infrastrukturen alene, det må komme penger fra Oslo bystyre
som man er villig til å gi og prioritere innenfor bomringen
for Oslo.

Når jeg har reist spørsmålet,
er det fordi muligheten til å få til en utvikling
i området går på en helhetlig eiendomsutvikling
hvor både staten og kommunen samtidig er aktører.
Hvis ikke staten og kommunen kan samordne sine interesser, får
man ikke til en helhetlig utvikling, man får ingen løsning.
Og når jeg gir utfordringen til fiskeriministeren, er det
fordi han som regjeringsmedlem kan bidra til å sikre den
dugnadsånd som regjeringen Jagland og regjeringen Bondevik
prøvde å få til gjennom spleis og dugnad,
og få finansiert infrastrukturen i dette området
og unngå å belaste samferdselsbudsjettet andre steder.
Så jeg gjentar spørsmålet om det vil
bli tatt initiativ til å løse denne konflikten.

  Jeg konstaterer at mens tidligere fiskeriminister
Lars Peder Brekk i et skriftlig svar til representanten Foss var
villig til, på generelt grunnlag, å føre
dialog om den såkalte Fjordbyen, så sitter den
nåværende fiskeriminister og holder fast på en
lov.

Jeg skal dra resonnementet. Eiendomsutvikling
på Oslo havn er delvis selvfølgelig et resultat
av havn, men en del av eiendomsverdien følger av at det
har skjedd en byutvikling som prissetter dette på en slik
måte at verdien er større enn at det alene har
vært havn. Derfor må man på en eller
annen måte finne en løsning. Og så lenge man
ikke bidrar til løsningen, men lar ballen gå tilbake fra
statsråden til kommunen, som nå ha vært
linjen i mange år, så ender man til slutt opp
med å få en opera i et veikryss uten at noen bidrar.
Jeg synes med respekt å melde det er lite kreativt og det
er dårlig dugnadsånd, og jeg hadde ventet bedre
fra den nye regjeringens side.

 Jeg tillater meg å stille dette spørsmål
til kirke-, utdannings- og forskningsministeren:

«Behovet for nye studentboliger i
Oslo er stort. Høyt kostnadsnivå gjør
det vanskelig å få håndterbar husleie
i nye byggeprosjekter. Stortinget bad derfor Regjeringen vurdere å endre
tilskuddsreglene til studentboliger, slik at satsen i for eksempel
Oslo kan økes til 300 000 kroner innenfor dagens øvre
grense på 60 pst. av byggekostnadene. Studentsamskipnaden
i Oslo opplyser at de pr.    27. april 2000 verken har fått
nye byggetilsagn eller signaler på oppfølging
av Stortingets forslag. 

Når vil dette bli fulgt opp?»

  Jeg takker statsråden for den positive
grunnholdning han viser i svaret. 

Jeg er vel kjent med det som har skjedd før
når det gjelder regler og muligheter til å utøve
skjønn. Og skulle det være et poeng ved spørsmålet
mitt, så er det å si at dette skjønnet
i Oslo nok er nødt til å bli en regel. For hvis
man gjennomgår boligsituasjonen i Oslo, baserer seg på at
tomter skal eksistere til en fornuftig pris, og ser på det
som i dag er mulig å produsere, tror jeg nok at man i større
grad må basere seg på priser på det nivået statsråden
selv nevnte, fra 426 000 kr og kanskje opp til 500 000
kr. Er man villig til å gjøre det, kan man også få produsert
betydelige volum. Man kan få oppnådd det som både
statsråden og jeg har som felles hensikt, nemlig at denne
ungdomsgruppen skal få en sjanse. Så min oppfordring
er at den skjønnsmuligheten som foreligger der, blir vurdert
som ikke bare å være et skjønn som skal knyttes
til enkeltsaker, men et skjønn som kanskje skal gjøres
mer fast, slik at man når man planlegger boliger i Oslo,
f.eks. fra Studentsamskipnadens side, har en større forutsigbarhet.

  Jeg og statsråden er fullt ut enig
i at under budsjettdommen lever vi alle, og at alle som vil påvirke
budsjettrammene, enten det nå er studentparlament eller
stortingsrepresentanter eller andre, må delta i prosessen. 

Mitt poeng var vel mer at gitt rammene, uansett
hvordan de måtte bli ved budsjettbehandlingen, bør
man i Oslo innstille seg på at muligheten til å utøve
skjønn mer kan bli den faste regel. Men jeg har forstått
at statsråden er åpen for det, jeg føler
at han her har en åpen holdning, og så får
vi heller møtes ved andre skilleveier, slik at det vi har
som holdning, kan bli praktisk politikk. 

