 Statsråden og jeg deler den oppfatning
at flest mulig skal bli ferdig på normert tid. Vi deler
sikkert også den oppfatning at det er viktig
at IA-avtalen, avtalen om et inkluderende arbeidsliv, gjelder alle
i arbeidslivet. Min oppfatning er faktisk på linje med
statsrådens, slik jeg hører han gir uttrykk for det.
Jeg er opptatt av kronikere, og jeg er opptatt av mennesker som
f.eks. har ansvar for små barn. Jeg hører statsråden
si at man i slike situasjoner skal legge til rette for at gjeldende
praksis kan føres videre. Jeg har tatt utgangspunkt i at
gjeldende praksis gir rom for dette. Men for å rydde enhver
uklarhet av veien, kunne man fra departementets side vurdere å ta
med en tilføyelse som lyder omtrent som følger:
Flere dokumenterte korttidsfravær kan etter søknad
til institusjonen gi grunnlag for forlengelse dersom fraværet
utgjør minst ti dager. Da skaper man ryddighet rundt forhold
som eksisterer i dag, og som jeg hører på statsråden
at det er hans hensikt – jeg tolker det i hvert fall som
hans hensikt – å ivareta.

