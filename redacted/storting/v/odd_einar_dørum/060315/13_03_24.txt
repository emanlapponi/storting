  Jeg var klar over det forholdet som statsråden
selv tok opp, som gikk på særskilte forhold. Jeg
synes det er svært bra at det rettes opp.

Det jeg faktisk oppfordrer til, er at statsråden
bidrar til at vi også får IA-avtalen
inn på en positiv måte i arbeidsordningen
for stipendiater. Og jeg vil fastholde at mitt lille forslag om å supplere
forskriften med at flere dokumenterte korttidsfravær etter
søknad til institusjonen kan gi grunnlag for
forlengelse dersom fraværet utgjør minst ti dager,
bør være på linje med det statsråden
gav uttrykk for i sitt hovedsvar.

Grunnen til at jeg har tatt opp temaet, er
at det har vært varierende
praksis mellom institusjonene. Noen steder har
dette vært greit, andre steder har det ikke
vært slik. Vi kan sikkert i fellesskap glede oss over at
IA-avtalen har gitt positive resultater når det gjelder
sykefraværet i Norge, og det er i et land med akademikere
som også forventes å jobbe hardt og
skikkelig, ingen grunn til at man ikke skal fange opp
dette på en god måte også for
dem. Så jeg ber konkret om at statsråden
vurderer et tillegg til forskriften for nettopp å kodifisere
den praksis som jeg oppfatter at statsråden mener
det er hjemmel for, slik at dette er klart for alle og ikke bare
praktiseres på enkelte institusjoner etter institusjonens
velvilje.

