 La meg først gratulere statsråden
med hans nye jobb, siden det er første gang vi
møtes i stortingssalen på denne måten.

Så tilbake til svaret som hadde en
lykkelig slutt, for statsrådens tilnærming er
uklanderlig formell. Kjernen her er at vi har å gjøre
med små håndverksfag, som det trengs noen
få av. De som holder på med disse håndverkstradisjonene,
vet hva som trengs. Denne linjen i Buskerud har vært helt
avgjørende. Så svaret som statsråden
nå kom med til slutt, at man velger å ta dette
ansvaret, synes jeg er bra.

Statsråden bør ta med seg
i bagasjen fra denne sal spørsmålet om vi kan
få til en landslinje, ikke fordi jeg tror det
vil få stor smitteeffekt, men fordi vi har noen håndverksfag
som er veldig sårbare. Urmakerutdanningen er ett av disse.
Det fins mange gamle klokker i Norge, og vi vil gjerne ta vare
på dem. Det skal ikke være
noe massetilbud. Det er ikke mange som skal få det.
Jeg ber bare statsråden ta med landslinjen som
en mulighet for å forsterke den viljen han nå fortalte
om fra innstillingen i hovedutvalget i Buskerud, som jeg også synes
var en gledelig nyhet i hans svar.

