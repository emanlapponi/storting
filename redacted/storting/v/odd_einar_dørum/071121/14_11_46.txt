  Jeg er kjent med det som står i budsjettproposisjonen,
og jeg har også merket meg at man skal ha en
dialog med privatskolenes organisasjoner, og ser det som
svært positivt.

Så forstår jeg statsråden
slik at man ikke har tenkt å komme tilbake med
hovedsaken før i budsjettet for 2009. Jeg tillater meg å si
at jeg synes det er sent. I komiteen var man
selvfølgelig kjent med det som statsråden tok
opp. Vi var også kjent med det som f.eks. var
situasjonen for Helsepedagogisk Steinerskole, som ikke
fikk lov etter spillereglene å dekke sine
kapitalkostnader ved å ta skolepenger, og som da kommer
i en helt umulig skvis: På denne måten får
man ikke et tilskudd som dekker kostnadene, 85 pst.,
og på den andre siden får man ikke
lov til å ta skolepenger. Det var en serie slike situasjoner
for de skolene som det var bred enighet om at man skulle vurdere,
som gjorde at komiteen bad om det som statsråden
viste til. Mitt spørsmål er: Vil statsråden
se på disse praktiske situasjonene? For en del av disse
skolene er nå satt i en praktisk umulig situasjon, ja nesten
en Catch 22-situasjon, som gjør at uansett hva du gjør,
blir det galt. Da kan man vel ikke vente til neste budsjett.

