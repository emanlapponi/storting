  Da komiteen drøftet
saken, var man enig om at man var fanget opp i former for – for å bruke
et uhøytidelig ord – systemgalskap. Det var grunnen
til at vi ville ha saken tilbake.

Selvfølgelig er jeg kjent med hvordan
man håndterer budsjetter. Men vi har mange budsjettrunder
i Stortinget: Vi har revidert nasjonalbudsjett – det har
vi tidlig på året. Så har vi salderingen
av budsjettet. Og i disse dager får vi en serie tilleggsbevilgninger
for inneværende budsjettår. Så hvis en
sak er presserende, har en statsråd veldig mange praktiske
anledninger til å komme tilbake, hvis man først
får tilslutning i Regjeringen.

Det var mitt inntrykk at selv om det var uenighet
om privatskoleloven, og det var det f.eks. mellom statsrådens parti
og Venstre, var det enighet om at de skolene man skulle ha, skulle
man sørge for fikk gode, levelige vilkår. Så jeg
kan ikke gjøre noe annet enn å oppfordre
statsråden til å komme tilbake med en sak før
vi kommer til budsjettet for 2009. Jeg er enig i at det er bra at
man har sett på kommunekorreksjonsfaktoren, men de andre
forholdene, f.eks. Helsepedagogisk Steinerskole som et kontant og konkret
eksempel, oppfordrer jeg statsråden til å se på, slik
at man ikke sliter enda et år til.
Det synes jeg ingen er tjent med etter den saksbehandling
vi har hatt tidligere.

