 Denne interpellasjonen oppsummerer i realiteten to interpellasjoner vi hadde på tirsdag, også disse initiert av Høyre, om bevaring av kompetansen i oljeleverandørindustrien og Norges internasjonale konkurransekraft. 




For Venstre er svaret, som det var på tirsdag, at veien fram til et mer lønnsomt og konkurransedyktig næringsliv handler om incentiver til riktig omstilling til riktig tid. Klarer vi å omstille norsk næringsliv i en mer miljøvennlig og nyskapende retning, er det ingen tvil om at vi vil lykkes – også når det gjelder det framtidige grunnlaget for verftsindustrien og leverandørindustrien til offshoresektoren. 




Det handler dessuten om tiltak for å kunne ivareta og videreutvikle den kompetansen som er i bedriftene. Det kan enten skje gjennom skattesystemet, gjennom direkte tilskuddsordninger eller bedre og mer fleksible permitteringsordninger. Alt dette har Venstre foreslått i sitt alternative statsbudsjett for 2010. Regjeringen har gode intensjoner, men så å si null forslag. 




For Venstre handler det også om en holdningsendring til dem som driver bedrifter i Norge. Alle de som ønsker å starte for seg selv, de som ønsker å bygge en bedrift – fra en eller to til mange flere – de som ønsker å investere pengene sine i norske arbeidsplasser og norske bedrifter i stedet for å ha dem i banken, burde få en ekstra klapp på skulderen. I stedet har Regjeringen med målrettet presisjon rammet nettopp disse i sine statsbudsjetter de siste årene. Budskapet er ikke til å misforstå. 




For Venstre er det åpenbart at det er viktig med gode rammevilkår, effektive løsninger og god infrastruktur – et skattesystem som belønner det å eie og investere i norske bedrifter og ikke målrettet straffe dem under mottoet: Ta de rike. 




Det handler selvfølgelig om budsjettpolitikken i stort. Blir presset på kronekurs og rentenivå for høyt som følge av en for ekspansiv offentlig budsjettpolitikk, hjelper det lite med all verdens gode tiltak på statsbudsjettets utgiftsside. Så er det viktig hvilke offentlige utgifter det skal strammes inn på når vi må gjøre det de fleste gjør, og som finansministeren er enig i, stramme inn de neste årene. 




Til tross for rekordvekst i offentlige budsjetter i forrige periode har forskning, innovasjon og høyere utdanning vært taperen i nesten hvert eneste budsjett. Hvileskjæret på dette feltet ser ut som det for alltid vil prege ettermælet til den rød-grønne regjeringen. 




Nå ser vi også at nettopp denne industrien, som interpellanten påpeker, er kritisk til at flere av krisepakkene ikke videreføres i statsbudsjettet for kommende år. Tiltak som de rød-grønne mente var svært viktige og riktige for åtte måneder siden, er ikke viktige og riktige lenger, selv om krisen for denne delen av industrien er langt verre og mer omfattende nå enn det den var den gang. 




For Venstre er det åpenbart at Norge i framtiden må satse målrettet på nyskaping, utdanning og forskning. Vi må gjøre ting smartere og mer fornuftig. Offentlig sektor må fornyes og moderniseres for å sikre velferden. Vi må gjøre skattessystemet attraktivt for dem som vil investere i det miljø- og klimavennlige næringslivet, og vi må ta de viktige og nødvendige skrittene, slik at vi blir en del av løsningen og ikke problemet i miljø- og klimapolitikken. Klarer vi det, vil vi stå svært godt rustet til å møte nye kriser i framtiden. Men det krever både politisk mot og politisk vilje, noe som så langt har vært fraværende hos den sittende regjeringen. 




Den sittende regjeringen har dessverre utmerket seg ved flere hvileskjær i forsknings- og utdanningspolitikken, fravær av vilje til å stimulere atferd i skatte- og avgiftssystemet og manglende vilje til å reformere offentlig sektor. 




På tirsdag anbefalte jeg finansministeren å lese Venstres alternative statsbudsjett for 2010 i julen, før han like over nyåret skal gå i gang med det viktige og utfordrende arbeidet med å lage budsjettet for 2011. Under finansministerens middag i Parkveien 45 fikk jeg beskjed om at det hadde finansministeren faktisk tenkt å gjøre. Så med all ærbødighet viderebringer jeg med dette samme anbefaling til næringsministeren! 




