 Da blir det ytterligere en vestlending som går opp her for å uttrykke glede over at interpellanten reiser denne interpellasjonen, for dette er et sentralt og viktig spørsmål for hele den norske kysten, fra Svinesund til Grense-Jakobselv. Men det er vel ikke tvil om at bekymringen for en katastrofe vil være aller størst nettopp på Vestlandet og kanskje akkurat i området fra Rogaland til og med Sogn og Fjordane. 




Mongstad og Sture er store oljeanlegg som ligger i værharde områder og med til dels vanskelige navigasjonsforhold. Kort sagt: Stor trafikk, værforhold, viktigheten av kystområdet, bl.a. med hensyn til havbruk, men også fiske, bosetting og rekreasjon, gjør at det å hindre skader og eventuelt å reparere i tilknytning til at en ulykke måtte ha skjedd, er uhyre viktig. 




I den sammenheng må det også vises til at forebygging er helt sentralt og på mange måter det aller viktigste. Da er det grunn til bekymring når man ser på både størrelsene på de skipene som trafikkerer opp mot Mongstad, for å ta det konkret, og også kvaliteten på de båtene som går. Da er det viktig både å stille krav til skipene og å sikre best mulige navigasjonsforhold. I tillegg er det også viktig å sikre overvåking og skadeforebygging dersom uhell først inntreffer. 




Nå er det heldigvis skjedd en god del, og jeg tror nok at situasjonen i dag på grunn av bl.a. trafikksentralen på Fedje og andre trafikksentraler er bedre enn det den har vært tidligere. Her er det også absolutt grunn til å understreke det forhold at man også nyttiggjør seg Forsvaret som en viktig del av oljevernberedskapen. 




Det er viktig at staten tar det overordnede ansvaret. Det er også viktig å understreke det ansvaret den enkelte aktør har i dette bildet. I den sammenheng tror jeg det er grunn til å fremheve betydningen av å ha erstatningsregler og sikkerhet for at erstatningsansvar vil bli fulgt opp, bl.a. fordi det vil skjerpe forsikringsselskapenes krav til de skipene som får lov å være aktører. 




