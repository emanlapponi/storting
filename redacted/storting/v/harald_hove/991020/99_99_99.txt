  Jeg tillater meg å stille følgende spørsmål
til justisministeren: 

«Høyesterett avsa 24. september
1999 en dom som innebærer at en tiltalt kan dømmes
til erstatningsansvar i samme sak selv om vedkommende ble frifunnet.

Vil statsråden ta initiativ til endring
i lovgivningen på bakgrunn av dommen?»

  Jeg må få takke for svaret,
som jeg oppfatter som positivt et godt stykke på vei. 

Det er klart, som statsråden påpekte,
at det er viktige hensyn knyttet til offeret og offerets situasjon. 

Det er videre viktig å erkjenne at
dette er vanskelige spørsmål, og de ulike votaene
i høyesterettsdommen viser nettopp dette. Men de viser
også at Stortinget kanskje ikke var spesielt oppmerksom
på akkurat den situasjonen som foreligger når
et erstatningsansvar forutsetter at man legger til grunn at tiltalte
har utført den handling som frifinnelsen nettopp forutsetter
at tiltalte ikke har utført. I en del tilfeller vil erstatningsansvar
kunne forutsette en annen rettslig vurdering, nemlig hvor erstatningsansvar f.eks.
stiller krav om utaktsomhet, og straffansvar stiller krav om forsett. 

Jeg vil derfor tillate meg følgende
tilleggsspørsmål: Er statsråden enig
i at saker hvor en erstatningsdom forutsetter at retten legger til
grunn at tiltalte har utført en handling som frifinnelsen
forutsetter det er ikke er bevist at han har gjort, står
i en særstilling? Og når kan man eventuelt vente
et resultat av den vurderingen statsråden lovet?

