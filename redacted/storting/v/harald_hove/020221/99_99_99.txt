 Jeg kan innledningsvis på mange måter gi ros både til interpellanten og statsråden for ryddige og fornuftige innlegg.




Jeg tror det er litt viktig å understreke at dette er en debatt om det norske samfunnet, og det er en debatt i første rekke om beboere i Norge som faktisk også er norske statsborgere, selv om vi måtte ha ulik etnisk bakgrunn.




Det norske samfunnet har endret seg. Vi har langt flere borgere med en annen bakgrunn enn den etnisk norske. Det er mange grunner til dette. Og på vegne av Venstre har jeg lyst til å gi uttrykk for at vi grunnleggende mener at dette er ønskelig, og at vi også ønsker for fremtiden å få flere borgere i Norge med en annen bakgrunn enn den etnisk norske. Vi har rett og slett behov for det for å få løst de arbeidsoppgavene som det norske samfunnet skal ha løst.




Fremskrittspartiets løsninger er ikke Venstres. Når representanten Sandberg liksom legger fram en liste over ting som er foreslått, vil det i den listen over forslag sikkert kunne være et og annet som for så vidt kunne være fornuftig isolert sett, men sjelden i den innpakningen og konteksten som Fremskrittspartiet fremfører det i.




Jeg tror det er svært viktig i denne debatten å holde orden på forskjellen mellom krav og reaksjon. Det er forskjell på å snakke om obligatorisk norskopplæring – og en test av norskkunnskapene – og en sanksjon som går på at man blir kastet ut av Norge, eller den går på andre forhold. Vi har obligatorisk skolegang i Norge. Det betyr ikke at om en person ikke følger den obligatoriske skolegangen, så sendes han ut av Norge. Det har noe med å se forholdet mellom det vi ønsker, og de sanksjoner vi vil ha.




Jeg tror det er viktig i denne debatten å se at det ikke bare er et spørsmål om holdninger og kultur hos 

andre

, men også om holdninger og kultur hos 

oss selv

, noe jeg også nevnte innledningsvis. Vi må være svært tydelige og klare på at det er en del ting vi ikke aksepterer. Drap er ulovlig. Drap er straffbart – drap er rett og slett galt. Også dødsstraff, som æresdrap i noen tilfeller nesten kan sies å være, er galt – ikke minst bakgrunnen for det. Man ødelegger ikke friske kroppsdeler. Legemsbeskadigelse, som kjønnslemlestelse, har alltid vært straffbart. Og det skal det være. Slikt skal ikke skje. Giftermål skal skje i en eller annen grad av frivillighet. Når jeg bruker den formuleringen, er det for at vi også skal være litt oppmerksomme på at det er ulike bakgrunner for ekteskap – et langt sprang imellom. Det må vi klare å holde orden på.




 Debattens utgangspunkt er knyttet til dramatiske begivenheter som har skjedd i det siste, konkrete handlinger som vi alle uten videre finner fullstendig uakseptable. Men jeg tror at vi kanskje også skal ha med oss det perspektivet som er knyttet til at det skjedde dramatiske hendelser 11. september i fjor, og at det faktisk også er en del av bakgrunnen og det underliggende for den debatten vi har. I den sammenheng tror jeg at noe av det alvorlige vi skal ta innover oss, er det perspektivet som representanten Karin Andersen innledningsvis trakk opp, nemlig at det er stor fare for at det kan bli større konflikter og mer tunge konflikter i den nærmeste framtid, de nærmeste år, enn vi kanskje har hatt i årene bak oss, og noe av vår oppgave er faktisk å være med på å prøve å forhindre det, eller å redusere det.




Det å ha en debatt med utgangspunkt i så dramatiske forhold som et drap kan åpne for innsikt, men jeg tror vi også skal være lite grann oppmerksom på at det i noen grad kan stenge, hvis vi på en måte gjør akkurat det som er knyttet mer direkte til den handlingen, til et hovedspørsmål, uten å klare å sette det inn i et perspektiv som går ut på at her har vi hatt problemstillingen 10 år tilbake i tid, 20 år tilbake i tid , og vi kommer til å ha problemstillingen 10 år fram i tid, 20 år fram i tid. Vi må altså evne å se det konkrete i en større sammenheng.




Jeg tror at noe av det vi skal ta innover oss, er at det i Norge er skapt noen lukkede miljøer, dels fordi de som er innenfor disse miljøene med minoritetsbakgrunn, ønsker det, men kanskje også litt fordi vårt eget samfunn og vår egen måte å møte dem på kan virke som et stengsel. Det kan også bidra til å plassere dem i et miljø og gjøre det vanskeligere å få til en fornuftig integrering – som altså ikke betyr assimilering. Det er også et viktig poeng i dette. Retten til å leve livet på andre måter innenfor den norske stat enn det som vi har oppfattet som den riktige, må faktisk også være til stede. Men i det perspektivet er det kanskje ett forhold som jeg særlig har lyst til å hente fram, nemlig retten til å bryte ut, retten til å kunne frigjøre seg fra sin egen kulturelle bakgrunn, uten dermed nødvendigvis å måtte foreta brudd med den. Dette med på en og samme tid å kunne klare å bryte med sider av en kultur uten å måtte forlate hele miljøet, er det faktisk viktig å prøve å gi muligheten for.




