Jeg registrerer at representanten Inge Lønning forfølger et spor som han for så vidt har vært opptatt av i hele dag, nemlig Norges stilling i EØS-avtalen ved en utvidelse av EU. Nå er det vel utvilsomt at en utvidelse av EU uansett ligger en god del år fram i tid, og slik sett er det spørsmål man vil få rikelig anledning til å komme tilbake til. 




Men hvis man skal ta Inge Lønning på ordet, må man faktisk oppfatte det slik at Høyre mener at en utvidelse av EU med en tilhørende utvidelse av EØS-avtalen er i strid med Norges interesser så lenge vi ikke er medlem av EU, slik sett at hvis vi ikke blir medlem av EU, vil det være en logisk følge av det Inge Lønning sier, at da ønsker heller ikke Høyre i hvert fall ut fra norske interesser en utvidelse av EU. Det er i og for seg i seg selv et interessant poeng.




Når det gjelder spørsmålet om Norges muligheter til å ivareta sine interesser i tilknytning til EØS-avtalen, forfølger Inge Lønning det poeng at siden EU-siden blir større, vil Norges mulighet til innflytelse bli mindre. Det kan selvfølgelig være noe i det. Man skal ikke unnlate å ha en intellektuell åpenhet for at det i hvert fall i prinsippet kan tenkes, men jeg tror at det er en altfor enkel logikk den Inge Lønning forfølger her. Ellers er det klart at det å være opptatt av Norges situasjon innenfor EØS-avtalen etter en utvidelse, selvfølgelig i seg selv er et poeng. Slik sett kan det være fortjenstfullt.




Til slutt vil jeg for ordens skyld, fordi jeg tror Venstre etter hvert er det eneste parti som ikke har uttalt seg om østerriksk regjeringsdannelse og politikk, bare klart gi uttrykk for at også Venstre deler den vurdering av Haider og en eventuell deltakelse fra hans parti i en østerriksk regjering som jeg har inntrykk av har kommet til uttrykk fra alle andre partier enn Fremskrittspartiet.




Det er en viktig internasjonal avtale Stortinget i dag inviteres til å slutte seg til. Det representerer et sterkt fremskritt i den internasjonale rettsorden å få etablert en fast domstol, slik saken legger opp til. Vi får bare håpe at denne avtalen blir ratifisert raskest mulig av tilstrekkelig mange land, slik at den kan tre i kraft.




Jeg kan være enig med saksordføreren når det gjelder viktigheten av saken, og at det av den grunn tross alt er anledning til å gi den en viss oppmerksomhet også i Stortinget.




Vi må vel i tillegg til det saksordføreren var inne på knyttet til en oppfølging av de spesielle domstolene etter Rwanda- og Jugoslavia-konfliktene, også fremheve at dette på mange måter representerer en forlengelse av den rettsorden som man begynte å etablere gjennom Nürnberg-prosessene etter annen verdenskrig. Det er også viktig å trekke den linjen.




Ellers er jeg enig med saksordføreren når det gjelder det litt mer spesielle spørsmålet om det at domstolen kan idømme livstidsstraff, skulle stå i veien, fordi vi bare har 21 års maksimumsstraff i egen lovgivning. Der er jeg uten videre enig i det som saksordføreren redegjorde for.




Til slutt vil jeg nevne et kanskje enda litt mer spesielt spørsmål, nemlig om Kongens posisjon i Grunnloven skulle stå i veien for en ratifikasjon. Komiteen vurderte det slik at det, i likhet med det som proposisjonen sier, ikke står i veien for en ratifikasjon.




(ordfører for saken): 

Stortinget inviteres i dag til å gi sitt samtykke til inngåelse av en mellomstatlig avtale mellom Norge og EU om Norges deltakelse i arbeidet med Det europeiske overvåkingssenter for narkotika og narkotikamisbruk.




Så langt komiteen har kunnet se, mener man at det er en god avtale for Norge å inngå, en avtale som er basert på at Norge anmodet om å få delta i dette samarbeidet i 1995, og en invitasjon fra EUs side om å starte forhandlinger fra 1996. Forhandlingene har vært ført fra 1997, og det er vel mulig man kan hevde at man brukte unødvendig lang tid på å avklare om denne tilknytningen til narkotikasenteret kunne baseres på en avtale knyttet til EØS-systemet. I alle tilfelle har det blitt avklart at det ikke var en vei som EU aksepterte, og så har man deretter gjennomført forhandlingene frem til den avtalen som nå foreligger. 




Det er grunn til å understreke at Norge har deltatt i samarbeidet siden 1996, og at det i realiteten neppe representerer noen forskjell mellom den deltakelse man så langt har hatt, og den man vil få i fremtiden. Det er vel grunn til å anta at det kan være årsaken til at det har tatt noe lengre tid enn helt nødvendig å gjennomføre forhandlingene, at det nettopp, slik sett, var et samarbeid man allerede var deltaker i. I alle fall: Komiteen anbefaler den fremforhandlede avtale enstemmig.




Jeg vil gjerne for egen del legge til at jeg ser det som svært positivt at Regjeringen i tilknytning til forhandlingene om avtalen har understreket: 







«Norge har under forhandlingene gjort det klart overfor EU at spørsmålet om et dokument skal unntas fra offentlighet her i landet, skal avgjøres av norske myndigheter på grunnlag av norsk lovgivning.»




Det er vel i og for seg en presisering av en relativt opplagt ting, men jeg vil understreke at i alle fall Venstre ser svært positivt på at Regjeringen passer på å understreke slike spørsmål.




