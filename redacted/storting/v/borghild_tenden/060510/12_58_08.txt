  Jeg takker igjen statsråden for svaret.

Det er riktig som det blir sagt her, at tusener
av unge kaster bort tid og ressurser på feil
valg. Det er slik at det også koster staten veldig
mange penger – 1 milliard kr tror jeg jeg har lest at det
kostet i fjor.

Utdanningstilbudene er svært mange
for unge mennesker i dag, både innenlands
og spesielt i utlandet. Å følge med
på dette er en utrolig krevende øvelse
for rådgiverne. Jeg vet at foreldre
som er ressurssterke, har muligheten til å følge
dette opp, og de har også muligheten til å kjøpe
tjenester – veiledningstjenester – som koster
4 000–5 000 kr pr. sekvens.

Ifølge Karrieresenteret ved Universitetet
i Oslo ligger Norge langt etter. Jeg hører
om nettbaserte løsninger, og jeg hører om at det
skyves over på fylkeskommunen. Jeg kjenner også til
hvordan fylkeskommunen strever med å fullføre
de oppgavene de har i dag. Jeg prøver én gang
til: Hvilke konkrete grep vil statsråden gjøre,
og vil han dele rådgivningstjenesten?

