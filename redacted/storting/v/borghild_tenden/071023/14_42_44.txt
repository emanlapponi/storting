 Først vil jeg få takke interpellanten for å reise denne viktige debatten. Venstre har lenge vært opptatt av Telenors rolle og posisjon i det nye markedet. Dette var også tema på vårt landsstyremøte for en måneds tid siden hvor vi vedtok en uttalelse om et mulig skille av Telenor.




Telenors posisjon er, som det har vært påpekt av tidligere talere, mangfoldig og variert. Det er i så måte illustrerende at Telenors samlede virksomhet berører nærmest alle fagkomiteene på Stortinget uten at man kanskje er seg dette tilstrekkelig bevisst. Telenor har en sterk posisjon både i infrastruktur og i innholdsmarkedet for fjernsynet, som interpellanten er opptatt av. Samtidig er det slik at markedet endrer seg – og Telenor endrer seg. Det gjør at det kartet vi hadde i går, kanskje ikke er det samme som det vi ser i morgen.




Venstre er bekymret for den stadig sterkere posisjonen Telenor har på flere områder og den uoversiktlige situasjonen som har oppstått. I ytterste konsekvens kan det virke som om Telenor kontrollerer alle ledd i en verdikjede som ender hos forbrukeren. Med den hurtige teknologiske utviklingen vi opplever, er det ikke bare en mediepolitisk revolusjon det er snakk om – det er også en teknologipolitisk revolusjon, der vertikal integrasjon er et av nøkkelordene. Denne revolusjonen krever etter Venstres mening en sterk politisk bevissthet og årvåkenhet fordi den berører så mange sentrale områder i vårt samfunn – tv-tilbud, bredbåndsutbygging, innhold på nett osv. Vi ser mye av den samme diskusjonen i Sverige, der debatten omkring den tidligere monopolisten TeliaSoneras posisjon går høyt.




La meg dvele litt ved Telenors rolle i bredbåndsmarkedet. Debatten om Telenors mulige frakobling fra nettsamarbeidet Norwegian Internet eXchange i vår, den såkalte NIX-saken, illustrerte for de fleste av oss den markante markedsposisjonen Telenor har i det norske bredbåndsnettet. Venstre arrangerte sammen med Høyre et åpent seminar på Stortinget om utfordringene knyttet til dette. Seminaret tydeliggjorde en viktig problemstilling innenfor de nye teknologiske markedene, nemlig eierstruktur og maktbalanse. Etter Venstres mening er det uheldig at én aktør både er dominerende leverandør av innholdstjenester og samtidig dominerende infrastrukturleverandør. En slik dominerende stilling kan føre til – slik flere har vært inne på – at aktøren får mulighet til å vri nettrafikken fra konkurrerende innholdsleverandører over på egne tjenester, eller til selskaper som er i stand til å betale for prioritert båndbredde. I verste fall kan en slik situasjon føre til at innholdet på Internett går fra å være fritt og uavhengig til å bli styrt av de største og dominerende aktørene innenfor infrastruktur og innhold. Disse utviklingstrekkene kan i ytterste konsekvens føre til at nettnøytraliteten, som er viktig både med hensyn til markedsmangfoldet og ytringsfriheten, kan stå for fall, og det er en skremmende tanke.




Til slutt: Hvis vi ser til vårt naboland Sverige, som jeg tidligere var inne på, har det svenske post- og teletilsynet nylig foreslått at TeliaSoneras aksessnett, altså TeliaSoneras egne kabler og koblingsmateriell mellom eget telekommunikasjonsutstyr og private telenett, skal skilles ut i et selskap gjennom en såkalt funksjonell separasjon. Begrunnelsen er at et slikt skille vil gi bedre konkurranse og dermed et bedre internettilbud for befolkningen. I Sverige er konkurrentene til TeliaSonera, inkludert Telenor, svært begeistret for et slikt forslag. Telenor Sverige går faktisk inn for en «light» implementering av funksjonell separasjon i sin offisielle høringsuttalelse som kan leses på det svenske næringsdepartementets nettsted.




På vårt landsstyremøte i september vedtok Venstre en uttalelse om at en utskillelse av den infrastrukturdelen som aksess utgjør for Telenor, er veien å gå i Norge også, og Venstre vil oppfordre Regjeringen til å sette i gang en utredning med sikte på et slik skille i Norge. Gitt Telenors syn på dette spørsmålet i Sverige er jeg sikker på at de vil være enige om dette i Norge også.




