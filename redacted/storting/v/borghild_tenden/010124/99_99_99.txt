 Jeg tillater meg å stille følgende
spørsmål til sosialministeren:

«Ifølge Asker og Bærums
Budstikke ble mengden beslaglagt ecstasy i Asker og Bærum
tredoblet fra 1999 til 2000. Samme tendens ser man andre steder.
Det er stadig yngre mennesker som bruker stoffet, og politiet skremmes
av alminneliggjøringen. Ecstasy er, ifølge overlege Jon
Johnsen i Psykiatrisk Ungdomsteam i Akershus, spesielt farlig fordi
det «tømmer» serotonin i hjernen.

Foreldreansvaret er klart, men har Regjeringen
en strategi som kan bidra til reduksjon av bruken av dette farlige
stoffet?»

  Jeg takker sosialministeren for svaret. Jeg
hadde vel ønsket at hun ville gått litt mer konkret
inn på ecstasy. Etter mine kunnskaper er det det farligste
stoffet av dem alle. Men jeg tillater meg å stille et tilleggsspørsmål.

Det kommer stadig nye såkalte party-dop
ut på markedet. Sosialministeren nevnte selv GHB. Den industrien som
utvikler disse stoffene, ligger i forkant, så det er vanskelig
selv for fagfolk å følge med. Blir dette med stadig
nye trender blant ungdom tatt på alvor i den forstand at
man bevisst bygger opp kompetanse, slik at man så raskt
som mulig kan gå ut med informasjon til barn, ungdom, skole
og foreldre?

