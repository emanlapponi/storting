 Jeg takker statsråden for svaret, og er glad for at hun sier hun vil prioritere skoleveiene høyt. Men svaret var vel også som ventet; de økte midlene til kommunene er svaret på det meste. Det er selvsagt positivt at en del kommuner har mer penger å rutte med, men det må da også være lov å være kreativ og ta andre virkemidler i bruk. Belønningsordningen for kollektivtrafikk har som kjent vært en suksess. Det er fokusert på viktigheten av kollektivtrafikk i byene våre. Det har ført til at byene har skjerpet seg litt ekstra, og større tettsteder ber om liknende belønningsmidler.




Jeg har stor sans for slike positive ordninger – det at man strekker seg litt. Jeg er glad for at denne regjeringen følger opp belønningsordningen, om enn med litt mindre midler.




Bondevik II-regjeringen gav i sin tid ekstra prosjektmidler til Akershus fylke, fordi man ikke greide å ivareta den enorme elevveksten i videregående skole.




Sånn sett kan fylker og kommuner ha ulike behov til ulike tider, og da mener jeg at en statsråd må kunne gi signaler og incitamenter til et så viktig område som trygge skoleveier. Derfor vil jeg bli svært tilfreds dersom statsråden så nærmere på en form for belønningsordning, incitament. Hun svarte ikke helt på det i sitt innlegg, men jeg håper kanskje hun kan komme tilbake til det senere.




Anders Anundsen hadde her overtatt presidentplassen.




