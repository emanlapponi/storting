  Jeg takker for et langt og innholdsrikt svar.
Statsråden er jo hyppig ute i media og snakker om rushtidsavgift
og fullroser trengselskatten i Stockholm. I den grad det er en suksess – det
diskuteres jo, som vi begge kjenner til – så var
et av suksesskriteriene at det var bygd opp et svært
godt kollektivtilbud i forkant.

Slik jeg ser det, går statsråden
motsatt vei. Hun følger ikke opp den evalueringen
som sier at man må satse mer på belønningsordningen,
og jeg forstår det slik at hun nå har bestilt
en utredning om køprising fra Transportøkonomisk
institutt – TØI.

Så mitt spørsmål
til statsråden er da: Ville det ikke være
smart, mens man venter på denne utredningen fra TØI,
som jeg har lest om i media, å satse mer på kollektivtrafikk?

