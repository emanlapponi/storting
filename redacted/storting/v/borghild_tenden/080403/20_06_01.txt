 Innledningsvis ønsker jeg å takke interpellanten for at hun reiser dette viktige temaet. Som interpellanten sikkert er oppmerksom på, har Venstre liggende et representantforslag i komiteen som også omhandler dette temaet, der vi fremmer en rekke forslag. Jeg håper det er slik at man har lov til å mene noe, komme med forslag og se framover, selv om man har sittet i regjering, og selv om man har sittet med justisministeren. 




Venstre mener det er viktig å planlegge langsiktig for å få en forsvarlig bemanning innen politiet. Vi har fremmet forslag om å øke antall stillinger i politiet, fordi vi ikke ønsker en vekterstat, men et tydelig, aktivt og synlig politi. Venstre har foreslått at minst en fjerdedel av stillingene besettes i Oslo-området. 




Det er viktig at politiet har en bemanning som står i forhold til de oppgavene de skal utføre. Derfor lovet Bondevik II-regjeringen å fremme en bemanningsplan for politiet der man samlet vurderte behovet for personell i et lengre tidsperspektiv etter evalueringen av politireformens fase 2 i 2007. Hovedformålet var å sikre at man har tilstrekkelig bemanning også i framtiden for å møte de utfordringene politietaten står overfor de neste fem-ti årene. Etter at Bondevik II-regjeringen gikk av, fremmet Venstre i mai 2006 forslag om å vedta en slik bemanningsplan. Forslaget lød: 







«Stortinget ber Regjeringen etter evalueringen av politireformens fase 2 i 2007 komme tilbake med en samlet vurdering av behovet for tilgang på personell i et lengre tidsperspektiv.»




Forslaget fra Venstre fikk enstemmig støtte.




Etter Venstres syn er det behov for å øke satsingen på politiet, særlig for å styrke utetjenesten og arbeidet mot organisert - herunder økonomisk - kriminalitet. Politiets utetjeneste kommer i kontakt med befolkningen i mange ulike situasjoner - vanskeligstilte ungdommer, akuttpsykiatri, drapsåsteder. Utetjenesten har en aktiv rolle i lokalmiljøet som det er viktig å styrke. Venstre ønsker å utvide politireserven til 2 000 personer. Vi ønsker også å utvide bruken av politireserven i forbindelse med praktiske politioppgaver sammen med vanlige politifolk. 




Oslo har som landets hovedstad særlige utfordringer, det være seg organisert kriminalitet eller hvitvasking av penger. Derfor fremmet også Venstre et forslag om tiltak for å bekjempe juks og svindel og organisert kriminalitet i drosjenæringen. Drosjenæringen sliter med et betydelig tillitsproblem etter avsløringer om skattesvindel og etter at drosjesjåfører har vært innblandet i våpenomsetning for de kriminelle gjengene i Oslo. Dette går ut over det klare flertallet av drosjesjåførene, som driver på ærlig vis, og kundene, som kan oppleve utrygghet og ubehagelige situasjoner. Det er også uheldig ut fra den alminnelige rettsfølelsen at svindel og kriminalitet innen en næring ikke blir slått hardt ned på. 




Til slutt: Som nevnt innledningsvis har Venstre et representantforslag knyttet til økt bemanning i politiet liggende til behandling i komiteen, et forslag jeg håper vi får bred støtte for når det kommer til behandling i denne sal.




