 (ordfører for saken): Vi kunne sikkert holde en lang filosofisk debatt om dette,
                  om vi er slaver av staten, eller om vi er slaver av det livet vi lever. I alle
                  fall skal vi nå behandle et forslag fra representantene Dagfinn Høybråten og Hans
                  Olav Syversen om å utvikle et mål for brutto nasjonal livskvalitet som et
                  supplement til brutto nasjonalprodukt. Det er sikkert et forslag som mange i
                  første omgang kanskje møter med et skuldertrekk. 

Kommentator Elin Ørjasæter skrev følgende på nettstedet E24 sist fredag: 

«Er forslaget årets dummeste eller tvert imot årets viktigste? Det åpner i
                     hvert fall for større diskusjoner enn de fleste andre representantforslag i
                     Stortinget.» 

Om forslaget er årets viktigste, skal ikke jeg konkludere med, men jeg er i hvert
                  fall glad for at komiteen har hatt en god og bred behandling av forslaget og den
                  problemstilling forslaget reiser. Vi hadde etter mitt skjønn en meget god høring i
                  komiteen, hvor Per Espen Stoknes fra BI og Asle Rolland fra Statistisk sentralbyrå
                  bidro til å belyse saken fra flere ulike sider. 

Som det kom fram gjennom høringen, og som også forslagsstillerne viser til, er det
                  på flere ulike hold i gang et arbeid med å finne indikatorer for å måle
                  livskvalitet som et supplement til brutto nasjonalprodukt. Det er spesielt tre
                  ulike internasjonale prosjekt for å måle framskritt «beyond GDP», eller
                  bruttonasjonalproduktet, som det er verdt å se nærmere på: det globale prosjektet
                  «Measuring the progress of societies», som gjennomføres i regi av Organisasjonen
                  for økonomisk samarbeid og utvikling, Eurostats arbeid med å utvikle en ny indeks
                  for EU, og «Commission on the Measurement of Economic Performance and Social
                  Progress», oppnevnt av Frankrikes president, Sarkozy, med Joseph Stiglitz som
                  leder. 

Det sistenevnte, Stiglitz-kommisjonen, kom for kort tid siden med en foreløpig
                  rapport som peker på at det vil være naturlig å måle framtidens nasjonalprodukt i
                  tre likeverdige størrelser: klassisk BNP, miljø og bærekraft og livskvalitet. 

Det er en tilnærming som jeg deler, og som en samlet komité også mener er
                  interessant å overføre til Norge. Som høringen i komiteen viste, er det også i dag
                  fullt mulig å gjøre dette, og det kan gi meningsfulle data for politikkutforming
                  fordi det vil kunne dekke et behov for kunnskap om verdier som ikke er
                  tilgjengelig i tradisjonelle økonomiske data. Spesielt med tanke på at
                  humankapitalen utgjør 82 pst. av vår framtidige nasjonalformue, er det viktig at
                  vi har et bredere grunnlag som nettopp styrker kunnskapen og forståelsen av
                  humankapitalen. 

Jeg mener også at måling av den nasjonale livskvaliteten kan være et viktig
                  supplement til å vri vekstens innhold i mer klima- og miljøvennlig retning og
                  dermed være et fornuftig bidrag for å løse en av vår tids største utfordringer. 

Tilbake til Elin Ørjasæter. Hun avslutter sin kommentar som følger: 

«Troen på lykkemålinger kan enten sees som utrolig naivt. Eller utrolig
                     autoritært. Hvis finansdepartementets byråkrater skal bestemme hva som gjør oss
                     lykkelige er vi virkelig ute å kjøre. 

Men forslaget kan også sees som et av de få som virkelig tar tak i politikkens
                     viktigste spørsmål. Nettopp ved å være autoritær nok til å si at noe gjør oss
                     lykkeligere enn andre ting, bedriver politikerne politikk. Og det er jo det vi
                     har valgt dem til.» 

Jeg ønsker verken å være naiv eller autoritær, men nettopp bedrive politikk. Når
                  en samlet komité ser positivt på forslaget og foreslår å vedlegge det protokollen,
                  betyr ikke dette at forslaget legges i skuffen, men at vi er åpne og søkende etter
                  å finne fornuftige måter å lage et supplement til bruttonasjonalproduktet for om
                  mulig å bedre livskvaliteten for det norske folk. 

