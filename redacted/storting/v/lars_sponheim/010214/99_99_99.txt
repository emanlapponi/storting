  Jeg skal få stille kommunal- og regionalministeren
følgende spørsmål:

«Adresseavisen kan 5. februar 2001
melde at en rumensk forsker, som er tiltenkt en nøkkelrolle
i oppbyggingen av nytt laboratorium ved NTNU, kreves utvist av Utlendingsdirektoratet.
Grunnen er at han har mottatt støtte fra Statens lånekasse
for utdanning. Hjemlandet hans, Romania, kan ikke benytte seg av
hans kompetanse, det kan derimot konkurrerende forskningsstiftelser
i andre land.

Mener statsråden dette er riktig måte å tolke
regelverket på?» 

 Jeg takker for svaret. Jeg fant tross alt positive
trekk i dette, ved at statsråden ser at det her er nødvendig å gjøre
noen endringer. 

Mye av debatten går nå på at
vi trenger å myke opp bestemmelsene om arbeidsinnvandring,
og spesielt for mennesker som vi definitivt trenger i Norge. Det
har også statsråden på generelt grunnlag
gitt uttrykk for. Her står vi da overfor en rumener som
er utdannet i Norge, med en helt spesiell spisskompetanse som vil
tilføre Norge noe, og som vi har vanskelig for å få tilført
av andre – det er det god dokumentasjon for. Statsråden
bør nå sette ut i handling fine ord om en oppmyking
på dette området. 

Men jeg er uenig i at det ikke er en skjønnsadgang
i reglene. Karantenebestemmelsen, som det blir kalt, mener jeg er
feil bruk av ord. Denne femårspraksisen er en hovedregel,
men det er full anledning for statsråden til å utøve
et skjønn. Ut fra min befatning med denne saken, som jeg
har fått mye dokumentasjon på, bør dette
skjønnet brukes, ellers er det ikke troverdig alt pratet
om å myke opp arbeidsinnvandring for grupper som vi definitivt
trenger arbeidskraften til i Norge.

  Jeg takker igjen for tilleggssvaret, som jeg
oppfatter forsterker hovedsvaret. 

Det er selvsagt riktig at statsråden
ikke kan gripe inn i enkeltsaker, men jeg har erfaring for at underliggende
instanser er ganske lydhøre for endringer av politikk på områder,
slik at det kommer til å bli gjennomført. Ut fra det
statsråden her sier, tror jeg at denne konkrete saken bør
finne sin løsning, hvis det overhodet skal føre
til noen endringer av politikken som statsråden nå gir
uttrykk for. Så jeg takker igjen for svaret. 

Jeg tror vi kan regne med at når det
gjelder en usedvanlig dyktig rumensk forsker, som sitter inne med
en helt spesiell materialkunnskap som norske bedrifter klart gir
uttrykk for gjennom brev at de trenger, som forskningsmiljøet
i Trondheim gir uttrykk for at de trenger,  og som ønsker å bruke
sin arbeidskraft og kompetanse til å tilføre Norge
noe som hjemlandet ikke kan bruke fordi det gjelder for avansert
teknologi, ligger det til rette for at han vil kunne få lov å bruke
all denne kompetansen i Norge. Jeg takker for statsrådens
svar.

