 Jeg takker foreløpig for det svaret. Det er godt å høre at forliksrådene ikke skal svekkes. 




Vi er kommet opp i en kinkig situasjon, for, som statsråden sier, forliksrådene er som den laveste rettsinstansen i samfunnet, svært viktige i kommunen. Etter selv å ha ti års erfaring med dette arbeidet vet jeg hva det nedlegges av arbeid for å finne forlik og finne gode løsninger på lavest mulig nivå.




Det som er problemet nå, er at mange bruker ganske mye av sin fritid på dette vervet. De bruker dager på kurs, og de føler at denne godtgjøringen ikke står i stil til innsatsen. Vil departementet fortsatt satse på forliksrådene, og vil det da komme nye reduksjoner? Dette blir veldig vanskelig for dem som allerede er valgt. 




