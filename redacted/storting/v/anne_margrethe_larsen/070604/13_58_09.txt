 

(ordfører for saken): 

EFTA-parlamentarikerkomiteens oppgave er å drøfte EFTA-samarbeidets og EØS-avtalens utvikling og andre europapolitiske emner. Den skal dessuten virke som et konsultativt organ overfor EFTAs ministerråd. I forbindelse med de to EFTA-ministermøtene i året avholdes et eget møte mellom parlamentarikerne og regjeringsmedlemmer fra EFTA-statene. Det avholdes også et eget møte mellom parlamentarikerne og EFTAs konsultative komite for arbeidslivets parter.




EØS-parlamentarikerkomiteen skal ved dialog og debatt bidra til en bedre forståelse mellom EU- og EFTA-statene. Komiteen kan gi uttrykk for sine synspunkter i form av rapporter eller resolusjoner. I hvert møte drøftes EØS-avtalens utvikling og oppfølging av tidligere vedtatte resolusjoner.




Jeg vil poengtere at det er viktig for Norge å bruke alle tilgjengelige arenaer for å utnytte mulighetene som EØS-avtalen gir. Den parlamentariske dimensjonen blir her stadig viktigere.




Jeg vil videre peke på Stortingets behandling av St.meld. nr. 23 for 2005-2006, Om gjennomføring av europapolitikken. Det tas her til orde for økt åpenhet for å fremme mer debatt om viktige EØS-saker i Norge. Dette gjelder også i forhold til vår parlamentariske kontakt inn mot EFTA, EØS og EU. Økt åpenhet på dette området kan bidra til mer debatt og engasjement om norsk europapolitikk.




Arbeidet som gjøres i den felles EØS-parlamentarikerkomite, er et viktig grunnlag for reell politisk dialog mellom folkevalgte i Norge og i EU. Vi har grunn til å være tilfreds med at arbeidet i EØS-parlamentarikerkomiteen i stadig sterkere grad fokuserer på aktuelle politiske spørsmål for de berørte land. Herunder kan eksempelvis nevnes nordområdepolitikken, der norsk nordområdesatsing er blitt profilert og satt i sammenheng med EUs politikk for den nordlige dimensjon.




Til slutt vil jeg poengtere at EU er i utvikling, og et viktig trekk er at Europaparlamentets innflytelse på utformingen av nytt EU- og EØS-regelverk øker. Parlamentet har en åpen beslutningsprosess som potensielt styrker Norges muligheter for innsikt og bidrag til utformingen av nye rettsakter. Dette er imidlertid avhengig av en mer offensiv og koordinert innsats fra Norges side. Jeg vil derfor understreke betydningen av å styrke Stortingets parlamentariske kontakt inn mot EU-systemet generelt, herunder især Europaparlamentet. Dette kan bidra til å sikre tidlig påvirkningsmuligheter og økt innsikt i saker som berører viktige norske interesser.




