 (ordfører for saken): Hovedoppgaven til Den vesteuropeiske unions parlamentariske forsamling er å følge opp EUs sikkerhets- og forsvarspolitikk. Mer konkret utarbeider forsamlingen rapporter og vedtar anbefalinger og uttalelser om forsvars- og sikkerhetspolitiske spørsmål. Forsamlingen er også et formelt bindeledd mellom EU og NATO. Som assosierte medlemmer deltar de fem norske representantene fullt ut i forsamlingen, men de har ikke stemmerett i plenum. 




I løpet av 2007 behandlet forsamlingen rapporter om en rekke forsvars- og sikkerhetsrelaterte temaer. Jeg har lyst til å benytte anledningen til å berømme den norske delegasjonen for å ha fokusert spesielt på nordområdene. Herunder kan nevnes at delegasjonsleder Odd Einar Dørum var medordfører for rapporten «Security in the High North». Den ble lagt fram under vårsesjonen i juni 2007 og vedtatt uten endringer. Rapporten drøfter sikkerhetsutfordringene i nord, bl.a. i lys av voksende energibehov og akselererende klimaendringer. Norge var også vertskap for et VEU-seminar om nordområdene som fant sted på Svalbard i mai 2007. Disse tiltakene er av stor betydning for å skape forståelse for og trekke andre lands oppmerksomhet mot muligheter og utfordringer i våre nordområder. 




Til slutt vil jeg nevne at selv om VEUs råd i praksis ikke lenger møtes på ministernivå, men på embetsnivå, brukes VEU fortsatt aktivt av en rekke land. Som ikke-medlem av EU er ikke minst VEU av betydning for Norge. Dette forventes å inngå i den varslede evalueringen av Stortingets deltakelse i interparlamentariske fora. 




Komiteen legger herved fram en enstemmig innstilling. 




