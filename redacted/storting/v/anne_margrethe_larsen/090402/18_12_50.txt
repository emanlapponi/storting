 Jeg vil også takke interpellanten for å ha tatt opp et svært viktig spørsmål, nemlig atomnedrustning. 




Venstres visjon er en verden fri for kjernefysiske våpen. I mellomtiden må vi gå inn for å oppnå økt sikkerhet for alle på et lavere rustningsnivå enn i dag. Vi ønsker å se et sterkt FN i førersetet på nedrustnings- og ikke-spredningsområdet. Mer konkret bør Det internasjonale atomenergibyrået, IAEA, som er FNs vaktbikkje, styrkes og gis tilstrekkelige ressurser til å gjennomføre sine kontrolloppgaver på en effektiv måte. 




Nedrustning er dessverre blitt viet relativt liten oppmerksomhet i de senere år, vil mange hevde, da den har kommet i skyggen av andre store problemer, som terrorisme og klimaendringer. Atomvåpen berører imidlertid like mye nå som før fundamentale trekk ved vår egen sikkerhet. 




Etter viktige framskritt på nedrustningsområdet på 1990-tallet så vi et fornyet rustningskappløp i kjølvannet av terroranslagene mot USA 11. september 2001. Utfordringen i dag er å få nedrustningen i gang igjen. 




Jeg savner her et enda bredere folkelig engasjement mot atomvåpen, noe som var en viktig drivkraft bak nedrustningen på 1990-tallet. Nei til Atomvåpen har arbeidet utrettelig, og vi trenger mange flere. Jeg er dessuten enig med utenriksministeren i at vi trenger et aktivt sivilt samfunn i arbeidet mot atomnedrustning, på samme måte som vi hadde behov for det i de prosessene som ledet fram til forbud mot landminer og klasevåpen. 




Interpellanten viser til NATOs toppmøte i april 2009, som skal legge fram en Declaration on Alliance Security, med sikte på å utarbeide et nytt strategisk konsept. Dette gir en god anledning til å stake ut en ny kurs med hensyn til doktrine for bruk av atomvåpen og nedrustning. Positivt i så henseende er at USAs nye president, Barack Obama, har varslet en sterk vilje til å fremme nedrustning, som flere av mine kolleger har nevnt. Dette er avgjørende, da USA må gå foran og vise lederskap. Obama har videre sagt at han vil satse på dialog og samarbeid, noe som virkelig lover godt. 




Men også Russland er en viktig aktør. Til sammen har USA og Russland 95 pst. av verdens kjernefysiske våpenarsenaler, som mange har nevnt før meg. Et avgjørende skritt blir derfor at USA og Russland fornyer den tosidige START-avtalen om strategiske atomvåpen, som snart løper ut. En viktig forutsetning her er at tilliten mellom USA og Russland bygges opp. Obama-administrasjonens ønske om en ny start – en «reset», som de kaller det – i forholdet til Russland er et godt utgangspunkt. 




Videre må partene komme til enighet om rakettskjoldet. Dette mener jeg burde være mulig, da det framstår som et uferdig forsvarssystem rettet mot en uferdig trussel. Dessuten må utestående problemer knyttet til Russlands suspensjon av deltakelse i Avtalen for konvensjonelle styrker i Europa – CFE – løses. 




Sist, men ikke minst, ville det være hjelpsomt om Russland unnlot å gjenta trusselen om å plassere mellomdistanseraketter i Kaliningrad. Som vi husker, var dette president Medvedevs velkomstgave til Barack Obama som nyvalgt president. 




USA og Russland rår ikke grunnen alene. Siden den kalde krigen er listen over atommakter blitt forlenget. Vi må heller ikke glemme betydningen av at Iran, Nord-Korea og trolig andre stater kan skaffe seg atomvåpen innen relativt kort tid. I tillegg kommer faren for at atomvåpen eller spaltbart materiale kommer i hendene på ikke-statlige aktører og terrorister som har sine egne grusomme agendaer. 




Ikkespredningsproblematikken er derfor svært viktig og bør vektlegges. Uten et effektivt ikkespredningsregime vil betydningen av atomnedrustning blant de etablerte atommaktene svekkes. 




Til slutt har jeg lyst til å framholde at selv om vi står overfor mange utfordringer på nedrustningsområdet, er jeg optimist og tror at verden kan gjøre nye framskritt i årene som kommer. Også ikke-atomland som Norge kan spille en viktig rolle som pådriver. Dette gjelder ikke minst i ikkespredningssammenheng. Norge har dessuten spilt en viktig rolle i Nordvest-Russland med å rydde opp i atomavfall etter den kalde krigen. 




