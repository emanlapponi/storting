 Utviklingen i Irak er svært foruroligende, og dagens situasjon for sivile, og spesielt for kvinner, som nevnt, gir grunn til bekymring.




Den nye regjeringen i Irak fikk, som vi vet, en trang start. Etter en meget aktiv fødselshjelp fra USA bygger den på en skjør balanse mellom de ulike folkegruppene i Irak i dag. Regjeringen ledes av sjii tten Nuri al-Malikis. Foruten å holde regjeringen samlet blir hans største utfordring å få kontroll med den sekteriske volden i landet. USA har forhåpninger om å trekke sine soldater ut i løpet av 2007, men foreløpig synes nok ikke det realistisk.




Et foruroligende moment ved situasjonen i Irak er at det ikke synes å foreligge noen plan B. Det vil si at hvis regjeringen til al-Malikis nå bryter sammen, er det kun et massivt militært nærvær fra USA og Storbritannia som kan forhindre at Irak ender opp i anarki og borgerkrig. Dette vil kunne få store og langvarige konsekvenser for både Irak og regionen.




Sett i lys av dette vil jeg spørre utenriksministeren om hva slags forbindelser den norske regjeringen har med den nye irakiske regjeringen. Utenriksministeren understreket i sitt innlegg de ulike oppgavene hvor Norge har bidratt, og jeg vil be han kort redegjøre for om regjeringen til al-Malikis fortsatt kan påregne hjelp og støtte fra den norske regjeringen.




