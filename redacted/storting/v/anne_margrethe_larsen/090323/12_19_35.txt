 Jeg vil innledningsvis understreke at Venstre er blant dem som ønsker å gjøre mer
                  for å øke kvaliteten på all bistand. Jeg er derfor glad for Riksrevisjonens
                  gjennomgang av den humanitære bistanden og avdekking av forhold som kan utbedres. 

Jeg skal være blant de første til å innrømme at humanitær bistand ofte må gis
                  under et betydelig tidspress, gjerne i forbindelse med en omfattende katastrofe i
                  den tredje verden, hvor det er ingen eller dårlig infrastruktur. Mange
                  beslutninger må tas fort, og det må improviseres for å få fram hjelp til
                  nødlidende. 

Dette fritar oss imidlertid ikke fra ansvaret det er å sikre en høyest mulig
                  kvalitet på den humanitære bistanden. Venstre har derfor gått inn for betydelige
                  økninger til kvalitetssikring i forbindelse med behandlingen av inneværende års
                  bistandsbudsjett. Bevilgningene skulle bl.a. brukes til å videreutvikle nye
                  tilnærminger og metoder for evaluering og kvalitetssikring. Dette gjelder både på
                  nasjonalt nivå og i samarbeid med andre likesinnede giverland. Mottakere av
                  bistanden bør i større grad trekkes med i dette arbeidet. 

Jeg stiller meg derfor bak forslagene i innstillingen som sikter mot å heve
                  kvaliteten på den humanitære bistanden. Dette mener jeg krever økte ressurser til
                  resultatrapportering og evaluering. Videre bør det utredes hvordan metodene for
                  denne aktiviteten kan utbedres. 

Det framgår av innstillingen at sluttrapporten fra prosjekter ofte begrenser seg
                  til tekniske og økonomiske forhold. Vurderinger av selve den humanitære innsatsen
                  kommer ofte i bakleksa. Dette mener jeg viser at det er et stort
                  forbedringspotensial med hensyn til kvalitetssikring av den humanitære bistanden. 

Dette gjelder også i skjæringspunktene mellom den kortsiktige humanitære
                  innsatsen, overgangsbistanden og den langsiktige bistanden. Disse ulike
                  bistandsformene forvaltes av ulike avdelinger i Utenriksdepartementet, og
                  bevilgningene går over ulike budsjettkapitler. 

Undersøkelsen til Riksrevisjonen avdekker, ikke helt overraskende, at det er liten
                  grad av koordinering mellom disse bistandsformene. Videre planlegger de humanitære
                  aktørene i liten grad for hvordan den kortsiktige bistanden skal avvikles, og for
                  hvordan den eventuelt skal avløses av en mer langsiktig bistand. Jeg mener at det
                  bør legges ned en betydelig innsats for å gjøre overgangen mellom den kortsiktige
                  og langsiktige bistanden om ikke sømløs, så i hvert fall mer strømlinjeformet enn
                  i dag. Her tror jeg det er en stor effektivitetsgevinst å hente. 

Videre er jeg opptatt av begrensningen som ligger i at departementet inngår
                  ettårige avtaler knyttet til den humanitære bistanden. Jeg innser at denne
                  bistandsformen er kortsiktig i kraft av sin natur, og at ett år i slike tilfeller
                  burde være tilstrekkelig. Men når så ikke er tilfellet, f.eks. i forbindelse med
                  en vedvarende humanitær krise, bør bevilgningen kunne forlenges eller tas med over
                  til neste års budsjett. Dette bør kunne skje uten omfattende prosedyrer som krever
                  unødig mye ressurser av berørte parter. 

Til slutt vil jeg framholde at mye tyder dessverre på at det blir en økt
                  etterspørsel etter humanitær bistand i framtiden. Den norske humanitære bistanden
                  økte til 2,6 milliarder kr i 2008, og jeg kommer nok også til å være blant dem som
                  vil argumentere for at dette beløpet skal bli enda større til neste år. Dette
                  forutsetter imidlertid økt fokus på kvalitet og økt fokus på midler til dette. 

Jeg har videre merket meg at den humanitære innsatsen går til 60 land og 186 ulike
                  mottakere. Dette synes jeg er noe mye. Skal vi klare å heve kvalitet og
                  effektivitet, tror jeg vi blir nødt til å konsentrere innsatsen betydelig. For
                  Norge kan ikke være med på alt – overalt. 

