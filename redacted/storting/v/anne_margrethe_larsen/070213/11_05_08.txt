 Jeg synes det er gledelig at den nye internasjonale avtalen om tropisk tømmer representerer en forbedring i forhold til gjeldende avtale på vesentlige punkter. Jeg vil først og fremst peke på at miljøperspektivet er styrket, noe som også gjelder omtalen av bærekraftig skogsdrift.




Ett siktemål med avtalen er å fremme bedre forståelse av betydningen av ikke-tømmerbaserte skogsprodukter og miljøtjenester. Dette gjelder bl.a. produksjon av oksygen og reduksjon av CO

2

-mengden i atmosfæren, balanse i vannhusholdningen og bevaring av artsmangfold. Videre understrekes betydningen av styrket skogsforvaltning for å sikre at handel med tropiske tømmerprodukter kommer fra bærekraftig skogsdrift.




Et annet viktig aspekt ved avtalen er at den framhever betydningen av at produktene er høstet og handlet på legalt vis. Det oppfordres derfor til økt bruk av frivillige mekanismer for handel med tropisk tømmer, herunder sertifisering.




Venstre ser det videre som et framskritt at avtalen tar mer hensyn til menneskelige forhold, herunder sosiale aspekter. Den har således intensjoner om å bidra til fattigdomsbekjempelse, med et spesielt søkelys på skogsavhengige innfødte folkegrupper og urfolk. Avtalen framhever dessuten behovet for bedre levestandard og arbeidsbetingelser for skogsarbeiderne.




Alle disse tiltakene understøttes av en bedre og mer langsiktig finansieringsmekanisme. Viktige moment her er at konsumentlandenes finansielle bidrag skal økes, og at det åpnes for frivillige bidrag. Dette vil legge forholdene til rette for økte ressurser til kompetansebygging og opplæring for å fremme en bærekraftig skogsdrift og bekjempe ulovlig hogst.




Sett i lys av dette mener jeg at den nye avtalen vil være et viktig instrument for å fremme internasjonalt samarbeid om bærekraftig forvaltning av tropisk skog og handel med tropisk tømmer.




Formuleringene i avtalen er på flere av de nevnte områdene noe mindre forpliktende enn hva man kunne ønske. Likevel må avtalen totalt sett karakteriseres som god, og vesentlig bedre enn den forrige – ITTA 1994.




