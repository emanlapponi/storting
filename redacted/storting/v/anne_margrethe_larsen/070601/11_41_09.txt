 Som flere før meg har nevnt: Vietnam opplever en kraftig økonomisk vekst. Utenlandske investeringer skyter i været. Landet er nå verdens nest største riseksportør, og vietnamesiske bønder er klare til å sende stadig nye landbruksprodukter ut på verdensmarkedet. Andre sektorer, som tekstil og IT, gjør seg også gjeldende. Myndighetenes økonomiske politikk gir gode resultater.




Utad virker det som om landet går gjennom store økonomiske og politiske reformer. Men skinnet bedrar. Samtidig som myndighetene tilpasser seg en stadig mer markedsliberalistisk økonomisk politikk, strammer de inn grepet på befolkningen.




Mange vietnamesere nærer et sterkt håp om at økonomisk frihet vil føre til politisk frihet. De ønsker grunnleggende demokratiske rettigheter på linje med oss her i Vesten. Men Vietnam har i likhet med Kina lagt seg på en kurs som innebærer en rivende økonomisk utvikling ledet av et autoritært kommunistisk regime.




Ingen politisk opposisjon tillates, og det er liten ytringsfrihet. Regimet slår hardt ned på mennesker som kjemper for grunnleggende rettigheter som religions- og forsamlingsfrihet, som mange før har nevnt. Landet har i dag flere hundre politiske og religiøse fanger, og det rapporteres stadig om tortur og mishandling.




Videre legges det sterke bånd på pressen, og det er et økende problem at journalister fra vestlig presse ikke slipper inn i landet. Gruppen av dissidenter som tør opponere, utsettes for regelrett trakassering av politiet. Sentrale virkemidler er kontinuerlig overvåking, ransaking av hus, konfiskering av datamaskiner og daglige avhør.




Venstre – og jeg – er svært bekymret for denne utviklingen i Vietnam, og jeg vil berømme Høyre for å fokusere på menneskerettighetene i landet.




Som representanten Solberg nevnte: Da vi besøkte Vietnam i september i fjor, tok vi i utenrikskomiteen opp menneskerettighetsspørsmål, og vi fikk inntrykk av noe åpenhet og en viss positiv utvikling.




Jeg har også lyst til å nevne – fordi jeg er bekymret – dette med religionsfrihet, og ikke minst dette med kvinner og menneskehandel, som er et svært viktig tema, og som utenriksministeren heldigvis også nevnte at man har i fokus.




Jeg vil benytte anledningen til å oppfordre Regjeringen til å legge et økt press på vietnamesiske myndigheter. Dette kan skje gjennom den bilaterale menneskerettighetsdialogen som ble innledet i 2001 – og på alle andre relevante arenaer, noe som også utenriksministeren har redegjort for.




Vi må si klart fra om at fundamentale rettigheter brytes. Vi må gjøre hva vi kan for å påvirke makthaverne i Hanoi i riktig retning.




Til slutt vil jeg påpeke at kommunistregimet i Vietnam blir trukket stadig lenger inn i den internasjonale varmen. Medlemskap i WTO er her et sentralt stikkord. Fra norsk side bør vi minne om at dette for Vietnams del klart forutsetter at de respekterer grunnleggende sivile og politiske rettigheter.




