 Jeg takker for svaret, og har et oppfølgingsspørsmål. 

Nylig kunne NRK melde at anslag som Strålevernet har gjort, viser at 90 000
                     barn og unge her i landet daglig kan oppholde seg i rom hvor radonnivået er
                     uakseptabelt høyt. Statens strålevern har lenge vært bekymret for at kommunene
                     ikke tar radonproblemet i skoler og barnehager alvorlig nok. Ifølge Verdens
                     helseorganisasjon, WHO, er det bare røyking som representerer en større
                     lungekreftrisiko. 

Statsråden har et tydelig engasjement med hensyn til forebygging i
                     planleggingen av en samhandlingsreform. Vil det ikke være god forebygging å
                     sette inn statlige midler for å få kommuner til å gjennomføre de tiltakene de
                     selv har kartlagt og påvist? 

