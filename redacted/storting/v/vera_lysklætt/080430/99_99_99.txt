 Jeg takker for svaret og har følgende
oppfølgingsspørsmål: 

Studentsamskipnaden bygger
og forvalter et relativt stort volum av bygninger til studenter, men retter
seg lite mot elever i videregående skole. Fylkeskommunene gir heller
ikke noe organisert botilbud til disse elevene. Hjemkommunen eller vertskommunen
til den enkelte elev tar heller ikke så ofte ansvar for elever som
flytter på hybel. De yngste og minst erfarne hybelboerne er prisgitt
et privat hybelmarked, ofte med lite voksentilsyn. 

Vurderer Regjeringen
noen statlige virkemidler kanalisert gjennom kommunene eller fylkene for
å følge opp hybelboere i videregående skole på
en mer systematisk måte? 

