 Jeg vil gjerne
stille et spørsmål til kommunal- og regionalministeren: 

«Frafall i videregående skole er et voksende problem. Mitt
hjemfylke Finnmark er blant de fylkene som sliter mest med dette. Det kan
være mange årsaker til at elever velger å avslutte en
utdanning. Mange må imidlertid flytte hjemmefra for å ta ønsket
utdanning. Tilbudet av boliger til elever i videregående skoler er
ofte små private hybler eller kollektiver. 

Kan statsråden
si noe om i hvilken grad Husbanken bistår kommuner og fylker med å
tilrettelegge bosituasjonen for elever i videregående skole?»

