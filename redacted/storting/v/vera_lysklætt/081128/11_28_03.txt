 Jeg vil takke barne- og likestillingsministeren for et godt svar. Jeg skjønner at hun òg er oppriktig opptatt av at vi skal ha et godt barnevern for alle barn og unge her i landet, uansett etnisk bakgrunn. Det er jeg veldig glad for. 




I et svar til meg i desember 2006 sa daværende barne- og likestillingsminister at hun ville møte Sametinget for å få innspill og drøfte de utfordringene samiske barn og deres familier har i møte med barnevernet. Det er godt å høre at nåværende barneminister også vil følge opp kontakten med Sametinget, slik at samiske barns rettigheter i kontakt med barnevernet kan sikres. 




Et annet moment som jeg vil trekke fram i denne sammenheng, er at et interkommunalt samarbeid om barnevernstjenestene er noe jeg har stor tro på, også i forbindelse med små samiske kommuner, for derigjennom å kunne styrke barnevernet i kommuner med samisk bosetting. 




Samarbeidsregjeringen åpnet for 13 forsøk med interkommunalt samarbeid om barnevernet, og alle disse konkluderte nesten positivt på alle forsøkene. Evalueringen viser at man har lyktes med å nå målsettingen om å bidra til et bedre og større fagmiljø, bedre kompetanse og bedre tjenester. Samtidig som man drar nytte av en større og mer robust tjeneste, har man også funnet fram til organisatoriske løsninger som bidrar til å sikre god tilgjengelighet for brukerne og godt samarbeid med samarbeidspartnerne. Både ansatte, brukere og samarbeidspartnere har uttrykt stor tilfredshet med samarbeidet. Det var ikke uttrykt noen målsetting om å spare penger gjennom samarbeidet, men det har vært en underforstått målsetting at kommunene skulle få bedre og mer stabile tjenester gjennom samarbeidet enn de ville ha vært i stand til på egen hånd. I og med at kostnadene samlet sett har gått ned, samtidig som målsettingen om styrking og forbedring av barnevernstjenesten i stor grad er nådd, må et slikt samarbeid om barnevernet i disse forsøkene betegnes som svært vellykket. Dessverre var ingen kommuner i Finnmark, hvor vi nå har den største – og den sentrale – samiske bosettingen, blant disse forsøkskommunene. 




Er et interkommunalt samarbeid om barnevernet mellom kommuner med samisk bosetting noe barne- og likestillingsministeren synes er en god idé, og kunne hun tenke seg å igangsette ett eller flere slike forsøk i en eller flere regioner med samisk bosetting? 




