 Venstre deler interpellantens bekymring for verdens energibalanse, de fattige i den tredje verden og belastningen på miljøet. Venstre er sterkt bekymret for klimaendringene. Venstre deler imidlertid ikke interpellantens syn på at thoriumkraftverk er svaret for Norge på disse utfordringene.




Thoriumkraft er avhengig av teknologiske gjennombrudd. Vi snakker om en energiteknologi som i dag ville vært svært dyr å utvikle, som ligger langt fram i tid – enkelte antyder over 20 år – og som det er knyttet usikkerhet til hvorvidt er realiserbar. Avfallet fra reaktorene kan brukes til produksjon av våpen og «skitne bomber». Lagringsproblematikken knyttet til avfallet er på ingen måte løst.




Venstre vil at Norge skal ligge i fremste rekke innen forskning og utvikling av klimavennlige teknologier. Vi må imidlertid erkjenne at vi har begrenset menneskelige og økonomiske ressurser til dette arbeidet. Derfor må vi velge innsatsområder med omhu.




Venstre er kjent med at vi i Norge besitter vesentlige thoriumressurser, og Norge er også et av de landene i verden som er mest attraktive når det kommer til fornybar energi. Med vår lange kyst har vi enorme muligheter innenfor fornybar energi, som tidevannskraft, bølgekraft, saltkraft og vindkraft. Jeg vil også trekke fram vårt store potensial innen småkraft og bioenergi.




Norske bedrifter er verdensledende innen silisium- og solenergiindustrien. Flere av disse fornybare energiformene er i dag mye nærmere realisering enn thoriumteknologien. Venstre mener det er urovekkende at Norge, ifølge Det internasjonale energibyrået, ligger på jumboplass når det gjelder forskning på fornybar energi.




Norge har også betydelige forpliktelser når det gjelder å redusere utslippene fra fossil energi. Utviklingen av nye og forbedrede renseteknologier for gasskraftverk vil være et vesentlig bidrag til å redusere klimagassutslippene i Norge og i verden. En rekke oljefelt i Nordsjøen begynner å bli modne for deponering av CO

2

. Dette kan gi gode muligheter for å etablere verdikjeder for CO

2

, noe som kan gjøre CO

2

-rensing langt mer attraktivt. Norge er derfor i en god posisjon nå til å videreutvikle disse teknologiene. Vi må derfor satse på forskning og utvikling innen rensing av CO

2

.




I denne sammenhengen vil jeg gjerne vise til arbeidet i mitt eget hjemfylke. Hammerfest Strøm har utviklet verdens første tidevannskraftverk i Kvalsundet utenfor Hammerfest. Samtidig jobber Hammerfest Energi med utvikling av et gasskraftverk med CO

2

-rensing. Dette er områder som er svært viktige for Norge. Disse prosjektene i Hammerfest er fremragende prosjekter i internasjonal sammenheng, som det nå er på høy tid at myndighetene får øynene opp for, før teknologien forsvinner til utlandet.




Det er også et tankekors at både miljøbevegelsen og Norges ledende fagmiljø innen atomenergi, Institutt for energiteknikk, uttrykker sterk skepsis til en storsatsing på thoriumteknologi. Heller ikke EU, som har betydelige interesser innen utvikling av sikrere og bedre atomenergi, har ønsket å finansiere en slik storsatsing.




I energipolitikken appellerer Fremskrittspartiet og interpellanten til fornuften. Norges og verdens klima- og energiutfordringer er i høyeste grad aktuelle i dag. Da kan vi ikke vente i 20 år. Vi må derfor satse tyngre på klimavennlige teknologier som ligger nærmere i tid. Venstre kan derfor ikke prioritere thoriumforskningen. Venstre er imidlertid teknologioptimister, og det vil være viktig å følge med på utviklingen innen thoriumteknologi og bidra der hvor det er naturlig at Norge bidrar med forskning.




