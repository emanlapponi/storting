 Etter min mening er det en veldig viktig interpellasjon som Jan-Henrik Fredriksen tar opp her i dag. Vi representerer begge Finnmark og er naturlig nok opptatt av en positiv utvikling i nordområdene, noe også Regjeringen legger opp til.




Det er et stort potensial for et økt samarbeid over den norsk-russiske grensen i nord. En større samhandel i denne grenseregionen vil kunne gi svært positive ringvirkninger for befolkningen på begge sider av grensen. Det kan få mye å si for næringsutviklingen i Øst-Finnmark, som kan bli et sterkere handels- og turistsentrum. Vi ser derfor for oss positive ringvirkninger både for næringsliv og lokalsamfunn.




Undersøkelser viser at det innenfor de fleste områder har vært en positiv økonomisk utvikling i Murmansk-området de senere årene. Dette bidrar til økt kjøpekraft for befolkningen, samtidig som næringslivet i regionen får økte muligheter til internasjonal handel og investeringer. Dette åpner igjen for store muligheter.




Venstre er opptatt av at det skal bli en balansert næringsutvikling i Finnmark som følge av dette. Vi støtter derfor etablering av en pomorsone mellom Finnmark og Murmansk, slik den er blitt foreslått i Regjeringens nordområdestrategi, som ble lagt fram 1. desember i fjor. Sonen, som også kalles en norsk-russisk industriell og økonomisk samarbeidssone, kan bli en viktig arena for samarbeid mellom norske og russiske selskap. Det kan baseres på naturlige fortrinn som partene har, samt landanlegg og tilhørende virksomhet knyttet til utbygging av petroleumsfunn i Barentshavet.




Venstre er også opptatt av at det skal legges til rette for etablering av små og mellomstore bedrifter i og utenfor sonen. I tillegg til underleveranser av varer og tjenester til olje- og gassrelatert virksomhet peker bl.a. reiseliv, kultur og handel seg ut som sentrale satsingsområder. Dette vil i større grad kunne fremme øst-vest-handel og annet økonomisk samkvem over grenser enn en ensidig satsing på olje og gass for eksport til fjerntliggende markeder. Det vil dessuten legge forholdene bedre til rette for et enda tettere folk til folk-samarbeid. Nåværende virkemiddelapparat synes ikke fullt ut å dekke dagens behov for å fremme en slik næringsstruktur. Venstre går derfor inn for å se gjennom hele virkemiddelapparatet med sikte på å fjerne grensehindringer, iverksette handelsfremmende tiltak samt prosjektstøtte, kredittytelser, garantistillelser og hospiteringsprogram.




Vi er også opptatt av at det skal blir lettere å få visum og arbeidstillatelser. Det er en viktig forutsetning for å kunne fremme økt økonomisk samkvem og et folk til folk-samarbeid over grenser. Siktemålet vårt er en variert næringsstruktur med så vel store selskaper som en underskog av små og mellomstore bedrifter. Vi ønsker også spesielle tiltak rettet mot mikronivå, dvs. enmannsbedrifter, og mot gründere, som ønsker å sette i gang med grenseoverskridende virksomhet i nord.




Mange av de utfordringene vi står overfor, må løses ved et norsk-russisk samarbeid innen f.eks. miljø- og ressursforvaltning. Derfor må et folk til folk-samarbeid utgjøre en viktig del av vår nordområdepolitikk. Når folk finner sammen i åpenhet og kommunikasjon på ulike områder, blir det skapt forståelse og tillit mellom folk. Dette vil være svært viktig med tanke på en positiv utvikling i nordområdene.




