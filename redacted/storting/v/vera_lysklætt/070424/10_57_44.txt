Et nytt geopolitisk landskap er i ferd med å tre fram i nordområdene. Å forstå endringer i kjølvannet av dette vil være avgjørende for om vi skal kunne nyttegjøre oss mulighetene og mestre utfordringene vi står overfor i disse områdene.




Under den kalde krigen var fokuset på supermaktrivalisering og den ene, eksistensielle trusselen. I dag står vi overfor et betydelig mer sammensatt bilde. Sentrale stikkord er omstridte marine områder, en sårbar fiskeriforvaltning, press på ressursene på kontinentalsokkelen, energisikkerhet og akselererende klimaendringer. Disse forårsaker issmelting som avdekker nye havområder. Dette kan åpne nye muligheter knyttet til maritim transport, ressursutnyttelse og militært bruk. Ikke bare muligheter, men også nye sikkerhetspolitiske utfordringer kan følge av dette.




Jeg vil spesielt peke på vårt naboskap med Den russiske føderasjon, et svært viktig bilateralt forhold i nordområdene.




Russland synes å arbeide målrettet for å gjenvinne gammel status som stormakt også på det militære området. De er her godt hjulpet av store inntekter av gasseksport. Det er samtidig viktig å huske at den russiske opprustningen begynner fra et lavt nivå, da russiske stridskrefter var i sterkt forfall etter oppløsningen av Sovjetunionen. Opprustningen som finner sted på russisk side, kan derfor oppfattes som naturlig ut fra den posisjonen Russland er i ferd med å gjeninnta som stormakt. Det kan ikke utelukkes at opprustningen også kan få regionale sideeffekter, bl.a. i nordområdene.




Venstre mener at Norges forhold til Russland bør bygge på samarbeid, fasthet og tydelighet. Vi bør i utgangspunktet betrakte Russland som en samarbeidspartner som det er knyttet store muligheter til, og være forsiktig med å trekke fram gamle fiendebilder. Samtidig bør vi utvise den nødvendige fasthet. Et militært nærvær og vår alliansetilhørighet er her viktige elementer.




Videre bør vi la russerne forstå at hvis de ønsker å opptre som en stormakt i nordområdene, medfører dette også et ansvar. De bør bidra til ordnede forhold basert på felles kjøreregler, gjensidighet og forutsigbarhet. Dette vil være i vår felles interesse.




Venstre mener at Norge bør satse på et styrket militært nærvær i nordområdene. Dette skal signalisere at norsk suverenitetshevdelse og overvåking av havressursene i nord vil bli fulgt opp på en effektiv måte. Dette fordrer at Kystvakten får de nødvendige ressurser, og at overvåking fra luften blir tilstrekkelig effektiv. Også på landjorda bør det militære nærværet styrkes. Omfanget av vårt militære nærvær bør tilpasses for å kunne utvise den nødvendige fasthet overfor Russland.




Det overordnede målet bør imidlertid være å bevare nordområdene som et lavspenningsområde. Venstre deler her Regjeringens visjon om å gjøre Barentshavet til et samarbeidets hav.




Til slutt vil jeg understreke at Venstre ser det som avgjørende at vi har flest mulig samarbeidspartnere i nordområdene. Jo flere land som er vevd inn i ulike samarbeidsmønstre, jo større er muligheten for å bevare lavspenningen i regionen. Mer konkret mener jeg at vi i større grad bør forankre nordområdepolitikken i Arktisk Råd, hvor USA, Canada, Russland og de nordiske landene er med. Dessuten bør vi videreføre satsingen på Barentssamarbeidet, Østersjøsamarbeidet, nordisk samarbeid og EUs nordlige dimensjon.




