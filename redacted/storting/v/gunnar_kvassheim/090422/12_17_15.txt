 Jeg takker for svaret. Jeg synes det er en positiv grunnholdning som kommer til
                     uttrykk i svaret. Statsråden viser stor forståelse for åpenhet, og hun har en
                     begrunnelse som samsvarer veldig godt med det som jeg synes er viktig. 

Den nye loven, med virkning fra årsskiftet, skulle bidra til større åpenhet og
                     har nye bestemmelser, men vi ser at en del kommuner fortsatt, når de gir avslag
                     på innsynsbegjæringer, bruker hjemler i den gamle loven. Så det er et stort
                     behov for å skolere kommunene om dette. 

Det er også slik at det er veldig kompliserte bestemmelser. Så en bør oppfordre
                     kommunene ikke bare til å skolere seg på dette området, men kanskje ha én eller
                     flere nøkkelpersoner som er så godt kjent med dette at de kan praktisere det i
                     samsvar med lovens intensjon, nemlig å bidra til økt åpenhet. Mitt spørsmål er
                     om statsråden er enig i det og vil bidra til at en holder dette trykket på å
                     gjøre seg kjent med lovens bokstav og intensjon. 

