 Det er positivt at behandlingen av Dokument nr. 8:58-forslaget viste at det ikke var grunnlag for å fremme forslaget, langt mindre for å vedta det. Forslaget reises ikke i dag, og begrunnelsen som ligger i forslaget, gjentas ikke i merknadene. Ja, begrunnelsen og argumentasjonen der er forsvunnet som dugg for solen.




Forslaget skulle åpenbart bidra til å innsnevre – gjerde inn – handlingsrommet for statsråden. Resultatet har på vesentlige områder blitt det motsatte – økt handlingsrom for statsråden og Regjeringen. En kan slå fast av den behandling denne saken har fått og av den korrespondanse som har vært mellom næringskomiteen og statsråden, at det ikke på noe punkt er brudd med Stortingets forutsetninger. Det er således ikke rett når representanten Opseth i dagens debatt sier at behandlingen har dokumentert at statsråden ikke har fulgt opp. Det får et rituelt preg uten substans slik det er fremført her i dag.




Hovedærendet for Regjeringen har vært å bidra til at det kan bli reell konkurranse. Andre politiske miljøer har vært mindre opptatt av dette. De har ikke kunnet forstå behovet for reell konkurranse når løsningen allerede er å finne mellom permene til IT Fornebu. Her har næringsministeren tatt grepet, og han har lyktes.




Det er positivt at det i denne prosessen er lagt rammer for interessentene som melder seg, som er politikerbestemt. I dette arbeidet har Spjøtvoll-utvalget gitt viktige bidrag. Det er laget et opplegg i kontakt med universitets- og høgskolemiljøene. For oss i Venstre er det særdeles viktig. Jeg registrerer også av merknadene at Arbeiderpartiet og Fremskrittspartiet ser på dette som en unødvendig omvei, og det sier vel en del om hvordan en betrakter betydningen av å spille på lag med disse miljøene.




I dagens debatt sa Høyre-representanten Inge Lønning at Spjøtvoll-utvalget bringer dette ned på jorden og gjør det til et mulig positivt prosjekt. Lønning har rett. Det var et viktig grep å bringe Spjøtvoll-utvalget inn i arbeidet med denne prosessen. Samtidig gir han en del av svaret på det Høyres representanter har spurt om i dag og etterlyst, hva som er igjen av Regjeringens grep og prioritering i denne saken. Svaret er altså at en har laget et opplegg som innebærer at det er reell konkurranse, og en har fått et politikerstyrt opplegg innenfor helhetlige rammer.




Jeg synes det er svært positivt at det nå har meldt seg flere solide interessenter. Det gjør at Regjeringen kan velge en god løsning, og at en kan gjøre det uten å ha fasiten klar på innerlommen. Jeg er overbevist om at Regjeringen også på dette området gjør en så god jobb at Stortinget kan gå i godt merket løype når saken kommer hit til høsten.




Hva er det som har skjedd siden sentrumspartiene nå kan leve med den løsningen som denne saken ser ut til å få i Stortinget i dag, er det spurt. For det første har det hele veien vært klart at viktige elementer i denne saken skulle til behandling i Stortinget. Dessuten er det slik at med den prosessen som nå foreskrives, så overtar ikke Stortinget saksbehandlingen, slik som det i en fase lå an til. Dessuten er det – og det er viktig – for første gang på to år brakt den nødvendige orden i denne saken med flere likeverdige konkurrenter som altså har samme mulighet til å bli valgt.




Valg og prosess skal skje i åpent terreng, og det skal tas den nødvendige tid for å få dette i havn. Fremskrittspartiet og Arbeiderpartiet har i en merknad sagt at det må være en målsetting å få ulike interessenter til å samarbeide. Da næringsministeren på et tidspunkt antydet at det kunne være formålstjenlig, raste representantene Opseth og Hedstrøm og bebudet at statstråden skulle følges med ørneblikk. Og folk som har lang fartstid i denne sal, vet at når Opseth truer med å følge en sak med ørneblikk, så er det alvor! Nå tenker Arbeiderpartiet og Fremskrittspartiet i de samme baner. De antyder at det kan være aktuelt med et samarbeid, men nå er situasjonen den at vi står overfor anbydere som har gitt så komplette bidrag at det ikke lenger synes å være like aktuelt.




Det er sagt at i denne saken har vi sett at Regjeringen tilpasser seg det meste. Det er feil. I denne saken har vi sett at det har betydning hvem som sitter i regjeringsposisjon. Vi har fått reell konkurranse og politikerstyrte rammer. Nå gjør Stortinget om vedtak og innrømmer Regjeringen bedre tid. Det er positivt.




