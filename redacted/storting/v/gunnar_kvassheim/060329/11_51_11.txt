  Jeg takker for svaret, som ikke
gir svar på det som er mitt spørsmål, nemlig
hvordan Regjeringen bør følge opp komiteens anmodning
om å utrede hvordan ulike departement kan samhandle bedre
for å styrke friluftslivet. I mitt spørsmål etterspørres
det ikke en ny stortingsmelding.

Så mitt spørsmål
må gjentas: Hva vil en gjøre for å følge
opp den merknaden der en ber om en gjennomgang av hvordan ulike
departement kan bidra til en offensiv for friluftssektoren? Jeg
tenker på Kultur- og kirkedepartementet, Kommunal- og regionaldepartementet,
Kunnskapsdepartementet og Barne- og likestillingsdepartementet.
Det vil bl.a. være naturlig å se på om
spillemidler kan brukes til å styrke friluftslivet, rettet
inn mot barn og unge spesielt – en
sak som SV tidligere har vært opptatt av.

Betyr det svaret jeg har fått fra
statsråden, at det ikke vil bli foretatt en slik
samlet gjennomgang av de ulike departementenes muligheter som komiteen
har etterspurt?

