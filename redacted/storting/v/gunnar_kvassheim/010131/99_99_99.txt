  «Et klart flertall på Stortinget
har slått fast at det skal foretas en årlig avsetning av
midler til rehabilitering og vedlikehold av Stavanger domkirke.
Det er også bedt om at Miljøverndepartementet
medvirker til å få avklart hvilket departement
denne budsjettposten skal sortere under. 

Hva er gjort for å følge
opp den aktuelle merknaden i budsjettinnstillingen om Stavanger
domkirke?»

  Det er positivt at den drøftelsen
med andre statsråder som komiteen bad om, nå er forestående,
og jeg håper at Stortinget vil bli orientert om utfallet
av den runden, slik at en vet hvor ansvaret blir plassert. 

Det komiteen gjorde, var å ta konsekvensen
av at Stavanger domkirke ikke er en hvilken som helst
kirke, men en kirke som på mange måter kan likestilles
med Nidarosdomen når det gjelder historisk betydning.
Og det var ved å plassere Stavanger domkirke i denne situasjonen
at en sa at det var naturlig at staten bidrog med årlige
bevilgninger. For generelt er det slik at det er et kommunalt ansvar å vedlikeholde
en kirke, men det er ikke tilfellet for Nidarosdomen, og komiteen
har slått fast at staten også har et særlig
ansvar når det gjelder domkirker. Så jeg ber om å få bekreftet
at det vil bli midler til Stavanger domkirke på årets
budsjett, slik komiteen har forutsatt.

 Min iver på dette området bunner
i at det er et viktig prosjekt. Det er viktig kontinuerlig å få vedlikeholdt
denne bygningen ved statlig og kommunal medvirkning. Jeg ble en
smule urolig da jeg tok opp denne problemstillingen under budsjettbehandlingen
i Stortinget, for da svarte statsråden i de baner at dette
primært er et kommunalt ansvar. Derfor ville jeg bare forsikre
meg om at merknaden ble ivaretatt på forsvarlig måte,
og det bekrefter statsråden at den blir når det
gjelder avklaring av ansvarsforholdet.

Det andre punktet som berøres, og
som jeg regner med at det blir gitt tilbakemelding på samtidig
med en avklaring av hvilket departement som har ansvaret, er en bekreftelse
på at det vil bli gitt midler, og over hvilket budsjett
de vil bli stilt til rådighet.

Stavanger kommune har sagt at de årlig
er villige til å bevilge 1 mill. kr, og med et statlig
bidrag i den størrelsesordenen vil denne oppgaven kunne
løses.

