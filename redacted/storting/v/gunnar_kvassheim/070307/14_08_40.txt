 I forbindelse med den konkrete saken som jeg
nevnte, sa fagsjefen ved det aktuelle sykehuset at det kunne være
et dilemma mellom behovet for apparat og hvor mange som
står i kø for å bruke det.
Det er denne typen dilemma som verken helsepersonell eller
pasient og pårørende må føle
skal være avgjørende for beslutninger
som tas.

Statsråden sa at det er en del rettigheter
en har, en del støtte en kunne få i en vanskelig
situasjon. Hun pekte bl.a. på de etiske råd. Det
er viktig at pasient og pårørende blir gjort kjent
med disse rettighetene og prosedyrene, slik at de ikke
tilfeldig kommer fram som et resultat av denne dialogen
når en står i en vanskelig
og gjerne opphetet situasjon. Jeg vil oppfordre
statsråden til å medvirke til at pasient og pårørende
som er i en slik situasjon, får klargjort hvilke
rettigheter de har, og hvilke prosedyrer som kan brukes for å få den
best mulige behandlingen.

