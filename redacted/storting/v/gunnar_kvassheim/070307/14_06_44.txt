  Jeg takker for svaret, som jeg oppfatter som
positivt i forhold til den intensjonen som ligger bak mitt spørsmål.

Jeg opplever at statsråden tar problemstillingen
på alvor, og at hun ønsker å gå i
dybden på dette for å se om det er erfaringer
som høstes, som gjør at en kan forbedre de retningslinjer
som brukes ved denne type behandling.

Bakgrunnen for mitt spørsmål
er både en henvendelse fra Landslaget for Hjerte-
og Lungesyke, som mener det er behov for å gå igjennom
dette, og en konkret sak ved Universitetssykehuset i Stavanger,
hvor en pasient og pårørende følte at
de kom under press og at de pårørendes innsats
var avgjørende for at behandlingen fortsetter. Jeg håper
at statsråden er enig i at det er hensynet til pasienten fullt
ut og ikke knappe ressurser og behov for å frigjøre
respiratorer som skal være avgjørende
for den behandlingen som den enkelte pasient møter.

