 Det var flere som under formiddagens møte fryktet at vi skulle avslutte dagens debatt uten å få besvart spørsmålet i interpellasjonen, altså at vi ikke skulle få svar på om Regjeringen vil innfri løftet om å tilby industrien elkraft til under markedspris. Den frykten er helt ubegrunnet. Den debatten vi har hatt i dag, har gitt et entydig, helt klart svar, og det svaret er: Dette valgløftet er annullert, det kommer ingen ny runde med elkraft til industrien under markedspris. Så slik sett har denne interpellasjonsdebatten gitt en entydig avklaring.




Det spørsmålet som er temaet for interpellasjonsdebatten, var også et svært sentralt tema under valgkampen før sist stortingsvalg. Vi er mange som mener at nettopp denne saken og de konfliktlinjene som ble dratt opp, kan ha hatt betydning for mandatfordelingen i flere fylker og således også hatt betydning for hva slags regjeringsalternativ som vant fram. Vi kan slå fast at de rød-grønne partiene og deres representanter brukte denne saken rått, og at budskapet ikke var til å misforstå. Jeg hadde gleden av å debattere industrikraft bl.a. i Folkets Hus i Sauda. Det var ikke én som var i salen som kunne være i tvil om at de rød-grønne partiene garanterte et nytt kraftregime raskt og effektivt om det ble regjeringsskifte. Og spør alle som har sin virksomhet knyttet til Hydros fabrikk på Karmøy om de var det minste i tvil om hva som kom til å skje dersom de rød-grønne partiene kom til regjeringsmakt. Budskapet var entydig. Det skulle bli gunstige industrikontrakter, det fantes juridisk og politisk handlingsrom som gjorde dette mulig - det var et spørsmål om vilje, og det skulle handles meget raskt. Nå vet vi at dette ikke var bare politisk lureri. Vi vet at mange som framførte dette entydige budskapet, visste bedre.




I dag er vi like langt fra å få en løsning på det som skulle gå kjapt og effektivt om det ble regjeringsskifte, som vi var for to og et halvt år siden. Og det er faktisk slik at for mange som har ventet i god tro, er situasjonen vanskeligere når en skal gå i markedet og forsøke å få en løsning med kontrakt, enn om en hadde handlet for et par-tre år siden og ikke trodd på løftene fra de rød-grønne politikerne.




Forhistorien til denne saken er jo at vi for nesten ti år siden i denne sal tilnærmet enstemmig slo fast at tiden for de samfunnsbestemte kraftkontraktene var over. Det var en entydig beskjed, ikke minst var Arbeiderpartiets folk klare, om at bedriftene måtte gå i markedet og finne en langsiktig løsning. Så kom det signaler fra noen partier om at det allikevel ville være en åpning. Det har vært en svært lite lykkelig inngang i denne saken, som har gjort vondt verre for mange bedrifter. 




Så registrerer jeg i dag at det har kommet en ny pakke, som skal være et alternativ til billigere kontrakter. For det første er det ingenting nytt i det som legges fram i dag i denne pakken, bortsett fra at statsråden sammen med representanter fra LO og NHO skal på studietur. Men alle de andre elementene er velkjente og er overhodet ikke det en lovte da en sa at en skulle skaffe myndighetsbestemte kraftkontrakter. 




Jeg håper nå at flest mulig bedrifter finner en løsning i markedet. Men jeg slår fast at fordi de rød-grønne partiene valgte å bruke denne saken i valgkampen som de gjorde, har den kostet industrien dyrt, og den har satt politikken i vanry. 




