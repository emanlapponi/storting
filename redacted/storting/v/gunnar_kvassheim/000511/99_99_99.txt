 Jeg syns dette har vært en viktig debatt, fordi den viser at det er tverrpolitisk vilje til å fortsette et sterkt engasjement for å bidra til å løse miljøproblemene i Nordvest-Russland. Dessuten har debatten avklart at i denne type spørsmål er det ingen enkle forklaringer på hvorfor en ikke lykkes med å nå de mål en har hatt ambisjoner om.




Det tredje som er viktig ved denne debatten, er at den kan gi innspill som er av verdi når en skal forme veien videre. Jeg tror det er det som må være i fokus i denne type debatt – ikke å se på hvem som har skylden for at en ikke har kommet så langt som en håpet, men sammen bidra til å komme videre mot det målet vi har satt oss.




Jan Tore Sanner har rett i at Norge som naboland har et særlig ansvar når det gjelder å bidra å til å løse Russlands miljøproblemer. Jeg syns det svaret statsråden gav, på en god måte viser at denne viljen har vært til stede på hele 1990-tallet, og at den har blitt fulgt opp med et engasjement. Like fullt er det et paradoks at bortimot 300 mill. kr som ble bevilget for å redusere svovelutslippene, står ubrukt ti år etter at de ble bevilget. Det har imidlertid ikke stått på den politiske viljen i Norge, og jeg syns svaret illustrerte at mye av forklaringen på at en ikke har lyktes, ligger på russisk side.




Bevilgningene har vært rettet inn mot utslippene av svovel i Nikel. Det er grunn til å sette spørsmålstegn ved om dette er det rette prosjektet å satse på i tiden framover. Jeg er av samme oppfatning som Jan Tore Sanner. Det må iallfall settes en frist som er av en slik karakter at en får en avklaring på dette, og eventuelt tar det som et utgangspunkt for å foreta et nytt valg av hva som blir satsingsområdet. Det fins mange alternativer med hensyn til å bruke de midlene som Norge har bevilget, og som jeg forventer en vil bevilge også kommende år. Det er andre deler av nikkelindustrien som absolutt har behov for medvirkning slik at en kan få redusert utslippene. Det er også store oppgaver som ligger uløste når det gjelder atomsikkerhet, og det er behov for et tett og godt samarbeid mellom Norge og Russland på dette området. Det er også behov for kompetanseutviklingsprogrammer for industri og forvaltning osv.




Jeg vil understreke Venstres sterke, klare ønske om å bidra til at dette blir en prioritert oppgave. Venstre vil også bidra til at det kan stilles nye midler til disposisjon for prosjekter som kan medvirke til en miljøoffensiv i nord.




