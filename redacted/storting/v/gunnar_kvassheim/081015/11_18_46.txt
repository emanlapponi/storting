 Jeg er svært tilfreds med at Regjeringen slår fast sitt synspunkt når det gjelder kjernekraftverk. Det deler Venstre fullt ut. Jeg synes det er positivt at dette programmet har bidratt til oppklaring rundt Statkrafts medvirkning i dette prosjektet, for Statkrafts prosjektleder uttalte i programmet at han hadde en agenda med sikte på å bygge atomkraftverk i Norge.


Det at en tar konsekvensen av at Statkraft her har opptrådt på en måte som er utydelig og gir ulike signaler, er positivt. Statkraft er blitt brukt som en ressurs i lobbyarbeidet for å påvirke myndighetenes holdning til kjernekraftverk, og det er viktig å rydde opp i dette.


Nå er det slik at Statoil har gått inn med 5 pst. eierandel i Thor Energy og også lånt ut arbeidskraft til dette selskapet. Hensikten synes åpenbart å være å spille på aktører som Statkraft og Statoil for å gi prosjektet seriøsitet. Har næringsministeren synspunkter på dette engasjementet til Statoil?


