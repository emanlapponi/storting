 I dag har vi hatt tre debatter, muligens tre og en halv til fire, som i stor grad går på det samme temaet. Det er problemstillinger knyttet til olje- og gassvirksomheten og framtiden til den næringen. Jeg synes at denne oppsplittingen av debattene er en god synliggjøring av at det kunne ha vært nyttig å ha en samlet framstilling i en petroleumsmelding, som så kunne danne grunnlag for en debatt i Stortinget. 




Det andre som har kjennetegnet denne debatten i dag, er at representanter for Regjeringen sier én ting og gjør noe annet. Vi var lovet en oljemelding – vi får ingen oljemelding. Vi var lovet en energimelding – vi får ingen energimelding. Det har vært bebudet en satsing på fornybar energiproduksjon som skulle få nye prosjekter opp og gå. Det skjer ikke. 




Også når det gjelder CO

2

-satsingen, som Inga Marte Thorkildsen var så fornøyd med, er dessverre hovedoverskriften: Løftebrudd! I Soria Moria-erklæringen sa man at utslippene fra Kårstø skulle renses innen 2009. Det skulle heller ikke tillates noen nye gasskraftverk med mindre det ble rensing fra dag én. Nå vet vi at gasskraftverket på Kårstø står uten avklaringer om og eventuelt når det blir rensing, og det er også uavklarte spørsmål knyttet til rensing i framtiden på Mongstad. 




Også når det gjelder satsing på forskning, er det manglende samsvar mellom det Regjeringen sier den skal gjøre, og det den faktisk gjør. I forbindelse med forskning la en ikke skjul på at en mente at det etter stor satsing på forskning i Bondevik II-regjeringen, var tid for hvileskjær. Det var ikke på noen måte tilpasset de utfordringene vi står overfor. Da burde tidligere økt satsing vært fulgt opp med ytterligere opptrapping. 




Venstre har prioritert slik i sitt alternative statsbudsjett: Vi har satset markert mer på forskning enn det Regjeringen har lagt opp til. Vi har satset på forskning i et bredt spekter. Vi har gjennom klimaforhandlingene medvirket til økt satsing på forskning knyttet til fornybar energiproduksjon. Det er en helt nødvendig opptrapping. Her er det et stort potensial. Det faktiske forhold er at så langt har vi i Norge brukt mer ressurser på forskning knyttet til kjernekraft enn på fornybar energiforskning. Men det burde ikke ha vært nødvendig å ta dette løftet samtidig som en tonet ned satsingen på petroleumssektoren. Jeg mener bestemt at det er god ressurspolitikk å legge til rette for god utnytting av felt som er kjent, og det å kunne utnytte felt som en i dag ikke har teknologi til å utnytte. Det må være et positivt bidrag også i det internasjonale perspektivet. Men det betyr ikke at Venstre ikke er opptatt av at en skal ha en markert økt satsing på både forskning og utbygging av fornybar energiproduksjon. 




Jeg synes at både interpellanten og statsråden i sine innlegg på en god måte har illustrert den effekten Norge har hatt av satsing på forskning og teknologiutvikling innenfor petroleumssektoren. Jeg tror potensialet er stort for å få mange nye positive effekter i framtiden, gitt at en satser på dette. Så min oppfordring til Regjeringen vil være at en avvikler hvileskjæret, satser massivt mer på fornybar energiproduksjon og legger til rette for at en kan ta ut den verdiskapingen som følger av økt satsing på petroleumsforskning og teknologiutvikling i denne bransjen. 




