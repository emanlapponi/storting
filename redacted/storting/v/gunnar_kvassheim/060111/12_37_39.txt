  Jeg takker for svaret, som bekrefter at den
prosessen den forrige regjeringen la opp til, har vært
vellykket i den forstand at de fleste fyrene som ble lagt ut for
salg, er solgt til kommuner eller overlatt til direktoratet
slik at de forblir tilgjengelige for allmennheten. Jeg oppfatter
statsrådens svar slik, og ber om å få bekreftet
det, at hun legger opp til å videreføre den forrige
regjeringens politikk både når det gjelder
målsettingen om at de skal tilkomme allmennheten, og at
salg skal finne sted ved takst. Det siste er viktig, for når
det har stoppet opp, og det har det faktisk gjort i forhold til
to aktuelle fyr i Rogaland, er det fordi representanter fra regjeringspartiene
har sagt at nå skal det være en ny politikk, nye
retningslinjer, og da har kommunene bedt om at det blir avklart
før de responderer.

Kan statsråden gi noen anvisning
for hvor lang tid en regner med at det vil kunne gå før
de gjenstående fyrene er avhendet og en har funnet en løsning
på dette? Og, kjenner statsråden til at det er
flere fyreiendommer enn de 19 som nå ligger ute for salg,
som det kan være aktuelt å selge?

