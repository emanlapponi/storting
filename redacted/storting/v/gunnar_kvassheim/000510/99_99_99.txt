 «Det er betydelig press på strandsona
og en politisk prioritert oppgave å sikre allmennheten
bedre tilgang til denne. Kystdirektoratet har flere attraktive friluftsområder
som ikke lenger benyttes til opprinnelige formål. Gjennom
den vedtatte avhendingsinstruksen burde det være godt grunnlag
for vederlagsfri overføring av eiendommer til friluftsformål.
Dette arbeidet ser ut til å ha stoppet opp.

Vil statsråden medvirke til framdrift
i overføringsarbeidet og sikring av verdifulle friluftsområder?»

  Det er positivt at Stortinget vil få en
redegjørelse, slik statsråden nå lover.

Jeg er vel kjent med St.meld. nr. 33 for 1996-97
og de kriteriene som der skisseres for avhending av eiendommer,
men det foreligger også en avhendingsinstruks fra 1997
som sier at når det skal være overgang fra en
statlig aktør til en annen, skal dette kunne skje vederlagsfritt. Det
er en erfaring for dem som arbeider med friluftsområder,
at mens samarbeidet mellom Forsvaret og Direktoratet for naturforvaltning
går bra, så går det atskillig tregere
mellom dette direktoratet og Kystdirektoratet.

Mitt oppfølgingsspørsmål
blir om det i den oppfølgingen som vi blir lovet, også vil
være en gjennomgang av måten dette fungerer på mellom
Kystdirektoratet og Direktoratet for naturforvaltning, sammenholdt
med hvordan andre statsetater, f.eks. Forsvaret, har praktisert
politikken når det gjelder avhending av friluftseiendommer.

  Statsrådens svar har i stor grad
vært konsentrert om fyreiendommer, og det er slik at en
vesentlig del av de eiendommene som direktoratet har, er knyttet
til fyr.

Men det er også tale om andre eiendommer,
og det har versert enkeltsaker hvor det har vært tale om å overføre disse
eiendommene til Miljøverndepartementet ved Direktoratet
for naturforvaltning, slik at de kunne brukes til allmenne friluftsformål.
Jeg vil bare forsikre meg om at en i den gjennomgangen som her er
bebudet, ikke snevrer dette inn til bare fyrstasjoner, men tar med
den samlede eiendomsporteføljen som en har, og som kan
være av interesse for de formål som jeg har vært
engasjert i.

