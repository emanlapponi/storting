  «I forbindelse med adopsjon må de
involverte foreldre forholde seg til en rekke ulike instanser og
fylle ut et stort antall skjemaer. Dette oppleves som meget arbeidskrevende
og belastende. Regjeringen har satt i gang et bredt anlagt arbeid
for å få «Et enklere Norge».

Vil statsråden medvirke til at det
blir en gjennomgang av rutinene i forbindelse med adopsjon med sikte
på å få til en forenkling?»

  Jeg er enig med statsråden i at de
overordnede hensyn som skal ivaretas i forbindelse med adopsjon,
hele veien må stå i fokus i forbindelse med behandlingen
av adopsjonssaker. Men jeg er også glad for, som det går
fram av det positive svaret, at en er i gang med å gå gjennom
de skjemaene som brukes i forbindelse med adopsjon med sikte på å få til
en forenkling, og at en allerede nå konkret ser at det
her er et forenklingspotensial.

Etter at det ble kjent at jeg skulle ta opp
dette spørsmålet i spørretimen, har jeg
fått en rekke henvendelser fra foreldre som sier at de
har forståelse for at det er overordnede hensyn som skal
ivaretas, men samtidig – ut fra sine erfaringer – peker
på mulighetene for forenkling, slik at dette blir enklere å forholde
seg til og mindre tidkrevende å gå gjennom.

Mitt tilleggsspørsmål til
statsråden er om man i forbindelse med denne gjennomgangen
kan tenke seg å forsøke å involvere adopsjonsorganisasjonene
med sikte på å få en brukerorientering.

