  Jeg takker for svaret. Jeg har ingen problemer
med å forstå at en må ha en avgrensning
i forhold til konkurrerende næringsvirksomhet. Når
denne saken er reist, er det fordi et idrettslag i Rogaland fikk
skatteplikt fordi en stod vakt på en parkeringsplass ved
Vikings hjemmekamper. Det er ikke konkurranse
med næringsvirksomhet. Mitt tilleggsspørsmål til
statsråden er: Vil hun gå gjennom lovverket for å se
om en kan skape en større åpning for den type
inntekter, uten at det går utover det som er hensikten
med denne grensen, nemlig å skjerme konkurranse
med næringsvirksomhet?

Så er jeg glad for at statsråden
viser til det som er gjort når det gjelder arbeidsgiveravgift.
Det var nemlig et forslag fra meg på vegne av Venstre
der vi fikk klar tilbakemelding fra finansministeriet om at det
var et dårlig forslag, for det ville undergrave grunnlaget
for skattereformen og burde derfor avvises. Derfor er det kjempepositivt at
Regjeringen så på egen kjøl kommer med
dette i påfølgende statsbudsjett. Kan vi vente
en lignende positiv nyhet når det gjelder det forslaget
jeg i dag indikerer?

