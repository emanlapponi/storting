 Jeg takker for svaret, som redegjør for gode og viktige tiltak som er satt i
                     verk. Jeg oppfatter også at statsråden gir uttrykk for at hun ønsker å være en
                     pådriver for å få økt åpenhet i statlig forvaltning. 

Det understrekes i offentlighetsloven at en skal legge grunnlag for en
                     evaluering. Jeg vil be statsråden redegjøre litt for om hun vil få de
                     instrumentene, de målingene, som må til for å se at den nye loven faktisk
                     virker og gir økt åpenhet. Da er et spørsmål knyttet til praksis i det enkelte
                     departement om hun vil følge dette tett fra måned til måned for å se at det går
                     i riktig retning. Tidligere statsråd Lars Sponheim brukte en vær åpen-plakat i
                     sitt departement for å bidra til at terskelen for å gi avslag på
                     innsynsbegjæringer var høyest mulig. Mitt spørsmål er også om en ser behovet
                     for slike tiltak i den enkelte instans, det enkelte departement, for å holde
                     trykket på åpenhetslinjen kontinuerlig. 

