  «Havaristen «Green Ålesund» ligger
nå på grunn utenfor kysten av Haugesund lastet
med 3 000 tonn frossen fisk. Nedbrytningsprosessen av fisken vil
gi betydelige miljøproblemer i et større område.
Vraket ligger dessuten slik at det blokkerer innløpet til
Høgskolen Stord/Haugesund, avdeling for sikkerhetsopplæring.
Uklare ansvarsforhold kan føre til at det tar lang tid
før den kondemnerte havaristen blir fjernet. 

Hva kan staten gjøre for å medvirke
til at «Green Ålesund» raskt kan fjernes?»

  Jeg vil takke miljøvernministeren
for svaret. Det fremgår av svaret at miljøvernministeren
er kjent med alvoret i denne saken og er innstilt på   å   medvirke   til   at
f  orurensningsfaren   kan  møtes  med offensive
tiltak. Jeg ønsker å få bekreftet at
miljøvernministeren ser på dette som en hastesak,
og at hun vil ta sikte på å få fjernet
lasten så raskt som mulig.

Det vil også være nødvendig,
sett med lokale øyne – og andre – å få fjernet
både vrak og last. Det må jo være naturlig
at en i etterkant heller slåss om regningen, og ikke om
vraket. Jeg vil be miljøvernministeren bekrefte at det
også vurderes hvordan en kan fjerne vraket sammen med lasten.

  Det jeg opplever at svaret går inn
på, er at statsråden bekrefter at det er aktuelt
ikke bare å se på fjerning av lasten, men også av
vraket. Og det tror jeg er en naturlig del av en samlet operasjon.

 Nå har statsråden på en
god måte tidligere i dag redegjort for hvilket arbeid som
pågår for å forebygge at en kommer i
situasjoner senere der ansvarsforholdet er uklart, og jeg synes
Regjeringen og statsråden på en offensiv og god
måte har tatt fatt i viktige problemstillinger der. Men
i påvente av at disse tingene skal komme på plass,
er det viktig at lokalsamfunn – små kommuner og større
kommuner – ikke kommer i en situasjon hvor de opplever
at de er kasteball i et spill mellom ulike parter. Jeg er opptatt
av at det, mens en venter på et forbedret regelverk,
en forbedret praksis, lages rutiner som gjør at en også kan
være operativ i forhold til vrak og den forurensningsfaren
som oppstår, slik tilfellet er med «Green Ålesund».

