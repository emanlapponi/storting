 Interpellanten ber statsråden medvirke til at arbeidet med rensing av gasskraftverket på Kårstø stopper opp. Han har langt på vei fått ønsket sitt innfridd – om ikke helt, så i alle fall et stykke på vei. Om ikke renseprosjektet er lagt på is, så er det i alle fall skutt ut i det blå.




Soria Moria-erklæringen slo entydig fast at gasskraftverket på Kårstø skulle renses innen 2009. De fleste trodde det betydde før 2009. Så fikk vi forklart at innen betyr i løpet av, og et år senere får vi forklart at det senest mulige tidspunkt dette løftet kan innfris, er 2011–2012.




Om Regjeringen kommer til å gå for den raskest mulige løsningen, gjenstår å se. Det har kommet høyst ulike signaler fra representanter fra regjeringspartiene. Noen vil vente enda lenger, for da får vi en smartere og norskere løsning.




Jeg registrerte at mens debatten gikk på det hardeste, ble det sendt ut en pressemelding hvor Senterpartiets leder og olje- og energiministeren forsikret at Senterpartiet ønsker rensing i 2011 og 2012. Det kunne vært interessant om statsråden i dag kunne bekrefte at han også på vegne av Regjeringen kan opplyse at en går for 2011–2012, som nå framstår som det snarest mulige tidspunktet å få rensing.




Vi ser at også på dette punktet var løftene i Soria Moria-erklæringen svært dårlig kvalitetssikret. Dette var ingen ubetydelig sak under forhandlingene om Soria Moria-erklæringen. Det var angivelig den mest kompliserte å finne en løsning på, og hvor en hentet inn ekstern hjelp for å få kvalitetssikret den beslutningen en kom fram til. I dag sier olje- og energiministeren at med et slikt unikt prosjekt må en vise en viss ydmykhet.




Da seieren for SV ble feiret på Soria Moria, sa Kristin Halvorsen at det som stod i Soria Moria-erklæringen, innebar at gasskraftstriden nå var over i Norge. Nå ville det bli rensing på Kårstø innen 2009, og alle nye gasskraftverk skulle få rensing fra dag én. Nå vet vi at det ikke blir slik.




Venstre var imot at det skulle bygges gasskraftverk på Kårstø uten at en samtidig la opp til rensing. Og vi deltok i en regjering som gikk av fordi vi ble nedstemt av Arbeiderpartiet, Fremskrittspartiet og Høyre, som i denne typen spørsmål historisk sett og i nyere tid har arbeidet godt sammen. Det var Stoltenberg-doktrinen som vant fram. Den baserer seg på: Vi bygger nå, og så renser vi når det blir teknologisk mulig. Venstres innvending mot den doktrinen er bl.a. at det alltid vil være en diskusjon om hva som er mulig og hva som er den beste teknologiske løsningen. Det ser vi nå i forhold til Kårstø, og det vil vi helt åpenbart se i forhold til Mongstad. Jeg tror at når man i 2012 skal ta en beslutning med hensyn til Mongstad, vil noen argumentere for ytterligere utsettelse for å få en bedre løsning. Etter Venstres mening må vi nå gå i gang med å få til rensing på Kårstø så raskt som mulig, fordi det er nødvendig om vi skal nå de målene som er satt i Kyoto-avtalen, og som Norge er forpliktet på.




Interpellanten sa at Kårstø-utslippene er «ubetydelige». For Norge er de betydelige i vårt arbeid for å nå Kyoto-forpliktelsene. Og så er det viktig at noen viser vei og går i gang med å foreta rensing av de utslippskildene man har. For Norge som har ambisjon om å være en ledende nasjon i internasjonalt klimaarbeid, er det helt avgjørende for vår troverdighet at vi gjør jobben hjemme, og det gjør vi bare hvis vi sørger for å rense utslippene fra våre gasskraftverk.




Stoltenbergs svulstige nyttårstale om månelandingsprosjektet på Mongstad var i realiteten en tildekking av at Regjeringen åpner for utsettelse av rensing på et prosjekt en hadde forpliktet seg tydelig på. Det ble snakket om at Regjeringen hadde en visjon om CO

2

-rensing innen sju år. Nå vet en at Mongstad-prosjektet ikke er unikt. Det har ikke minst en artikkelserie i Bergens Tidende dokumentert. Jeg registrerer at det i St.prp. nr. 49 for 2006-2007 er en helt annen språkbruk enn den statsministeren hadde. Der snakker en om ett av flere prosjekt osv., og det er en mye riktigere tilnærming.




Jeg håper at vi i løpet av debatten i dag kan få en bekreftelse fra statsråden på at Kårstø-anlegget vil bli renset så raskt som mulig. Det ville være en god nyhet i tilfelle.




