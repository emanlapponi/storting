 Det som nå pågår, er en utredning, og jeg kan ikke forstå at en utvidelse av oppdraget til også å utrede en større dimensjon på rørledningen, vil innebære noen forsinkelse. Det vil heller ikke binde opp en framtidig avgjørelse, men det vil synliggjøre de alternativene man har, som også er etterspurt lokalt. Jeg vil vise til at Gassco har sagt at det vil være mer kostnadseffektivt med et større rør.


Det er slik at hvis man inkluderer øvrige utslipp på Kårstø utover gasskraftverkets, vil en betydelig del av kapasiteten i et 12 tommers rør være beslaglagt. Det foreligger planer i dette området for aktivitet som vil kunne etterspørre større deponeringsmuligheter enn et slikt rør legger opp til.


Jeg vil gjerne ha en nærmere begrunnelse for hvorfor en ikke parallelt kan utrede to alternativer, og så komme tilbake til avgjørelsen om hvilket som skal velges når utredningen foreligger.


