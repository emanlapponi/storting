  «Stortinget bad i fjor om at det
ble lagt fram forslag om opprettelse av Norsk kulturminnefond i
en egen proposisjon i løpet av høsten 2000. Dette
skjedde ikke. Det er heller ikke avklart når proposisjonen
blir lagt fram. Dermed ligger det an til en betydelig forsinkelse
i forhold til Stortingets forutsetning. 

Når kommer proposisjonen med forslag
om opprettelsen av et kulturminnefond?» 

  Jeg takker for et svar som er preget av et
engasjement når det gjelder kulturminnearbeidet som jeg
deler, og som det er viktig å følge opp i et samspill
mellom storting og regjering.

Det vedtaket som ble gjort i Stortinget i fjor
om kulturminnefondet, er uttrykk for en klar prioritering, og det er
uttrykk for at en ønsker å få fortgang
i dette arbeidet. Jeg er kjent med omtalen i budsjettet av framdriften
i arbeidet med kulturminnefondet, og jeg merket meg at det der bl.a.
stod et 

eventuelt 

kulturminnefond. Jeg
går ut fra det er en formulering som nå kan erstattes
med at det er helt 

avklart 

at det blir
et kulturminnefond.

Så kommer det i forbindelse med budsjettet
forslag til opptrappingsplan og andre støtteordninger.
Men vil det samtidig med budsjettet til høsten bli et komplett
opplegg for kulturminnefondet, slik at det kan opprettes og bli
konkret så raskt som mulig?

  Det er et omfattende arbeid, og det er viktig
at det gjøres grundig og skikkelig. Men jeg tror nok at
Stortinget har forventning om at det senest i forbindelse med budsjettet
kommer et opplegg for etablering av et kulturminnefond. Komiteen – også Arbeiderpartiets
medlemmer – understreket dette behovet da den allerede
i fjor høst gjorde vedtak om å be om å få tilbake et
opplegg. Ett års utsettelse er mye, og det er klart at hvis
det heller ikke i høst blir angitt konkret når
et slikt fond kan etableres, er det skuffende og for svakt i forhold til
det ambisjonsnivået som Stortinget har lagt opp til.

Min klare anmodning til statsråden
er at det samtidig med en opptrappingsplan når det gjelder
støtten til kulturminnearbeid, legges fram et opplegg for
etablering av et slikt fond – og så får
en eventuelt videreutvikle det med supplerende elementer i etterkant.
Men det må komme i gang, og jeg håper dette kan
skje i forbindelse med budsjettet.

