  «Norge har fått kritikk
av internasjonale overvåkingsorganer for vår varetektsbruk. I
Handlingsplanen for menneskerettigheter vektlegges redusert varetektsbruk
og begrensning av opphold i politiarrest. I et høringsnotat
foreslår justisministeren å åpne for
at politiet skal kunne holde en person fengslet i 3 døgn
før fremstillelse for dommer. 

Mener statsråden at dette er i tråd
med handlingsplanen og Stortingets ønske om bedre å ivareta
Den europeiske menneskerettighetskonvensjon?» 

  Det var betryggende at en vil avvente resten
av høringsuttalelsene før en endelig bestemmer
seg, for jeg tror det er av stor verdi at de innspill som kommer,
tillegges vekt. Jeg kan vise til at Advokatforeningens leder har
kalt justisministerens forslag et forslag som er mer opptatt av
det praktiske enn av rettssikkerhet. Og den bekymring som er bakgrunnen
for det spørsmålet som er stilt i dag, deles altså i
høg grad av andre.

 Mitt utgangspunkt er at ingen bør
utsettes for den belastning tre døgns isolering er før
de framstilles for en dommer som skal vurdere grunnlaget for frihetsberøvelsen.
Jeg har en sterk frykt for at en slik mulighet vil bli brukt og
dermed bli en tilleggsbelastning for dem som er involvert. Og mitt
spørsmål er: I lys av den debatten som har vært
om Norges politikk på dette området, ser en ikke at
det vil bli oppfattet som et signal om å gå i
feil retning etter at problemet med lange opphold i politiarrest
og belastningen ved det er blitt mindre? 

  Kan statsråden, i den vurdering som
nå skal foretas, tenke seg å se på om
det er andre praktiske forhold det er mulig å gjøre
noe med, slik at en bøter på de ulempene som måtte
være i dag? En mulighet er da å lette tilgangen
på dommere og ha døgnåpne domstoler,
som gjør at politiet får lettere tilgang til å framstille
folk for en dommer. Kan det være en alternativ løsning
istedenfor å utvide anledningen til å holde folk
i politiarrest?

Og så har jeg lyst til å stille
et spørsmål i forlengelsen av det. Det har vært
stilt mange kritiske spørsmål til rammevilkårene
for folk som sitter i politiarrest. Spørsmålet er
om det ikke burde være et minimum av verdighet også overfor
dem som er i en slik situasjon – belastningene blir i alle
fall forsterket hvis folk skal oppholde seg i en politiarrest i
inntil tre døgn – så de kan ha et pledd
og en madrass og ha mulighet til å dusje før de
blir framstilt for en dommer. Er det ikke naturlig å se
på disse spørsmålene uansett om det blir
ett eller tre døgn?

