 Statsråden sier at det ligger utenfor virkemiddelapparatets retningslinjer å gi støtte til dette senteret. Det er snakk om et senter som har aktivitet på et område som representanter for Regjeringen har sagt at en prioriterer veldig høyt. En ønsker å få utnyttet det store potensialet som finnes for marin energiproduksjon. I en slik fase er det ofte nødvendig å snu seg rundt og tilpasse seg de nye behovene utover det som er tilrettelagt i eksisterende retningslinjer, nettopp ved å utnytte en mulighet som dukker opp. Og her hadde StatoilHydro, Lyse Energi og Fred. Olsen et opplegg som de inviterte staten til å være med på, for å tilrettelegge for videre testing av marin energiproduksjon, og søknaden var rettet til Olje- og energidepartementet. Hvordan henger dette sammen med denne uttrykte ambisjon om å satse på dette området, når en ikke er villig til å bidra for å få utløst det potensialet som ligger her, slik som det er synliggjort på Karmøy?


