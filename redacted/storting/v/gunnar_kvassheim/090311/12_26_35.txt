 Det som er et problem, er at det etablerte virkemiddelsystemet ikke er tilpasset de nye virkemidlene og derfor ikke klarer å respondere fornuftig på denne type initiativ.


Jeg har registrert at representanter for regjeringspartiene, bl.a. Tore Nordtun, sier at dette prosjektet er godt i samsvar med klimaforlikets intensjon og satsing på marin energiproduksjon. Nordtun har også sagt at siste ord ikke er sagt i denne saken, og pekt på at det skal være en ny tildelingsrunde til sommeren. Er det rett at siste ord ikke er sagt når det gjelder denne søknaden, og at det er en reell mulighet for at disse 30 mill. kr vil bli innvilget, slik at en vil kunne få i gang dette spleiselaget igjen mellom private aktører og det offentlige?


