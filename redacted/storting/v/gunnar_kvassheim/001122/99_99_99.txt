  «Eigersund kommune har privatskoler
med til sammen 10,8 pst. av den samlede elevmassen. Det er neppe
noen andre kommuner som er i en tilsvarende situasjon. Trekket i
rammetilskuddet for elever i private skoler slår spesielt
skjevt ut for Eigersund med så stor andel av elevene i
private skoler. Kommunen mener selv at nettovirkningen er på rundt
5 mill. kroner per år.

Vil statsråden bidra til å rette
opp denne skjevheten som rammer blant annet Eigersund kommune hardt?»

  Jeg er enig i statsrådens konklusjon,
at ordningen antakelig fungerer godt i de fleste tilfellene. Den
gjør det åpenbart ikke i Eigersunds tilfelle.
Kommunen har god dokumentasjon på at det oppstår
et tap i størrelsesordenen 5 mill. kr.
Man har gått så grundig inn i dette at man har
sett på hver enkelt elev opp mot de aktuelle skolene. Her
er en i en særskilt situasjon. Mitt oppfølgingsspørsmål
til statsråden er: Kan han medvirke til at kommuner med
en så høy andel av elever i private skoler som
Eigersund har, får en justering av sitt opplegg som er
tilpasset det, uten at en dermed trenger å undergrave den
totale ordningen, som statsråden mener fungerer godt i
de fleste tilfeller?

