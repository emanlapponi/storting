 Jeg må innrømme at dette spørsmålet var stilt som et håndslag til regjeringa, fordi vi er enige om elektrifisering i klimaforliket. Det er klart at da ligger det et utredningskrav.


Men det vi vet, er at på mange deler av norsk sokkel opererer mange selskaper ved siden av hverandre, nært der ute på havet, langt ute fra land. Og det betyr at hvis hver enkelt skal vurdere tilknytning, blir det store kostnader. Ved å få til et samarbeid kunne vi klart å få ned kostnadene og få fornuftige løsninger for en elektrifisering.


På land er det en soleklar logikk at man har et nettverk mellom mange forskjellige private eiere. Det er ikke sånn at hver enkelt som bor i et dalføre, må legge hver sin kabel over fjellet. Man samordner det, fordi det er smart økonomisk, og fordi det sørger for at vi får bedre tilføring. Hvorfor er ikke statsråden villig til å se feltene under ett når dette skal utredes?


