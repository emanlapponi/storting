 Venstre har lyst til å komme med noen bemerkninger i denne saken, for det er en
                  veldig viktig sak. Fornying av offentlig sektor og bruk av teknologi i denne
                  fornyingen er veldig viktig. Som vi har sagt tidligere fra denne talerstolen, er
                  det klart at Norge har to fortrinn som gjør at vi overlever i den internasjonale
                  konkurransen. Det ene er at vi har et godt utdannet folk, og det andre er at vi
                  alltid er kjappe til å ta i bruk ny teknologi. Det området der vi ikke er like
                  kjappe til å ta i bruk ny teknologi, er i offentlig sektor. 

Fra Venstres side må vi nok si at vi følte at Bondevik-regjeringen hadde et mye
                  større trykk på dette, både når det gjelder å utvikle strategier, og det å
                  utveksle informasjon og lage nye systemer mellom etatene. Dette krever en
                  offentlig strategi, som ikke bare går på én statsråd, men som går på alle
                  statsråders ønsker, og da må den statsråden som har det overordnede ansvaret,
                  pushe på. 

Det var spesielt viktig for oss å tegne oss i denne debatten. Venstre er glad for
                  at merknaden om personvern er enstemmig fra komiteens side. Men vi må si at vi
                  hadde ventet litt mer kritikk, spesielt i den saken som gjelder at man har sendt
                  ut likningsopplysninger og personnummer til ni redaksjoner, det som også er
                  kommentert i innstillingen. Det er en meget grov sak. Det sier noe om den
                  grunnleggende holdningen til personvern i en etat, når man klarer å gjøre noe
                  slikt. Det er ikke bare snakk om en uheldig glipp. Det er snakk om en
                  grunnleggende holdning i et system, når det er mulig at slike ting skjer. 

Det som kalles framtredende brudd på dette området, er påpekt fra Datatilsynets
                  side. Dette er mange statsråders ansvar, men det er ekstremt viktig at alvoret
                  begynner å gå opp for Regjeringen når det gjelder bruddene på personvernet. Hvis
                  man ikke bygger opp en grunnleggende holdning til dette i det offentlige systemet,
                  tror jeg vi står overfor en hverdag med nye utfordringer, bl.a. i form av ny
                  teknologi, når man ikke engang klarer å forholde seg til lover og bestemmelser når
                  det gjelder personvern. 

