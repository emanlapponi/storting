 Jeg hadde egentlig bare tenkt å komme med en stemmeforklaring for Venstre, men etter innlegget til Kvakkestad kan det kanskje være litt opplysende for andre også.




Vi i Venstre har stor sans for intensjonen bak forslaget. Det er helt klart at det f.eks. er veldig mange innvandrerungdommer her i byen som av og til føler seg litt herjet med i forhold til å bli stoppet og kontrollert. Jeg kjenner veldig mange som har opplevd det. Men akkurat nå har politiet innført en handlingsplan mot rasisme som jeg har stor tro på, og som jeg tror at man kan gjennomføre. Så det er vår holdning på akkurat det området.




Når det gjelder selve forslaget om kvitteringsordning, er jeg kritisk til at den eneste og beste løsningen er en kvitteringsordning. Det som nå prøves ut i en rekke andre land, er en protokollordning, som fører til at man med mindre byråkrati kan ivareta den samme rettssikkerhet. Det betyr at man ikke får en kvittering på stedet, men man kan få utskrift av protokoll som politimenn fører på stedet, f.eks. ved ransaking. Da vil man kunne oppnå det samme som man gjør med en kvitteringsordning. Men det viktigste som jeg ser, er at vi får en handlingsplan som virker, og det er jeg veldig glad for at justisministeren har satt i gang med. Jeg håper at vi også kan se på andre måter å ivareta rettssikkerheten på enn bare denne kvitteringsordningen, som vi ikke har sett har funket noen andre steder.




