 (ordfører for saken): Det å ta vare på arkivmateriale i kommunene våre kan for noen virke som ikke så viktig – det er liksom snakk om å skrive bygdehistorien. Men kommunale arkiver er mye mer enn bygdehistorie. Selvfølgelig er det viktig at man har gode arkiver når noen skal fortelle et lokalmiljøs historie. Men kommunale arkiver betyr noe helt annet.


Det er viktig for å ivareta innsyn – innsyn fra offentligheten for å få til gode offentlige debatter. Vi får jo mange henvendelser fra folk som er frustrert over måten de blir behandlet på av kommunale myndigheter. Lokale medier trenger det, men også borgere som ønsker innsyn i hvordan saker blir behandlet. Det er også det som sikrer god saksbehandling. Det er vel knapt en dag uten at vi som stortingsrepresentanter får historier om underlige saksbehandlinger, papirer som forsvinner, og papirer som plutselig dukker opp igjen lang tid etterpå. Det å få til en god saksbehandling i hele prosessen forutsetter at man har gode arkiver, og vi har litt for mange historier både fra kommunal og fra statlig forvaltning om at man ikke klarer det.


Så er det viktig at man i en politikk med god offentlighet og med god saksbehandling også ivaretar personvernet. I vårt møte med kommunene er det veldig ofte at vi må gi den mest personlige informasjon for å få en rettferdig saksbehandling. Da er det viktig at arkivene ivaretar personvernet på en god måte. Det er også viktig for rettssikkerheten vår. Det å ha en god saksbehandling forutsetter også at det er en saksbehandling som kan rettslig prøves i ettertid. Det krever at man har gode arkivordninger.


Det denne rapporten fra Riksrevisjonen avslører, er at vi har store problemer, både i forhold til papirarkiv, i forhold til elektroniske arkiv og i forhold til det å sette av lokaler til arkiv.


Komiteen bemerker at størrelsen på kommunene også er en utfordring for arkivvesenet vårt. Det å få til gode arkiver, gode rutiner, krever kompetanse – en kompetanse som ikke alle kommunene besitter. Derfor har departementet en spesiell utfordring i å ivareta overvåking av den kompetansen. Det er det Riksrevisjonen påpeker i sin rapport.


Så lenge vi har den kommunestrukturen vi har, påligger det faktisk Kulturdepartementet et stort ansvar å følge opp at vi får gode arkivrutiner i hver enkelt kommune. Det er det viktig at Kulturdepartementet gjør.


Så har jeg lyst for min egen del – ikke som saksordfører – å bemerke noe knyttet til høringen vi fikk fra arkivorganisasjonen på dette området, som peker på det med kompetansebygging. Vi har i Norge i dag ikke en ordentlig arkivutdannelse, som veldig mange andre land har, der arkivfaget også ligger på masternivå.


I går hadde vi en finansdebatt, der det for Venstre var viktig å peke på hvordan det å bygge kompetanse også i offentlig sektor er med å effektivisere, lage bedre systemer og lage en bedre kommune. Dette er et veldig godt eksempel på hvordan sånne ting fungerer.


Det at vi ikke har kompetanse knyttet til arkiver i kommuner, i stat og i fylkeskommuner, fører til at saksbehandlingen blir ineffektiv. Vi kaster bort masse ressurser, de gode saksbehandlingsrutinene blir ikke gode, og vi får ikke gode løsninger for den enkelte borger. Derfor er kompetansebygging viktig for å ivareta også dette. Så dette er et godt eksempel på hvordan offentlig sektor kunne blitt mer effektiv hvis vi hadde ivaretatt utdannelsen på en skikkelig måte. Det er en utfordring for oss som stortingspolitikere. Utfordringen for departementet er å sørge for at kommunene har denne kompetansen.


