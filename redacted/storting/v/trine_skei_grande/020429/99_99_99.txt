 Det er klart at barn i dag får en mer og mer kommersiell hverdag. De blir utsatt for reklame på alle områder der barn fins. Det er ekstremt viktig at skolen er med og bidrar til at barn får et kritisk og bevisst forhold til reklame. Det oppnår vi ikke bare ved å skjerme dem, men også ved å gjøre dette til en viktig del av utdanningen. Vi i Venstre har stor tro på barn. Vi har også stor tro på voksne i skolen, og lærere og rektorer er veldig opptatt av dette.




Jeg tror at denne debatten om reklame i skolebøker har vært ødelagt av skolevalgsretorikk som gjør at man har fronter – som i denne saken viser seg egentlig ikke å være så steile som de kanskje av og til virker når vi ser skolevalgsretorikken.




Vi må selvfølgelig ikke havne i en fanatisk regelstyring som hindrer samarbeid med næringslivet på områder der dette er lurt, og der skolens ledelse, foreldre og alle andre finner ut at det er lurt. Vi kan heller ikke havne i en fanatisme som gjør at et barn ikke kan åpne en internettside fra skolens klasserom. Det næringslivssamarbeidet som vi her snakker om, er det samarbeidet som alltid har vært, også på Øysletta barneskole, der jeg gikk, der vi hadde Tine melkekort, der vi alltid fikk linjaler fra sparebanken, og der timeplanen var betalt av Samvirkelaget.




Men Venstre mener også at det er viktig at den sunne fornuften kan forvaltes lokalt. I dag har rektor «redaktøransvar» for det som kalles skolesekkpost. Det betyr at alt det som står i det som barna har med seg hjem, har rektor et ansvar for. Jeg mener at ledelsen på en skole, foreldre og andre lokalt også kan forvalte den sunne fornuft.




Det er viktig at barna skjermes, men det er også viktig at skolen befinner seg i virkeligheten, og at skolen bruker energi på å lære barna å forholde seg til virkeligheten utenfor skolen.




Men Venstre vil også understreke her i debatten at det er viktig at den offentlige skole skal være gratis, og den skal 

aldri

 være avhengig av reklameinntekter.




(ordfører for saken):

 Denne saken gjelder et Dokument nr. 8-forslag levert av representantene Evje, Sortevik og Sandberg, der de ønsker å innføre et uhildet klageorgan for skolen.




Det er bred enighet i komiteen om at det i tida framover må jobbes med å sikre elevenes rettigheter i skolen. Vi konfronteres ofte med eksempler fra elever som føler sine rettigheter tilsidesatt, og frustrerte foreldre kan til tider møte opp på skolen med advokat. Slike historier åpner perspektiver for enda større ulikhet i skolen – stor ulikhet mellom de elevene som kan sette advokatmakt bak sine krav, og de elevene som ikke kan gjøre det.




Komiteens flertall understreker også at barn og unge er blant de borgere i landet som ikke har stemmerett, og derfor bør ha et strengere vern for sine rettigheter.




Utviklinga i organiseringa av skolen, med mer individuelt tilpasset opplæring, vil sette nye krav til foreldre og skole. Her er det viktig at de hjem som ikke har så mange ressurser å sette bak sine krav, også får oppfylt de kravene de har med hensyn til en god utdannelse for sine barn.




Likevel mener flertallet i komiteen at dette er et av de aspektene Regjeringa bør ta opp i drøftinga om elevers og studenters arbeidsmiljø, og vi ønsker at de innspillene som er kommet fra forslagsstillerne og flertallet i komiteen, blir lagt inn i det arbeidet.




Flertallet ønsker at saken vedlegges protokollen.




 Vi lever i en stadig mer internasjonal og globalisert verden. Språkkunnskap og kunnskap om ulike kulturer blir stadig viktigere. Arbeidsmarkedet blir mer og mer internasjonalt. Kunnskap man tilegner seg gjennom studieopphold i utlandet, vil være et stort fortrinn i det senere arbeid.




Allerede for 100 år siden sa en amerikansk-britisk medisinprofessor, William Osler, som følger:







«La ungdommen, særlig de som ønsker å bli akademiske lærere, dra utenlands! Hjemme kan du riktignok finne klinikker og laboratorier som er likeså gode som noen i verden. Men i utlandet kan du finne mer enn du leter etter. Du kan lære å skjønne andre bedre, få høyere ideal, ja kanskje litt av en Weltkultur.»




Det er velkjent at utveksling av studenter og lærekrefter mellom ulike land og kulturer styrker kunnskapsbasen generelt og bringer fram ny kunnskap, kreativitet og forståelse. Et kjernepunkt for utveksling er at det skal være en mellommenneskelig og kunnskapsmessig investering i en verden med stadig kortere avstander, flere aktuelle språk, økende behov for kulturforståelse, for kommunikasjon, spredning av informasjon og for nye muligheter for kreativitet.




Studenter er morgendagens forskere. I en global verden er satsing på studenter en direkte satsing på utvikling. Studenter er også framtidas samfunnsbyggere, som vil bringe sin teoretiske og metodekritiske utdanning med inn i yrkeslivet.




Det er universitetenes og høyskolenes oppgave å bidra til at holdninger om samarbeid, likeverd og respekt på den måten får grobunn hos de utenlandske og norske studentene, som et godt grunnlag for utvikling.




Det er et klart mål innenfor høyere utdanning at flest mulig tar deler av sin utdanning ved utenlandske institusjoner. De aller fleste norske studentene tar imidlertid utenlandsoppholdet i vestlige land, mens liknende samarbeid med utviklingsland i hovedsak er avgrenset til at studenter får besøke oss. Samtidig har det norske samfunnet problem med å takle kulturforskjeller i forbindelse med innvandring fra sør og øst.




Det er bl.a. derfor et stort behov for å styrke en likeverdig utveksling av både studenter og lærekrefter med institusjoner i sør og øst. Kunnskap, kunnskapsbygging og innspill fra andre kulturer enn vår vestlige er et vesentlig, men uteglemt moment i vår egen utvikling, og ikke bare et utviklingstilbud vi kan gi til de andre landene.




Det bør derfor være et klart mål at flere studenter velger å studere også i sør og øst, og at vi kan realisere studentutveksling til sør og øst på lik linje med den utveksling Norge har med institusjoner rundt omkring i den vestlige verden. For å klare det er det helt nødvendig å styrke samarbeidet med utdanningsinstitusjoner i disse landene.




En av årsakene til at relativt få studenter velger å studere ved f.eks. u-landsinstitusjoner, er problemer med godkjenning av vekttall fra utenlandske universiteter og høyskoler. Få utenlandsstudenter vil investere mye tid og penger på et studieopphold i sør eller øst hvis de ikke får godkjent vekttallene i Norge. Dersom vi skal få flere norske studenter til å foretrekke studieopphold i sør og øst, må de føle sikkerhet for at det de studerer, får full uttelling i en norsk grad når de vender tilbake.




For å kunne garantere det og gi dem en forhåndsgodkjenning må vi kjenne emnene, fagene og studieprogrammene til vertskapsinstitusjonene inngående, og de må sammenliknes i omfang og nivå med våre egne. Med en forhåndsgodkjenning fra hjemmeuniversitetet vil de norske studentene få lån og stipend fra Lånekassen, slik ordningen allerede fungerer for utvekslingsstudentene.




Et annet viktig virkemiddel for å øke antallet studenter i sør og øst må være å opprette et studentutvekslingsprogram for utviklingsland på linje med det vi har med EU, ERASMUS. Det er jo paradoksalt at vi har flere tosidige ordninger for utveksling med EU, USA og Australia, men omtrent bare ensidige ordninger for Afrika, Sentral-Amerika og Sørøst-Asia.




ERASMUS-samarbeidet fokuserer på student- og lærerutveksling med EU for universiteter og høyskoler. Det som trengs, er et tilsvarende sør-øst-ERASMUS der gjerne Kvoteprogrammet og NORADs stipendprogram kan inngå, men det må være gjensidig og må i tillegg inkludere utveksling av lærekrefter.




En rekke samarbeidsprogram inkluderer at lærekrefter fra norske universiteter inngår i undervisning som tilbys av en samarbeidspartner i sør. Det er likevel sjelden at lærekrefter fra sør inngår i vår undervisning og på den måten gjør sin kunnskap og sine synspunkter direkte tilgjengelig for våre studenter. Det må derfor legges bedre til rette for at utenlandske lærekrefter kan undervise i Norge.




Etter den nye finansieringsmodellen skal det gis incentivmidler for internasjonalisering. Ett virkemiddel kan være å gi økte ressurser til institusjonene for studenter som kommer fra eller som drar til land i sør og øst. Det er viktig at det tilbys muligheter til å reise til alle typer utland, både Norden, Europa, resten av Vesten og sør og øst, i alle studieprogram som universitet og høyskoler tilbyr.




I tillegg kan vi forbedre organiseringen av studiene i Norge. I dag er det en del engelskspråklige programmer der det kun tas opp utenlandske studenter. Dette fører ofte til at de utenlandske studentene i liten grad integreres i det norske studentmiljøet. Slike program bør i større grad settes sammen av en blanding av norske og utenlandske studenter, slik at både norske og internasjonale studenter kommer i det samme studentmiljø og vi får en sterkere internasjonalisering også her hjemme.




I tillegg kommer andre utfordringer. Språktesten, TOEFL-testen, kan i dag være en stor barriere for studenter fra ikke-engelskspråklige land i sør og øst, både fordi testen er kostbar og fordi den som oftest bare er mulig å ta i hovedstaden i en rekke land. Vi bør se på om universitet og høyskoler kan lage avtaler om gratis engelsktester i institusjonsavtaler med læresteder i sør og øst.




Det finnes allerede gode eksempler på et vellykket nord-sørsamarbeid, bl.a. et meget vellykket samarbeid mellom Universitetet i Tromsø og universitetet i Ngaoundéré i Nord-Kamerun. Samarbeidsprosjektet kalles Anthropos og omfatter bl.a. oppbygging av et stort visuelt og skriftlig kunnskapssenter, doktorgradsstudier, kvinneforskning og visuelle kulturstudier i Tromsø. Det tas på dette studiet i Tromsø opp 50 pst. studenter fra sør og øst hvert år, og noen av dem kommer fra Kamerun. Norske og utenlandske studenter samarbeider om de forskjellige prosjektene. Det planlegges også å starte visuelle kulturstudier ved universitetet i Kamerun. Slike gode samarbeidsprosjekt trenger vi flere av.




Jeg har i denne interpellasjonen lagt vekt på den store betydningen av økt samarbeid med utdanningsinstitusjoner i sør og øst, pekt på utfordringer og skissert noen forslag til samarbeid. Min utfordring til statsråden er å se på hva som videre kan gjøres for å stimulere flere universitet og høyskoler til å lage samarbeidsavtaler med utdanningsinstitusjoner i sør og øst, og gjøre det enklere for flere norske studenter å reise til disse landene for å studere.




 Jeg er veldig glad for svaret jeg fikk fra statsråden, som viste et oppriktig engasjement for denne sida. Jeg syns det er viktig at vi her i denne salen kanskje prøver å tenke ut andre måter for å utvikle dette området, enn det som SV foreslo, nemlig å bruke tvang.




Det er en utfordring for Regjeringa å ikke bare kikke mot øst. Vi har i dag gode programmer innad i EU, og det er viktig at vår utvikling videre ikke bare går på EUs nye søkerland, men at vi også har et søkelys rettet mot sør, og kanskje enda lenger mot øst.




Så er det også to andre argumenter som er bakenforliggende for min interpellasjon. Det er klart at det kommer mange hit til landet som også har problemer med å få godkjent sin utdanning. Økt samarbeid mellom utdanningsinstitusjoner rundt omkring i verden tror jeg vil bedre muligheten for folk til å få godkjent utdanningen sin når de kommer hit.




Det andre er at jeg tror det er viktig for holdningen til kunnskap i andre land. Jeg er litt preget av at jeg tilbrakte weekenden i Russland, et land som ikke akkurat har – føler jeg – lik levestandard med Norge, for å si det pent. Likevel er det et land som ligger helt i front når det gjelder f.eks. kulturutdannelse, forskning og en rekke andre områder. Man kan reise til St. Petersburg og se hva den byen har å by på av utdannelse innen kunst og kultur. Den ligger helt i front. Derfor er det viktig for land og viktig for holdningene til folk at vi også klarer å utnytte og se på de mulighetene som en sånn type samarbeid fører til.




 Framtida er internasjonal. I framtida tror jeg at mange barn vil snakke flere språk. I framtida vil noen ha en bestemor som snakker et annet språk, eller ha foreldre som har bodd i et land med et annet språk. Jeg snakket med en språkforsker for en stund siden som sa at hun bl.a. hadde forsket på en familie der far var palestiner, mor var finne. Far snakket arabisk til barna, mor snakket finsk til barna, mor og far snakket engelsk sammen, og barna snakket norsk sammen, og barna mestret alle språkene.




Skjælaaen har forstått meg helt riktig. Det er akkurat den internasjonale biten av utdannelsen til norske studenter jeg har vært mest opptatt av.




Jeg ble faktisk litt oppløftet av denne runden her. Jeg tror og håper at vi som politikere i denne salen og departementsledelsen kan være med og gi status til dette arbeidet, for alle her har sagt at det er viktig. Alle her har også sagt at man ikke vil ha tvang. Og det eneste i forhold til kommunistiske stater er at man faktisk ønsker å samarbeide med dem, slik at de skal komme seg ut av de problemene de har.




Da jeg var skolebyråd i Oslo, hadde jeg en del prosjekter. Et av mine prosjekter var at jeg, når jeg kom inn i en klasse med mange minoritetsspråklige elever, hadde ett ønske til læreren: Overtal én av disse elevene til å bli lærer! Klarer du det, har du gjort en stor jobb i din lærergjerning.




Jeg tror at ledelsen i dette landet på samme måte må ha et felles prosjekt om å gi status til denne type utveksling, til denne type internasjonalt samarbeid. For jeg tror studentene tør. Jeg tror studentene vil. Jeg tror ikke studentene har et intenst ønske om å komme til et engelskspråklig land. Men jeg tror de har et intenst ønske om å bli noe, og da må vi ha en professor, en høyskolelærer eller andre som åpner døra og sier: Her kan du bli noe. Da tror jeg at også søknadsstrømmen kommer til å bli annerledes. Men å motivere med at dette faktisk gir status for våre høyskoler og universiteter, er et politisk løft.




 Lokale småbedrifter har alltid vært leverandører til det offentlige, spesielt i kommunene. De har også vært nøkkelbedrifter i den gradvise utviklinga av konkurranseutsetting, og alle kommunepolitikere kjenner til debatten om kommunale innkjøpsordninger og premissene for dem, bl.a. ivaretakelse av et lokalt næringsliv, som er viktig for alle små lokalsamfunn.




Nå ser vi at mye av dette er under endring, og lokalt næringsliv står i fare for å bli utkonkurrert i et marked som stadig mer vil bli basert på store innkjøp og elektroniske salgskanaler.




Programmet «E-handel i det offentlige» har som mål at 50 pst. i verdi av handelen med offentlige virksomheter skal skje elektronisk innen utgangen av 2003. For at dette ambisiøse målet skal kunne nås, må bl.a. de offentlige virksomheter stille krav om elektronisk vareinformasjon fra sine leverandører, og leverandørene må være i stand til å møte dette kravet på en god måte.




Erfaringene så langt er at svært få bedrifter er i stand til sjøl å produsere elektronisk informasjon av et slag som er brukbart for e-handel. Det gjelder sjøl store bedrifter, som en også skulle tro hadde et profesjonelt forhold til denne utfordringa.




De ressurssterke og profesjonelle bedriftene forstår imidlertid i stigende grad betydninga av dette, og tilegner seg – eller kjøper – nødvendig kompetanse på f.eks. e-katalogproduksjon.




For småbedriftene syns utviklinga å gå i motsatt retning. Det er nedgang i andel småbedrifter som har hjemmeside og tilbyr mulighet for e-handel. Videre vet vi at småbedriftene vil ha store problemer med å konkurrere om pris og andre betingelser på rammeavtaler med det offentlige. Mange små og mellomstore bedrifter har mer enn nok med sitt daglige kjøpmannskap, og har ikke energi til å løfte blikket og se på seg sjøl som en e-handelaktører.




Dersom denne utviklinga fortsetter, vil en betydelig andel av landets småbedrifter falle bort som leverandører til offentlige virksomheter. Årsakene vil enten være for dårlig konkurransedyktighet på rammeavtaler, manglende kompetanse på å lage eller anskaffe god nok elektronisk vareinformasjon, eller en kombinasjon av disse.




Norsk offentlig forvaltning har på sin side ikke råd til å slakke av på krav og tempo med hensyn til e-handel. Altfor store ressurser brukes på urasjonelle prosesser hos både innkjøpere og leverandører. Priser og øvrige handelsbetingelser er dårligere enn de burde ha vært.




Utfordringa blir derfor å gjøre små og mellomstore bedrifter kompetente på e-handel. Sjølsagt har bedriftene sjøl et ansvar for dette også, men jeg tror det er viktig og nødvendig å ta et politisk initiativ for å sikre at utviklinga av e-handel ikke fører til en uønsket negativ utvikling for de mange småbedriftene som våre lokalsamfunn er avhengige av.




Mitt spørsmål blir derfor hva Regjeringa og næringsministeren kan bidra med i så måte.




 Jeg må takke statsråden for svaret.




Jeg er veldig glad for at vi har en næringsminister som både forstår problemet og gir et så grundig svar. Det er tydelig at Regjeringa her tar en rekke grep i forhold til anbud, lover, rammebetingelser og også ser distriktspolitiske vinklinger på disse utfordringene.




Det er betryggende at det er gjort en rekke grep, men jeg tror vi også har en utfordring ved å se spesielt på småbedrifter i forhold til dette. Det er også en stor politisk utfordring å ta et holdningsgrep i en rekke småbedrifter, som ellers føler at hverdagen kan være tøff nok – at skjemaer og offentlige krav kan være tøffe nok som de er – slik at de også ser muligheten i dette markedet. Det er snakk om en holdningsendring som er en utfordring også for det politiske Norge.




Jeg takker igjen for svaret, som var både grundig og godt.




 I dag har jeg for første gang i mitt liv levert to interpellasjoner til Stortinget. Begge ble levert på bakgrunn av en oppriktig bekymring, og begge har vært riktig oppløftende – også denne runden. Det var en liten nedtur under hr. Enoksens innlegg, men et sånt sitat tror jeg nok mest beviser at når politikerne tror at de skal overskue teknologiens utfordringer, så tar de som oftest feil. Den dagen vi har bygd ut bredbånd til alle kommuner, har teknologien kanskje rast forbi oss, og det vil være andre store muligheter for fjellbonden i Rørvik til å kommunisere med omverdenen.




Jeg ser som utdanningspolitiker også lyst på framtida ut fra det vi i dag ser når det gjelder yrkesfag, nemlig at søkningen til temaet medier og kommunikasjon er eksplosiv. Jeg håper ikke det gir oss flere hjemmesidefirmaer, men at det faktisk gir kompetanse ut til bedriftene på akkurat det feltet. For jeg tror at det er to ting som utgjør hovedutfordringa her: kompetanse og holdninger.




Så er selvfølgelig rammebetingelsene helt avgjørende, selv om jeg er usikker på om bredbånd ene og alene er avgjørende for om man klarer å levere et anbud eller ei. Men det er kjempeviktig med forenklinger, det er kjempeviktig med prosjektet «Et enklere Norge». Vi må ha småbedriftseiere som har ønske om å kunne – og som kan – levere et anbud, men man må også ha småbedriftseiere som har energi til å være på akkurat det området. Derfor er forenklingsarbeidet til Regjeringa så viktig.




