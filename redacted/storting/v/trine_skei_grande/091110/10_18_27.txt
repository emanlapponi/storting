 Jeg er enig i stortingspresidentens bemerkninger om at utredningsseksjonen hovedsakelig
            tilhører opposisjonen, men det å trekke den konklusjonen at det da er viktig til enhver
            tid å holde hemmelig alt det som utredningsseksjonen har fått i oppgave, mener jeg ikke
            er noen styrke for demokratiet. Jeg skjønner ikke hensikten med å forevige et
            hemmelighetsstempel på alt. Jeg vil bare henvise til at Venstre aldri har hatt som
            intensjon at dette skal være hemmelig, og vi har heller ikke støttet det tidligere. Så
            vi er ikke enig med presidenten i at dette bare er å videreføre noe som man allerede har
            vedtatt, og en korrigering som man allerede var enig i. 

Da utredningsseksjonen ble vedtatt opprettet i 1999, ble det vist til ordninga i
            Sverige. Det ble da opplyst i saken at representanter er sikret full anonymitet, men at
            svarene er åpne for alle etter et par uker. Denne ordninga har fungert i veldig mange
            andre parlament, og jeg skjønner ikke hvorfor vi skal ha større hemmelighold knyttet til
            det norske parlamentet enn man har i de andre parlamentene som vi har fått ideen fra.
            Jeg synes det er lurt å se på det at man kan ha en karantenetid for informasjon som gjør
            at man får et fortrinn, men når man først har foretatt en utredning – når fellesskapet
            vårt, som er utredningsseksjonen på Stortinget – har foretatt en utredning, skjønner
            ikke jeg hvorfor det skal være hemmelig for andre hva konklusjonen på den er. Jeg ser
            ingen forskjell mellom det å bruke utredningsseksjonen og det å bruke
            regjeringsapparatet prinsipielt i forhold til åpenhet knyttet til ulike utredninger. Vi
            bruker jo regjeringsapparatet ofte, spesielt knyttet til budsjettprosessen. Så jeg er
            ikke overbevist av argumentene vi har fått framlagt her, og jeg synes det er dumt at det
            ikke har vært lagt opp til en større offentlig debatt. Det burde også ha vært en høring
            knyttet til en sånn endring, for det er helt klart en innstramming i forhold til det som
            var intensjonen da vi vedtok dette sist. Det var i hvert fall Venstres intensjon da vi
            vedtok dette sist. Det at andre har foretatt en glipp, mener jeg ikke skal være et
            argument for at saken ikke skulle ha vært hørt, og at vi ikke skulle ha tatt oss bedre
            tid. 

