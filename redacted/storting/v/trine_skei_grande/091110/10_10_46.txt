 Da de nye reglene ble vedtatt, var Venstre veldig glad for det og støttet det. 

Vi er faktisk litt forundret, både over innstillinga, argumentasjonen, hastigheten og
            framgangsmåten. Hastigheten til Presidentskapet har ført til at denne endringa og
            innstramminga i forhold til offentlighet er gjort uten at saken er sendt på høring. 

Vi er gjort kjent med at det har kommet uttalelser fra både Stortingets presselosje,
            Norsk Redaktørforening, Norsk Journalistlag og Norsk Presseforbund, som i hvert fall er
            tilgjengelig for Venstre, der alle fire uttaler at de er uenige i denne endringa. 

Vi stusser også litt over argumentasjonen. Det framstilles nærmest som at det har
            skjedd en glipp, men for oss i Venstre har det ikke vært en glipp at disse utredningene
            skal være åpne. Vi oppfatter også at argumentasjonen mange steder er at slik er det i
            andre land, og det er det da ikke. Jeg viser til et brev fra presselosjen og de viser
            til at Bergens Tidende f.eks. har fått innsyn i fem utredninger som Riksdagen har gjort
            på oppdrag fra Stortinget, mens Stortingets utredningsseksjon ikke gir innsyn i de samme
            utredningene. Som seksjonssjefen i Riksdagen uttaler til Bergens Tidende søndag 11.
            oktober 2009: 

«Det har alltid vore ope innsyn om kven som stiller spørsmål og kva tema ein ønskjer
              utgreidd. Det følgjer av offentlegprinsippet.» 

I de parlamentene som har en lignende ordning som hos oss, er det slik at det ikke er
            hemmelig hvem som stiller spørsmål, hvilke spørsmål og hva som er konklusjonen. Dette
            får jo den underlige konsekvensen at man kan hente ut dokumentasjon hos én
            utredningsseksjon, som er hemmelig hos oss. Jeg ser heller ikke hensynet bak en slik
            hemmeligholdelse. Tankegangen om at et spørsmål er oppdragsgivers eiendom, er en ganske
            gammeldags tankegang i forhold til offentlighetsloven. Slik sett kunne jo alt holdes
            hemmelig hvis det er et prinsipp man følger. 

Jeg har bare lyst til å henvise til f.eks. den budsjettprosessen vi er i nå, der veldig
            mange partier stiller Finansdepartementet veldig mange spørsmål om veldig mange ting de
            ikke kommer til å foreslå. Det er det full åpenhet om. Det blir endatil lagt ut på
            nettet til full åpenhet for alle hva man har spurt om, og hva som er svaret. Det blir
            ikke sett på som oppdragsgivers eiendom. Det bidrar til at vi får en bedre debatt. Det
            bidrar heller ikke til at man tror at alt man har spurt om som parti, er politikk man
            skal gjennomføre, og det bidrar også til at man utvikler politikk på en bedre måte, spør
            du meg. Presselosjen sier i et brev at dersom det samme prinsippet hadde blitt gjort
            gjeldende for offentlighetsloven, og praktisert etter dette i offentlig forvaltning,
            hadde offentligheten konsekvent blitt holdt uvitende om en rekke viktige prosesser i
            samfunnet. Det at man opptrer med at utredninga er noens eiendom, er et prinsipp som
            bryter fundamentalt med sjølve hovedprinsippet i offentlighetsloven. 

Jeg mener at man gjerne kunne ha laget et regelverk som sier at man har et fortrinn som
            bestiller, som betyr at det kan gjerne være offentlig hva man har spurt om, og hvem som
            har spurt, men det kan gjerne være slik at man har en eller to måneder der man har et
            fortrinn som spørrer til å kunne styre det hvis man ser på det som en del av en politisk
            kampanje. Slik er regelverket i mange andre parlamenter, at man har et fortrinn når man
            er så glup at man finner på et spørsmål, men å gå fra det fortrinnet til at alle
            utredninger skal være hemmelig for alle, er en tolkning av regelverket, en holdning til
            offentlighetsloven som vi i Venstre i hvert fall ikke kan støtte. Så vi kommer til å
            stemme mot innskjerpinga som Presidentskapet har foreslått. 

