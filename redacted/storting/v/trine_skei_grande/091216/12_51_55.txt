 Vi begynner å nærme oss en enighet.


Det finnes jo overgrepssaker der det er diskusjon i offentligheten om hvorvidt man bør kjenne til hvem man har i nabolaget. Det gjelder f.eks. i forbindelse med overgrep mot barn. Derfor syns jeg utspillet er ute av proporsjoner når man skal varsle arbeidsgiver og henge ut i denne saken, som ikke nødvendigvis handler om menneskehandel, men om brudd på en lov. Det kan, tatt ut av en sammenheng, bryte veldig med folks rettsoppfatning når vi er enige om at vi ikke skal foreta de store varslingene ved andre typer lovbrudd som borgere har begått. Så det er viktig at trondheimspolitiet, som har gjort en bra jobb på mye av dette området, ikke i sin iver mister perspektivet sitt av syne med hensyn til hvilke typer overgrep man faktisk er med på å bekjempe, og hvem det er viktig å bekjempe.


