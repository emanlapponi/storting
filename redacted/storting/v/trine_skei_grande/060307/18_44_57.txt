 Jeg vil først takke interpellanten for å ha reist et viktig spørsmål. Offentlige tjenester må være tilgjengelige når folk skal bruke dem. Det offentlige må bli enda flinkere til å være åpen og fleksibel for innbyggernes ulike behov.




Venstre var, både i sentrumsregjeringa og i Samarbeidsregjeringa, pådrivere for å innføre offentlige serviceerklæringer, hvor bl.a. åpningstidene skal være nedfelt. Forenkling og åpenhet er også en viktig del av det offentlige servicetilbudet og vil være med på å redusere og forenkle innbyggernes behov for og kontakt med byråkratiet. Samordningen av service knyttet til arbeid, trygd og sosiale tjenester, som er blitt den nye NAV-reformen, er et eksempel på det. I Venstre ser vi på dette som forløperen til vår visjon om borgerlønn, en garantert minsteinntekt som folk kan få uten å bli klientifisert i et omfattende og kontrollerende byråkrati.




Det er viktig at ikke offentlige kontorer stenger for tidlig. 7–16-samfunnet eksisterer ikke utenfor det offentlige i dag, og derfor vil innbyggerne i økende grad forvente lengre åpningstid og bedre service også fra det offentlige. Avtalene i staten er ikke til hinder for å gjøre flere forsøk med nye og fleksible arbeidstidsordninger. Vi ber derfor om at statsråden merker seg at dette er et veldig viktig tiltak. Et annet tiltak er rekruttering til stillinger i offentlig sektor. Det er viktig at det ikke blir for ensidig, men at det gjenspeiler mangfoldet og verdier som ulike grupper har i samfunnet, ved også å ha en servicekultur der det offentlige blir mer mangfoldig. Et annet viktig tiltak er å redusere antall møter som gjør de ansatte utilgjengelig. En eller flere møtefrie dager i uken kan være en måte å gjennomføre det på. Bruk av ny teknologi kan dessuten også være et tiltak for å redusere rutineoppgaver, slik at tid frigjøres til å drive personlig service i størst mulig grad.




Flere kommuner har for øvrig skiftet ut fasttelefonen og gått over til mobiltelefoner. Slik økes fleksibiliteten for og tilgjengeligheten til de ansatte. Det er et tiltak som vi ber statsråden merke seg også for statlig sektor. Det er klart at teknologien også kan hjelpe mange mennesker som syns det er bedre å kontakte staten på den måten, og at det kanskje er en mer rasjonell måte å kontakte det offentlige på. Men det kan helt sikkert ikke ta ting i vare slik den varme, engasjerte offentlig ansatte kan.




Når det gjelder lokalforvaltningen, mener Venstre at det er lokale folkevalgte som sjøl best kan vurdere åpningstidene for tjenestetilbudet i sin kommune. Det bør derfor ikke være statlige begrensninger knyttet til lokalforvaltning og åpningstider. Dette bør fastsettes i kommunen.




Venstre ber statsråden merke seg utfordringene med hensyn til åpningstida i den offentlig eide delen av kultursektoren. Dette gjelder både bibliotek og museer, hvor det er viktig med lang åpningstid, f.eks. i helgene.




For øvrig vil Venstre vise til den svenske ordningen med politikere som på faste tidspunkter i uken er tilgjengelige på servicekontorer for å kunne møte borgerne. Politikere er også en del av den offentlige forvaltning, i kraft av å være folkets ombud. Det er viktig å legge til rette for kontakt mellom borger og politiker. Politikernes egne prioriteringer og holdninger har mye å si for deres evne til å være tilgjengelige, men det handler også om vilkårene for det å være politiker. Venstre vil derfor oppfordre statsråden til å se nærmere på de svenske modellene, og på tilsvarende forsøk som er gjort i Norge, f.eks. i Ski kommune i Akershus.




Carl I. Hagen hadde her overtatt presidentplassen.




