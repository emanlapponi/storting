 Jeg vil også benytte anledninga til å takke interpellanten for å løfte et viktig tema, som vi også har diskutert flere ganger tidligere. Sjøl om mange partier glimrer med sitt fravær i dag, tror jeg det er et allment, bredt politisk engasjement for å få gjort noe på dette området. Det tror jeg alle partiene på. 




Det har vært mange gode innlegg her i dag, så det er bare noen få ting jeg har lyst til å trekke fram. Det ene er at vi ikke må lage systemer som pulveriserer ansvaret, og som forutsetter at alle skal kunne alt, alltid. Når det gjelder det å lære seg å se signaler, er det et felt som vi egentlig ikke kan så mye om, vi kan ikke si at signaler er noe eksakt. Det er ikke en eksakt kunnskap som man kan spre til de store massene som jobber med barn. Derfor er det viktig at de som jobber med barn, har noen å henvende seg til som har stor fagkompetanse. 




Altså: Når en lærer er usikker, når en førskolelærer er usikker, når en helsesøster er usikker, skal man ha de aller beste å henvende seg til. Vi kan ikke forvente at alle lærere skal kunne oppfatte alle signaler, alltid. Men vi skal kunne forvente at alle lærere vet hvor de skal henvende seg når de er usikre, eller hvis et barn kommer til dem. 




Jeg tror det er viktig at vi ikke pulveriserer alt ansvaret til at alle førskolelærere, alle lærere og alle som jobber med barn til enhver tid, skal vite om alle signalene. Det har de sakene vi har hatt oppe, lært oss. Det Bjugn-saken har lært oss, og det andre saker har lært oss, er at vitenskapen ikke er så eksakt. 




Jeg har sjøl besøkt den faggruppa på Ullevål universitetssykehus som jobber med akkurat dette. De jobber med avhør av barn og med undersøkelser av barn med tanke på seksuelle overgrep. Det er en veldig god faggruppe, som egentlig er ganske liten i forhold til det store omlandet den skal representere. Det er viktig å samle ekspertisen på ett sted og la ekspertisen være ekspertise, og la alle andre voksne rundt barn få lov til å være vanlige voksne som vet hvor de skal henvende seg hvis det er noe som er uklart, hvis det er noe de lurer på, eller hvis de får signaler om at noe er galt. Jeg tror det er viktig å ha den åpenheten også i systemene. 




Så har jeg tro på at man ikke bare skal satse på de nye, moderne tingene, men at man også skal satse på de gode, gammeldagse tingene. Jeg har stor tro på at en god helsesøstertjeneste på skolene er med på å demme opp for mye av det trykket som ellers kommer på mange lærere. Helsesøsteren kan ha kunnskaper som er helt annerledes, og hun kan ha en inngang i forhold til eleven som er helt annerledes. Jeg tror det er viktig å satse på slike basic ting. 




Jeg tror det er viktig å satse på åpenhet i samfunnet. Jeg har en stor bekymring i forhold til dette. Det er et uttrykk som heter at rikfolks pelsverk skjuler all synd, mens fattigfolks filler viser alt. Jeg tror nok at det er lettere å bli fanget opp hvis man opplever overgrep, og man tilhører de laveste sosiale sjiktene, og at det skjules lettere i de øverste sosiale sjiktene. Kanskje er det lettere å være overgriper der, for det synes ikke så lett der som det ofte gjør i de lavere sosiale sjiktene. Jeg tror at vi fort kan oppleve uklarheter her, for det er lettere å usynliggjøre overgrep når man har muligheten til å glatte det over med god velferd. Det syns jeg er et varsko for barnevernet vårt generelt. 




Jeg tror det er et stort, bredt politisk engasjement for å få gjort noe med dette, men vi må passe på at vi satser på å få mer og mer kunnskap om det og mer og mer åpenhet knyttet til det. Vi må sørge for at de beste fagfolkene jobber med dette, og at alle voksne vet hvor fagfolkene er, men at vi får muligheten til å være vanlige voksne – vanlige nabokjerringer, vanlige førskolelærere – som vet hvor vi skal henvende oss den dagen man begynner å lure litt. 




Lodve Solholm hadde her teke over presidentplassen. 




