 Jeg takker statsråden for svaret.

Det er klart at de nye reglene har ført
til færre konflikter for mange. Men for dem det gjelder,
blir ikke dette mindre urettferdig sjøl om noen andre har
oppnådd større rettferdighet. Jeg tror den langvarige
likestillingsinnsatsen har gjort at vi kanskje har fått
en annen type fedre – fedre som har lyst til å stille
opp mer for barna sine. Derfor har jeg tre spørsmål
til statsråden.

For det første: Hvis tvangsmulkt er
et av virkemidlene, går det ikke da an å legge
den inn i dagens bidragssystem istedenfor at dette skal inn for
domstolene?

For det andre: Skjønner statsråden
at det oppfattes som urettferdig når man først
ikke får se sine barn og «sabotasjen» av
samværsavtalen så dokumenteres for at man også skal
betale mer fordi man ikke har fått sett sine barn?

For det tredje: Kan statsråden forsikre
meg om at det ikke skal være noen ideer som ikke skal være
gjennomprøvd med tanke på virkemidler for å rette
opp denne urettferdigheten når man skal gå igjennom
systemet på nytt?

Anne Berit
Andersen hadde her overtatt presidentplassen.

