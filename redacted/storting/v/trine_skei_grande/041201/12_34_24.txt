 Jeg takker statsråden for svaret.
Jeg er glad for den positive tonen jeg hører.

Dette er et laksevassdrag som tidligere var
et godt smålaksområde. Man tok opp nesten 1 000 kg
laks. Det er to vatn, Ålvatnet og Meltingvatnet, som henger sammen
med dette, og som har hatt veldig lav vannstand disse årene.
Vannføringen i Mossavassdraget har vært veldig
lav, og utfordringen er å beholde både
laksestammen, elvemuslingene og våtmarksområdene
der. Det er viktig for distriktskommuner at de ikke bare
har et kraftverk å leve av, men at de også har
muligheten til å leve av naturressursene rundt
seg. Ser statsråden viktigheten av å beholde både
laksestammen, elvemuslingene og våtmarksområdene
knyttet til dette vassdraget?

