 Jeg syns, for å være helt ærlig, at det er en underlig debatt, der man sauser sammen utrolig vanskelige problemstillinger og prøver å få dem til å høres enkle ut. Den inneholder også formuleringer som jeg syns er skremmende, der man snakker om at barn bør være redd enkelte etniske grupper, der man snakker om noen mennesker som annerledes enn andre. Holocaust-senteret gjennomførte en undersøkelse her i vår som viste at 56 pst. av den norske befolkning ikke hadde villet ha en romperson som nabo. Jeg syns ikke det er det norske parlamentets jobb å sørge for at sånne holdninger sprer seg. Her dras sammenhenger som heller ikke politiet har grunnlag for å gjøre. 




Vi er medlemmer av EØS. Det betyr at det er fantastisk mange høyt utdannede fra Europa som kommer og redder norsk næringsliv. Men det betyr også at de kriminelle som opptrer i Europa, kommer til Norge. Og det betyr at de fattige som ikke ser en framtid i sitt land, kommer til Norge. Nå sauses dette sammen – om det er rumenere, eller om det er romfolk. Bare de er observert i samme hus, er det samme gruppe. 




Sjølsagt skal vi bekjempe internasjonal kriminalitet. Sjølsagt skal vi bekjempe menneskehandel. Det er sånn i Oslo at lommetyveri har framstått som en skjermet næring som politiet ikke etterforsker. Det er heldigvis i ferd med å snu. 




Jeg har snakket mye med våre søsterpartier i EU i forbindelse med menneskehandel, også fordi vårt søsterparti i Sverige sitter med kommissæren på dette området, Cecilia Malmström. Hun kan fortelle at det er ikke påvist noen strøm av romfolk som er menneskehandlere i Europa. De romfolkene som er menneskehandlere i Europa, er ikke rumenske statsborgere – de er fra steder utenfor EU, det er derfor de blir menneskehandlere. Lell blir hennes uttalelse i denne salen brukt som stempel for det. 




Statsråden sier at EU bryr seg ikke om dette. EU har i hvert fall laget en egen strategi for bedre integrasjon av rommennesker, mens Norge ikke engang vil hjelpe Frelsesarmeen når Frelsesarmeen ønsker å lage prosjekter i Romania akkurat for denne gruppa. Man ser da at eneste løsninga på dette er et tiggeforbud. Det er knapt noe annet land i Europa som har et tiggeforbud, bare til opplysning. De europeiske landene som har prøvd det, har snudd. Nederland prøvde, og fant ut at det førte bare til at barn tagg i stedet, fordi barn er under den kriminelle lavalder. Kan vi ikke lære noe av Europa, vi da? Er det ingen lærdommer derfra som vi kan bringe til Norge? 




Jeg mener at det er en ærlig sak å ønske å strekke ut en hånd hvis du er i nød. Jeg blir langt mindre tråkket på av det enn av alle de selgerne jeg blir utsatt for på vei oppover Karl Johan. Det er ganske rart at en hånd fra et trengende menneske skal vi forby, mens en hjelpeorganisasjon kan stå to kvartaler lenger ned og samle inn penger til det samme mennesket. 




Politiet har masse virkemidler. Og sjøl om du er for tigging, betyr det ikke at du er for raning av eldre damer, som det høres ut som her i salen. Politiet har masse virkemidler. Det fins lover mot raning av eldre damer. Det er de lovene som skal håndheves. Ikke lag nye forbud! 




Det snakkes like ut om at man stjeler barn fra trygge omgivelser. Er det noen som har vært i det området som skal være trygge omgivelser der man stjeler barn fra? Det går historier om at man må ta vare på kjæledyrene sine, for de blir halshugget og grillet sammen med rotter på engangsgriller rundt omkring i byen. Er det noen som har hørt de historiene før? Det er ingen som kan bevise det i Oslo. Men de gikk før krigen også. Da var de ikke knyttet til romfolk, men de var knyttet til en helt annen etnisk gruppe. Vi ser når slike fordommer dyrkes fram, hva det ender med. 




Det er sånn at fattigdom kan gi kriminalitet. Vi er en del av Europa. Vi blir også en del av europeisk fattigdom. Da må vi håndtere det og ikke forby. Da må vi finne løsninger for de menneskene og ikke forby. Da må vi samarbeide med Europa om å finne løsninger for de folkene. 




Det virker her i salen som om man syns synd på piken med svovelstikkene og gjør det ved å forby salg av svovelstikker. 




