 Jeg tillater meg å stille følgende
spørsmål til utenriksministeren:

«Sammenbruddet under WTOs 5. ministerkonferanse i
Cancún forsterket motsetningene mellom rike
og fattige land. Norge har forsøkt å være
brobygger i TRIPS-spørsmål gjennom blant annet å åpne
opp for at patentsøknader som omfatter biologisk materiale,
skal angi opprinnelsessted for dette materialet.

Vil Norge arbeide for en erklæring
om at TRIPS-avtalen skal kunne tolkes slik at de minst utviklede
land i det minste får unntak for å gjennomføre
TRIPS-avtalen på bioteknologiområdet fram til
2016?»

 Jeg vil takke statsråden for et positivt
svar.

Jeg er veldig glad for den rollen Norge
hadde i forhold til den 4. ministerkonferansen, der Norge
var veldig aktiv i forkant for å få til en god
prosess. Hvis det er slik at MUL-landene ønsker
at vi også skal bidra til lignende prosesser, ønsker
da Norge å ha en så aktiv rolle, først
og fremst for å få til en positiv prosess også i
framtiden, hvis det er ønsket?

