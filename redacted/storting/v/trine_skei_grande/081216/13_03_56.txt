 De samlingene det her er snakk om, er fantastiske – både personene som har samlet
                  dem, situasjonen de er samlet i, og hva det er som er samlet. Vi ser nå at ny
                  teknologi gir nye muligheter for å få ting ut av disse samlingene som vi kanskje
                  ikke hadde drømt om. Vi har f.eks. Nansens innsamlede materialer, som stammer fra
                  områder som har vært brukt til prøvesprengning fra russisk side, som vi nå kan
                  bruke for å se hvilke følger det har hatt på naturen i området. Det er enorme
                  muligheter som ligger i bruk av teknologi på dette materialet. 

Men det vi også ser, er at det er en stor oppgave å ta vare på dette. Det er en
                  såpass stor oppgave at det ofte har blitt nedprioritert i trange
                  universitetsbudsjetter. Jeg må bare understreke at vi i Venstre er veldig opptatt
                  av at disse samlingene skal være knyttet til universitetene. Det har her i salen
                  vært brei enighet om at universitetsmuseenes kobling til universitetene er veldig
                  viktig. Det er viktig for synet vårt på dannelse i et samfunn, men det er også
                  viktig for synet på koblingen mellom forskning og samlingsforvaltning. En må
                  likevel ta med at det har vært en stor oppgave for universitetene våre å ta vare
                  på disse samlingene, med tanke på måten vi budsjetterer her. 

Jeg tror at jeg vil understreke, som veldig mange andre har gjort her, at veldig
                  mange av disse prosjektene er veldig klare for igangsetting. Hvis jeg skulle
                  hjelpe statsråden nå, som er opptatt av å få backing i kampen sin, hvis hun skulle
                  lage krisepakker og trenger nøkkelferdige prosjekter, står mange klare på dette
                  området. Det er viktig for å ta vare på vår kulturarv, men det er også viktig i
                  forbindelse med formidling. 

Jeg har vært på Darwin-senteret i London og sett hvordan det som for noen er
                  kjedelige samlinger, er en fantastisk opplevelse for andre. Jeg har ikke bare
                  kikket på Nansens samlinger her, men også Darwins samlinger, som er utstilt i
                  Darwin-senteret. Der kan man se hvordan et naturhistorisk museum kan bruke det at
                  man har enorme mengder krukker med prøver, til faktisk å lage en opplevelse, og
                  koble det å formidle forskning og det å gjøre forskning mer tilgjengelig på en
                  fantastisk måte. Så hvis man klarer å ikke bare tenke på at man skal ta vare på
                  krukker og malerier, men også bygger opp et lager på en måte som gjør at en
                  formidler noe i måten en konstruerer lagrene på, åpner det en kjempemulighet for
                  hvordan vi formidler denne kunnskapen til dem som bruker museene, og til dem som
                  skal bruke museene med tanke på forskningsmateriale. Jeg håper at vi nå ikke bare
                  skal lage kjedelige lager, men at vi faktisk skal lage et veldig spennende
                  opplevelsessenter knyttet til de lagrene vi har. 

