 Politikk er å prioritere. Det er å ta fra noe og gi til noe annet. Dette var også den første statsbudsjettbehandlinga for meg, men jeg blir litt lei meg når representanter ikke helt har forstått at kutt også har følger, sjøl om man liker aktiviteten verbalt i merknader.




Det er mulig at det er lite konstruktivt å ha som oppgave å formidle til andre at ting er kuttet, men dialog og konstruktiv inngang på kutt gir ikke flere penger. Det hadde vært mer ok om de som faktisk har kuttet, hadde sagt hva man skulle ha kuttet, og hvis statsråden hadde gjort noe feil, hva som skulle ha vært kuttet i stedet.




Representanten Skjælaaen blir mest fantasifull her – man skal kutte uten å kutte allikevel. Man skal finne 30 mill. kr et annet sted. Da lurer jeg på hvorfor de ikke ble funnet i utgangspunktet, når man ønsket å kutte. Og hvordan skal man klare å kutte halve klasser med den klassestrukturen og med den måten vi driver undervisning på i Norge i dag? Det er faktisk ganske vanskelig. Da syns jeg at Reikvam løfter en mye mer ærlig og interessant debatt i forhold til framtida og i spørsmålet om hvordan vi skal gjøre dette framover, sjøl om det er en viss kontradiksjon i innlegget, nemlig at et kutt på denne posten er uakseptabelt for SV.




Jeg har også lært veldig mye av denne budsjettbehandlinga som «førstereisdame». Men Venstre har sagt klart hele tida at vi ønsker å ha denne typen studietilbud. Vi ønsker ikke bare de strømlinjeformede elever, som går inn på allmennfag og går ut i andre enden. Vi stemte imot dette kuttet, men vi ønsker jo å se framover i forhold til å ha en debatt om hvordan vi skal klare å beholde disse studietilbudene til disse elevene på en mest mulig sikker måte. Men jeg må innrømme at jeg syns kanskje denne debatten ikke var noe løft for komiteens arbeidsområde.




