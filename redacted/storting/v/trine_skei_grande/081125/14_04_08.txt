 Det er en stor utfordring i det interpellanten tar opp. Det store skillet på personvernssiden nå i forhold til den debatten som har vært i tidligere tiår, er at man ser at utfordringene legges mer og mer på private bedrifter – og liksom bort fra statens overvåking av borgerne. 




Da jeg leste «1984» av George Orwell – man leste den på 1980-tallet – husker jeg at jeg tenkte at så mye informasjon om et menneske er det ikke mulig å samle. Nå er det mulig. Det er mulig å realisere de skrekkvisjonene som der er beskrevet – og alt er stort sett gjort med veldig gode hensikter. I tillegg har man en ny trigger – man har ny teknologi som nå er drivere. Så når Avinor har lyst til å kle oss nakne når vi skal fly fra Gardermoen, er ikke det fordi det gjør oss noe sikrere, men de har muligheten til å kle oss nakne. 




Jeg mener at et viktig prinsipp i et samfunn er at du skal ha mulighet til å bevege deg anonymt. Her vil jeg komme med noen eksempler til statsråden. Jeg er enig i at statsråden har tatt mange god initiativ i eget departement, men jeg kan nevne samferdselssektoren. 




Statens vegvesen sier at deres drøm er å ha en brikke i hver eneste bil som kan fortelle hvor den er i verden. Denne regjering har gitt NSB lov til å overvåke alle områder, alle vogner, til enhver tid. Denne regjering har heller ikke tatt noe initiativ i forhold til å få stoppet datalagringsdirektivet, som virkelig lagrer mye informasjon om oss borgere – om private. Det er ikke lenger mulig å få betalt i en bomring. Man blir tatt bilde av hvis man ikke har brikken som registrerer en automatisk, og det er noen som vet at du har passert. 




Så skryter man av pasientregisterloven, som jo innholder mye som heller ikke er positivt for personvernet. Så resultatet er at hvis du har en kompis i banken, en i bomringen og en sykepleier med litt dårlig moral i din vennegjeng, kan du få vite ganske mye om hva folk i din nærmeste omgangskrets faktisk holder på med. 




Og hvor mange er det som egentlig sjekker loggen på sykehuset? Hvordan blir du møtt hvis du har lyst til å gjøre det? Jeg har akkurat vært innlagt på Aker. Jeg prøvde tappert å finne ut på Akers nettsider hvor jeg kunne spørre om å få utskrift av min journal og utskrift av hvem som har sett den. Det fant jeg ikke ut. 




Jeg tror – og nå er helseministeren her, så det er mulig å si noe til ham – at norsk helsepersonell har en stor grad av integritet. Det er veldig få av dem som jeg er redd for å gi personopplysninger til, men jeg tror at bevisstheten i forhold til hvilken form personopplysningene blir gitt, er ganske lav. 




I går var jeg på Ullevål og tok blodprøver. Da sitter man i et rom med åtte personer, og man blir ikke stukket før man har oppgitt personnummeret. Så setter man seg på gangen på Ullevål, der får man mange hundre navn med tilhørende personnummer. Jeg spurte hvorfor jeg måtte oppgi personnummeret mitt for å kunne bli stukket, og svaret var at det er en rutine. Det samme opplever du hvis du er innlagt på sykehus og faktisk har et merkebånd om håndleddet med personnummeret ditt på, som sier hvem du er. Da er du likevel tvunget til i full offentlighet å oppgi personnummeret ditt, selv om det er veldig mange som hører at du gjør det. Jeg er ikke engstelig for at sykepleieren skal gi informasjon, men jeg synes ikke det er riktig at man skal oppgi personnummeret sitt i full offentlighet, med mange tilhørere. Så dette er ikke uttrykk for en redsel for at sykehusets ansatte skal fare omkring med informasjon om meg, det er i bevisshet om hvilken situasjon man faktisk er i når man gir slik informasjon. 




Det var Venstre som la fram forslaget om en personvernkommisjon. Vi har lagt fram forslaget om personvern i samferdselssektoren. Vi har lagt fram forslag om at tilsynsansvaret for fjernsynsovervåking gis til kommunene. Vi har lagt fram forslag i forhold til personvernet i helseregistrene, og vi har lagt fram forslag i forhold til personvern på helseforsikring. Vi har også lagt inn grunnlovsforslag om retten til privatliv. Vi har ikke engang vært innom justissektoren her, der man tror at registre og overvåking er det som skal løse alle problemer i forbindelse med kriminalitet. 




Jeg må si at vi ikke har møtt en stormende hyllest for alle forslagene når det gjelder personvern, men kanskje er det i ferd med å krype inn i andre partiers bevissthet at dette også er viktig å ta tak i. Men det som er mest tankevekkende etter denne debatten, og etter å ha hørt alle Bent Høies eksempler på overtredelser, er at det fortsatt ikke er noen under denne regjeringa som er dømt for å ha gitt for mange personopplysninger. 




