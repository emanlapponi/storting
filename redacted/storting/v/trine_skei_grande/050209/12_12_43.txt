 Jeg takker statsråden for svaret,
og jeg er veldig glad for at det nå begynner å komme
alternativer til den giften som rotenon faktisk er. For oss lidenskapelige
laksefiskere er dette et viktig spørsmål.

Jeg har to oppfølgingsspørsmål
til statsråden. Det ene er om det er mulig å få til
en dialog med Forskningsrådet for å få mer
helhet i den kunnskapen som trengs å bygges opp med hensyn
til de mulighetene vi har for å holde våre lakseelver unna
de forferdelige angrepene som de har vært utsatt for. Vi
ser også at det er et stort engasjement og en
stor vilje til frivillig innsats og dugnad når det gjelder
forvaltningen av våre fiskeressurser i ferskvann. Det andre
spørsmålet mitt til statsråden er om
han er villig til å ta innover seg alt det engasjementet
og prøve å få det inn i en struktur som
gjør at folk som er villig til å legge ned både
penger og tid, får mulighet til å gjøre
det på en skikkelig måte, og får mulighet
til å utvikle det arbeidet.

