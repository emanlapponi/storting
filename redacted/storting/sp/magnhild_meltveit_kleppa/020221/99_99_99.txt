 Først honnør til SV, som har reist denne debatten på den måten som dei har gjort i dag.




Eg vil konkretisera fire punkt i dei tre minutta som Senterpartiet har til disposisjon. Det fyrste er under stikkordet møteplassar. Det finst både sentrale og lokale organisasjonar og instansar som kontinuerleg er opptekne av arbeid som styrkjer forståinga mellom ulike kulturar, som styrkjer respekten på tvers av ulik bakgrunn. Det er eit paradoks at i budsjettet for 2002 var søknadene til ulike tiltak langt større enn stortingsfleirtalet fann å kunna innvilga. Eg vil be statsråden kvittera ut om ho ynskjer å styrkja dette arbeidet og dermed òg bidra på eitt felt til å styrkja integreringa.




For det andre: tilknyting til arbeid. Bondevik I-regjeringa tok initiativ til introduksjonsprogram og introduksjonsstønad. Det er gledeleg at meldingane er så gode frå dei forsøka som no har vore. Men det er òg svært viktig å syta for at desse blir obligatoriske, og at dei blir utvida til òg å gjelda familiegjenforeining. Når ein ser kor viktig det her er å styrkja integreringsarbeidet blant kvinner, når ein ser kor viktig det er å sørgja for aktivitet, når ein ser kor viktig det er at tilknyting til arbeid òg i svært mange samanhengar styrkjer integreringa, så må ikkje det vera uprøvt.




For det tredje: obligatorisk norskopplæring. Lat meg streka under kor viktig det er at denne norskopplæringa blir behovsprøvd. Korleis kan vi her snakka om ei obligatorisk opplæring som ikkje tek omsyn til at folk kjem med ein ulik språkbakgrunn, med ulik bakgrunn elles og med ulike erfaringar og opplevingar som utan tvil gjer at det her for nokon er behov for få timar, for andre langt fleire timar?




For det fjerde: gruppa einslege, mindreårige asylsøkjarar. Det er så avgjerande at desse no blir gitt ein betre start i Noreg. Kva gjer statsråden der?




 Fyrst i all venskaplegheit: Dei siste månadene har Kristeleg Folkeparti i Stortinget vore påfallande tause når det gjeld spørsmål om både flyktning-, asyl- og integreringspolitikk. Det er bra at Anita Apelthun Sæle no tek det initiativet som ho gjer, og set søkjelyset på svære og viktige utfordringar framover. Det er eit klart behov både for ein gjennomgang av dei tilboda som finst i dag, og å lytta til dei forslaga som innvandrarmiljøa sjølve kjem med, og dei forslaga som dei som arbeider med desse spørsmåla, fokuserer på.




Statsrådens orientering viser at det blir arbeidd med fleire tiltak. Vi i Senterpartiet gjev henne vår støtte når det gjeld å styrkja dialogen med berørte innvandrarmiljø for å sikra kvinner og barn si stilling, og ho skal òg få vår støtte i oppfølginga av tiltak som betre enn i dag sikrar eit heilskapleg hjelpeapparat med eit breiare geografisk tilbod for kvinner og barn enn i dag.




Så vil eg igjen etterlysa eit sterkare engasjement for å stimulera dei organisasjonane, sentralt og lokalt, som arbeider for å sikra fleire og betre fleirkulturelle møteplassar.




I april i fjor vart dåverande statsråd Brustad av eit breitt fleirtal i Stortinget beden om å føreta ein gjennomgang av regelverket som vernar mot kjønnsbasert forfølging – dette ut frå ei erkjenning av at fleire enkeltsaker viste at praksis ikkje var i samsvar med lovverket. Kvar ligg den saka?




Så kan eg ikkje unnlata å kommentera Per Sandbergs noko fornærma haldning i både den føregåande og denne interpellasjonsdebatten. Då Stortinget diskuterte å gi vern til kvinner som blir utsette for kjønnsbasert forfølging, fann Framstegspartiet det nødvendig å skriva inn i innstillinga at Framstegspartiet ville gå imot at kjønnsbasert forfølging i eige land skulle innførast som grunnlag for å gi vern. Dette er eit av fleire eksempel på at Framstegspartiet sjølv har ekskludert seg frå konstruktive tiltak. Det synest eg òg Sandbergs innlegg i dag ber preg av. Det er jo eit faktum at det er etnisk norske menn som no reiser ut til andre land og hentar seg ektefelle, frå Thailand, Filippinane og Russland. Nokre av dei bidreg til at endå fleire kvinner treng vern i dette landet.




