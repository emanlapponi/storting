 Eg skal få stilla følgjande
spørsmål til kommunal- og regionalministeren:

«I Innst. S. nr. 318 for 2000-2001
heiter det på side 6 frå ein samrøystes
kommunalkomite det må «førast ein politikk
som gjer det attraktivt for innbyggjarane å busetje
seg i distrikta».

Vil statsråden føreta seg noko
for å sikra ein offensiv distriktspolitikk?»

 Bondevik II-regjeringa har gjort dramatiske
kutt i dei distriktspolitiske verkemidla. 700 mill. kr
totalt på det som direkte kan kallast verkemiddel, kommunale
næringsfond som i år 2000 medverka til 979 nye
bedrifter og 1 810 arbeidsplassar, er nulla ut, SND er
redusert med til saman 1,7 milliardar kr og spesielle tilskotsordningar
for å stimulera fleire kvinner og ungdom til arbeid i distrikta
er fjerna.

Så har kommunalministeren signalisert
mindre til dei minste kommunane til fordel for
dei store. Ho har signalisert endring i Husbanken sine
rammer, noko som òg vil gå ut over bygging
av bustader i distrikta, og vi veit at budsjettet inneber reduserte
overføringar til landbruket. Det er god grunn for å spørja:
Kva slags offensiv er det statsråden vil stilla opp med?

 Eg går ut frå at statsråden
har registrert den overraskinga og den skuffelsen
som er i mange distriktskommunar fordi det ikkje ser ut
til at dei får dei framtidsmoglegheitene som dei er avhengige
av for framleis, til beste for storsamfunnet, å utnytta
vasskraft, matproduksjon, fiskeri osv. Eg vil utfordra
statsråden på to punkt. Vil ho trekkja tilbake
dei signala ho har gitt når det gjeld kommuneøkonomi
og dei mindre kommunane, og dermed avkrefta det som no
ser ut til å vera tilfellet, at Høgre
sitt valgengasjement for ein betre skule berre gjeld dei store kommunane?
Det var det eine.

Det andre er: Vil ho engasjera seg
ut frå den posisjonen ho har, for at det skal gå langt
fleire midlar til samferdsel, slik at dei 3 000 som i dag
går ledige, og alt det anleggsutstyret som står
i ro, kan bli brukt til beste for distrikta i komande år?

