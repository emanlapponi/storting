 Eg føler behov for spesielt å gjera merksam på forslaget i sak nr. 13, sjølv om eg gjerne kunne ha sagt noko om alle forslaga.




Som representanten Schjøtt-Pedersen og vel òg statsråden var inne på, er dette eit område som er i utvikling. Det har skjedd mykje på kort tid, og det har komme fram ganske mange opplysingar om at byrå som driv med tenester, vil vera ei heilt spesiell utfordring for norske lønns- og arbeidsvilkår. Eg vil visa til at statsråden sjølv no sender rundt eit innlegg som er på trykk i fleire aviser, seinast i Jærbladet den 10. mai, der ho varslar at ho jamleg vil vurdera behovet for generelle tiltak på bakgrunn av utviklinga etter utvidinga. Ho fokuserer på faren for press på lønns- og arbeidsvilkåra når bedrifter frå nye EU-land får kortvarige tenestoppdrag, og bringar med seg eigne arbeidstakarar hit. Det er ein del av innlegget hennar. Ho seier altså at det er ei spesiell utfordring, og at ho sjølv vil følgja utviklinga. På bakgrunn av det meiner eg at Stortinget i dag kan vera føre var – føre var i forhold til opplysingar som har komme fram fleire gonger i media, om firma som no etablerer seg utanfor landet vårt for å tilby tenester her, og føre var i forhold til å be Regjeringa leggja fram forslag til lovheimel. Når forslaget frå Regjeringa kjem, går det an å diskutera om det skal setjast i verk eller ikkje. Dersom ein utarbeider ein slik lovheimel no, vil ein altså vera føre var. Eg synest det er veldig trist dersom det berre er Arbeidarpartiet, SV og Senterpartiet som står bak akkurat det forslaget.




