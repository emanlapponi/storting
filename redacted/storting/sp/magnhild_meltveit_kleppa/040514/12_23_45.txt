 I forhold til denne EU-utvidinga er Stortinget i ein spesiell situasjon fordi det lenge har vore avklart at eit fleirtal ynskjer fleire tiltak enn det Regjeringa i utgangspunktet la opp til. Eg registrerer at statsråden sjølv sender innlegg der ho varslar – og på den måten prøver å skapa tryggleik – at ho vil føreta ei stadig vurdering av behovet for tiltak utover det som er blitt sett i verk så langt. Då håper eg òg at ho ikkje legg til side dei forslaga som har vore drøfta i samband med Ot.prp. nr. 44 for 2003-2004, men at ho faktisk tek dei med i si vurdering og er klar over at ho, både når det gjeld forslaget i sak nr. 13, og på andre punkt, faktisk vil ha moglegheit til å vera offensiv.




