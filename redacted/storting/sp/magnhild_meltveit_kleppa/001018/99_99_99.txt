 Eg skal få stilla følgjande
spørsmål til kommunal- og regionalministeren:

«Ein rapport som Asplan-VIAK har utarbeidd
for Kommunal-og regionaldepartementet, viser at det sentrale austlandsområdet
sin del av statlege investeringar i ein tiårsperiode, frå 1988
til 1998, har auka frå 24 til 64 pst.» – Her
gjer eg merksam på at det skal vera 61 og ikkje 64 pst. – «Ynskjer
statsråden at ei slik utvikling skal forsterkast i åra
framover, eller vil ho ta initiativ til ei vriding til fordel for øvrige
fylke og regionar?»

  Eg vil støtta ein god infrastruktur
i hovudstadsområdet. Samtidig er det slik at statsråden
i samband med ei pressemelding i mai har uttalt at byggjeaktiviteten
i høve til alle desse store prosjekta – fleire
av dei er no ferdigstilte – i seg sjølv har ein
sentraliserande effekt som er urovekkjande. Regjeringa – som
ho er medlem av – har i ettertid lagt fram både ein
nasjonal transportplan, der ein får ei forsterking i høve
til sentralisering, og eit opplegg når det gjeld breiband,
der ein satsar på private løysingar – noko
som heller ikkje gir den store optimismen i distrikta. 

Eg vil oppfordra statsråden til å studera
ikkje berre folketalet, men også den verdiskapinga som
går føre seg i andre fylke og regionar, og den
store verdien det har at staten òg medverkar når
det gjeld investeringar og tilrettelegging. Det er i dag ein manglande
samanheng der. 

 Eg skal få lov til å stilla
følgjande spørsmål til kommunal- og regionalministeren:

«Ifølgje utjamningsmeldinga
hastar det med tiltak overfor bustadlause.

Kva har statsråden føreteke
seg for å sikra fleire i denne gruppa både «tak
over hovudet» komande vinter og meir langsiktig oppfølging
med sikte på permanent bustad?»

  Eg takkar for svaret.

Eg synest det er fint å bli oppdatert
både på status i forhold til dei strategiane som
låg og ligg i utjamningsmeldinga, og også i forhold
til dei midlane som vart løyvde på 2000-budsjettet.
Eg registrerer at på dette området er det eit
samspel mellom førre og noverande regjering når
det gjeld prioritering og oppfølging. 

Eg er bekymra for kommunane sitt engasjement
her, og eg vil gjerne ha ein kommentar på om statsråden
føler at kommunane med dei rammene dei har til disposisjon, følgjer
opp sin del av denne jobben.

Så nemnde statsråden 750-1 000
nye bustader til neste år. Er det frå kategorien
bustadlause, eller er det totalt vanskelegstilte? Kan ho i tilfelle
spesifisera nærare kven som i dag ikkje har ein bustad,
men som har håp om å få det til neste år
med den innsatsen ein no legg opp til?

