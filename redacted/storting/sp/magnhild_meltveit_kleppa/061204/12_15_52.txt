 Rammeområde 14 er ikkje den delen av statsbudsjettet som pleier å påkalla størst merksemd. Slik er det heller ikkje i år. Etter Senterpartiet sitt syn er det ei god grunngiving for dei justeringane som er lagde inn, både for Kongehuset, Stortinget og Riksrevisjonen.




Dess meir overraskande er det at Høgre faktisk føreslår eit kutt på nærmare 40 mill. kr i ramma. Riksrevisjonen blir med deira forslag redusert med 20 mill. kr. Men som saksordførar for Stortinget og det budsjettforslaget finn eg det særleg interessant å høyra noko meir utover dei knappe kommentarane som Høgre sjølv gir i budsjettet sitt, om kor det er dei ynskjer å kutta overfor Stortinget. Her er altså eit forslag som gjeld Stortingets ombodsmann, på 1,8 mill. kr. Eg oppfattar at Høgre ynskjer dagens ramme vidareført utan nokon auke, noko som i praksis betyr ein reell reduksjon.




Så ser eg at Stortinget ber om midlar til førehandsavtalar om utskifting av nokre av husværa. Det er meldt her 30–35 husvære. Det finn ikkje Høgre grunn til å vera med på. Men så føreslår dei 2,5 mill. kr i kutt utover det på Stortinget. Då er jo spørsmålet: Kva del av Stortinget si verksemd er det Høgre no synest har blitt for romsleg? Det er jo kjent at Høgre har bygt opp ein eigen buffer i stortingsgruppa. Eg har ikkje oppfatta at dei har synst at løyvingane til gruppene har vore for rause. Er det administrative stillingar? Er det betjentkorpset? Er det tryggleiksseksjonen? Det kunne det vore interessant å få høyra litt meir om.




Kristeleg Folkeparti føreslår 5 mill. kr i kutt på Stortinget. Dei viser kor dei vil bruka midlane. Dei vil ta 5 mill. kr av Stortinget sitt budsjett til gjenoppbygging i Nord-Israel. Men heller ikkje der er det sagt noko meir om kor kuttet eventuelt bør takast.




