  Eg skal få stilla følgjande
spørsmål til kommunal- og regionalministeren:

«Noreg er no i ferd med å tvangsutsenda
9 av 10 innbyggjarar frå Kosovo som har hatt mellombels
vern i landet vårt. Etter Stavanger Aftenblad 21. mars
2001 gir Sverige anten asyl eller opphald på humanitært
grunnlag for 2 av 3. I Sverige drøftar dei også om
endå fleire av dei som ynskjer det, inntil vidare skal
få bli. 

Kva er grunnen til at to nordiske land føretek
så ulik vurdering av eit spørsmål der
dei begge mottek råd frå UNHCR?» 

  Det høyrer med til samanlikninga
mellom Noreg, Sverige og Danmark at Danmark og Sverige tok sin rikelege
del før krigen, og altså tidlegare har tatt imot
langt fleire enn dei som på det tidspunktet hadde moglegheit
til å få opphald i Noreg. 

Eg synest at det ut frå slik statsråden
her framstiller det, kunne ha vore ynskjeleg med ei grundigare orientering
om kva kontakt det eigentleg er mellom Noreg og Sverige når
det gjeld praksis.

Eg er opptatt av at mellombels vern skal vera
mellombels, men eg er opptatt av at det skal opphøyra når
det er trygt å venda tilbake, og det skal òg opphøyra
i forhold til ei tilbakevending som i seg sjølv er trygg.
Korleis er kontakten der?

  Når det gjeld denne samanlikninga,
er det eit faktum at Sverige gir anten asyl eller opphald til fleire.
Det er òg eit faktum at hjelpeorganisasjonane
no står på rekkje og seier at dei kunne  ha utretta
meir i forhold til ei trygg tilbakevending dersom dei hadde fått
meir midlar. Men på dette området er det nedtrapping,
det synest å vera eit misforhold her mellom dei midlane
som blir sette inn på militær side, og dei som
blir sette inn på humanitær side. 

Mine spørsmål blir då:
Meiner statsråden det er viktig å vurdera dette
spørsmålet, på linje med Sverige? Vil statsråden
ta eit initiativ for å sikra ei tryggare tilbakevending,
altså større moglegheit for å få bustad
og for å få arbeid i byggjeaktivitetar for dei
som vender tilbake? Og det siste: Kva med den uroa som er i dag – gjer
statsråden noko spesielt i forhold til spesielle område
i Kosovo?

