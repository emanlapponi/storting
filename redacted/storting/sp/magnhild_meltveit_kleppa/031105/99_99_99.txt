 Eg skal få stilla følgjande
spørsmål til helseministeren:

«Helse Stavanger
er eitt av mange døme på stillingskutt
i 2004. Direktøren i Helse Stavanger
må fjerna 200 stillingar. Han seier til Stavanger
Aftenblad at endå raskare utskrivingspraksis
må vurderast.

Meiner statsråden at kommunehelsetenesta
i ulike fylke i dag har kompetanse og ressursar til å overta
pasientgrupper sjukehusa ikkje har midlar til å ta
seg av, eller vil han føreta seg noko
for å sikra større helsefagleg tryggleik
for pasientar, pårørande og tilsette i kommunehelsetenesta?»

 Eg takkar for svaret. Det er bra at helseministeren
ser nærmare på denne situasjonen og òg
ber eit utval om å sjå på dette.

Men det er altså noko som
skjer i mellomtida. Det er denne regjeringa som har sendt ut ei
ny forskrift som inneber at pasientar ikkje
lenger heiter «ferdigbehandla». Dei heiter «utskrivingsklåre».
Det er denne regjeringa som har kutta i varslingstida mellom
sjukehus og kommunar, og som har auka dagbøtene.
Det er denne regjeringa som har sytt for at omsorgstrengande som
frå før konkurrerer om tenestene i kommunane,
no må finna seg i å koma til kort fordi
helsepersonell på kort varsel må snu seg rundt
og taka vare på pasientar som er meir hjelptrengande,
fordi sjukehusa har skrive dei ut raskare.

Eg er overraska over at helseministeren
synest å bagatellisera den alvorlege situasjonen som no
er i mange kommunar, og som mange pasientar kjenner på kroppen. Vil
helseministeren ikkje gjera noko
meir enn å setja ned eit utval?

 Det er bra at helseministeren
er oppteken av verknadene her på lang sikt. Men eg skal
gi han tre klåre råd på kort sikt.

Det eine er å engasjera
seg for at sjukehusa får fleire midlar enn i dag, og òg
engasjera seg for at kommunane får midlar i samsvar med
dei oppgåvene dei faktisk har. Dei har ikkje
fått ei krone meir til dei nye oppgåvene som helseministeren
har vore med og påført kommunane. Det
andre er å syta for ein rekrutteringsplan for helsepersonell
som òg inneber større vekt på kortsiktig oppdatering – utdanning – for
dei som i dag arbeider ute i kommunane. Og det tredje
er å syta for å halda ved lag òg for
dei pasientgruppene som kanskje må raskt av stad, ein akutt
beredskap som ikkje er så langt vekke at dei
kan risikera å koma for seint fram. Alle
desse tre tilhøva kan helseministeren
gjera noko med no.

