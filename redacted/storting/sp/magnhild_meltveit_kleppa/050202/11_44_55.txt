  Eg takkar for svaret. Eg synest det var ei
god orientering om korleis situasjonen er.

Men eg er nok litt overraska over at statsråden
så einsidig er oppteken av kva kommunane, føretaka og legane har
å halda seg til. Det er faktisk òg viktig for den enkelte kandidaten.
Vi snakkar her om mange enkeltpersonar som er ferdig utdanna, som
er motiverte for turnusteneste, og som har lån i Lånekassa som begynner
å forrenta seg, og der tap av inntekt kan vera eit faktum.

Er det då slik at statsråden ikkje i det heile
synest det er noko problem at tilhøva for desse ungdommane - nokre av
dei er faktisk òg etablerte med familie, må vi rekna med, etter
seks års utdanning - ikkje er meir føreseielege? Dersom det er slik
at statsråden slår seg til ro med at alle får plass, skulle ein
vel kunna intensivera innsatsen på våren for å sikra føreseielege
tilhøve?

