 Eg skal få stilla følgjande
spørsmål til helseministeren:

«Statsråden har varsla styrking
av rusfeltet. Mange rusmiddelmisbrukarar og pårørande
opplever at ansvarsoverføringa til helseføretaka
gir svekt høve til ønskt behandling
og dermed også mangelfullt ettervern.

Vil statsråden føreta seg noko
for å gi fleire høve til naudsynt behandling
og oppfølging?»

 På rusfeltet handlar det om å berga
liv. Det handlar om å gi folk moglegheit
til pause frå sitt rusmiddelmisbruk. Det handlar om ein
ny kurs. Det er viktig med mangfald i behandlingstilbodet, ikkje
minst har kollektive og små institusjonar som har hatt
moglegheit til å følgja opp
folk over lang tid, vist gode resultat.

No kjem det urovekkjande meldingar i forhold
til personar som for ein periode har vore inne
til behandling, og som ikkje har moglegheit
til å gå tilbake der dei var før, fordi
det ligg i feil region. Ein melder òg om manglande prioriteringar
og manglande ressursar frå helseføretaka. Kan
eg forstå helseministeren slik at alt
dette er forhold som han kjem til å følgja nærare
opp?

 Eg synest det er bra at statsråden
er så klar i forhold til institusjonsval. Det er eit godt
signal til dei som treng oppfølging og vidare behandling
i institusjonar dei har vore inne på før. Det
er òg eit godt signal til ein del institusjonar som er usikre
i dag i forhold til å behalda verdifull kompetanse, fordi
dei ikkje heilt veit kvar dei vert liggjande i ei behandlingskjede.

Når det gjeld kommunane, er det klart
at dei spelar ei nøkkelrolle. Er det då slik at
helseministeren òg vil stressa ytterlegare
det behovet kommunane faktisk har for midlar til denne viktige oppgåva?
I dag er det dessverre slik at dette er eit
av dei felta der mange kommunar har vore nøydde
til å kutta i verdifull kompetanse og i stillingar og personar
som har bidrege i ettervernet.

