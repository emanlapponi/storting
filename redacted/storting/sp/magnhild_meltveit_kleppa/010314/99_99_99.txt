  Eg skal få stilla følgjande
spørsmål til olje- og energiministeren:

«Konsesjonskraftprisen er i år
11,59 øre/kWh og var i 2000 10,84 øre/kWh.
Desse prisane vert fastsette av departementet kvart år
og skal uttrykka gjennomsnittleg sjølvkost for kraftproduksjonsanlegga
i Noreg. Konsesjonskraftprisane har dei seinare år lege
over marknadsprisane på kraft. 

Meiner statsråden at ein konsesjonskraftpris
på meir enn 10 øre/kWh kan vera eit uttrykk
for dei reelle produksjonskostnadene, når næringa
samstundes kan framvisa større overskot enn nokon gong
før?» 

  Kvifor har lovverket ei ordning med konsesjonskraft?
Det er fordi kommunar og fylkeskommunar skal ha moglegheit til å ha
sin del av verdiskapinga og utnyttinga av lokale ressursar, nedfelt
i lovverket for dei fyrste konsesjonslovene rundt århundreskiftet,
stadfesta i Stortinget i 1990, som ein varig fordel.

Kva er så situasjonen i dag? Eit lovbestemt
gode er for nokre kommunar snudd til å bli eit tap. Det
svarar seg ikkje for alle å ta ut krafta, på grunn
av høgt prisnivå. Ei av årsakene er at
etter kraftskattreforma i 1996 har det vore usemje om kva som skal
reknast inn i sjølvkostprisen eller produksjonskostnadene.
Før 1996 var skattane faste og uavhengige av økonomien
i kraftforetaka. No blir overskotsskatten rekna inn i berekningsgrunnlaget. Vil
statsråden sjå nærmare på berekningsgrunnlaget?

  Senterpartiet er oppteken av den verdien som
dette skal vera for lokalsamfunnet. Vi deler statsråden
si vurdering av at ordninga er god og bør halda fram. Men
så er det slik at når det gjeld berekningsgrunnlaget,
vil det faktum at overskotsskatten blir rekna inn, innebera at sjølvkosten
blir høgare. Forgjengaren til statsråd Akselsen,
Marit Arnstad, varsla Stortinget to gonger i brevs form om at ho
ville sjå nærmare på denne problemstillinga.

Statsråden nemnde her eksemplet frå 2000.
Eg kan seia at for den kommunen som eg kjem frå, Hjelmeland, inneber
denne eine øren 500 000 kr. For andre
kommunar betyr det meir, for nokre betyr det mindre. Eg er glad for
at statsråden høyrest ut til å vera positiv,
og eg vil sterkt oppfordra han til å sjå på denne
problemstillinga på nytt.

