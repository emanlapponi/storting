 Det er nødvendig med eit krafttak og ein felles dugnad mellom stat, kommune og interesserte organisasjonar og institusjonar for å sikra fleire bustadlause tak over hovudet. Det er nok nokre få, som Erna Solberg er inne på, som ynskjer å leva sitt liv under open himmel. Det er ikkje dei vi snakkar om, det er alle dei andre. Utjamningsmeldinga drøfta – eg har høyrt som det fyrste offentlege dokument – strategiar og tiltak for å få dette til.




Senterpartiet er nøgd med at fleire statsrådar i Stoltenberg-regjeringa i samarbeid følgjer opp dei strakstiltaka som der blir føreslåtte. Eg vil spesielt peika på den førre regjeringas strategi om eit meir forpliktande samarbeid mellom Regjeringa og dei største byane – eg forstår det er godt i gang.




Vi har å gjera med ei gruppe der mange har rusproblem, psykiske vanskar. Vi har å gjera med ei gruppe som treng heilt spesiell oppfølging for å få ein betre kvardag.




Utjamningsmeldinga slår fast at mangelen på bustad og verna butilbod som er høvelege for bustadlause, i ein viss grad bremsar gjennomstrøyminga i behandlingstilbodet. Andre har i dag vore inne på den samanhengen som er mellom det å ha ein bustad og det å ha moglegheit til arbeid og utdanning.




Vi trur det er behov for ei synleggjering av kva midlar som i dag er disponible, ja, vi meiner faktisk det blir for tilbakelent å leggja til grunn at hadde det vore fleire søknader, så hadde òg fleire tiltak fått støtte. Men dei har ikkje søkt. Her er det behov for eit aktivt engasjement overfor dei som kan vera aktuelle søkjarar. Det er difor vi ber statsråden straks gjera det klart overfor dei som kan vera moglege iverksetjarar av fleire bustader, at her er det midlar.




Vi synest òg det er eit godt forslag å synleggjera midlane til bustader for bustadlause på ein eigen post.




Vi meiner òg at det er nødvendig å sjå nærare på fordelinga av innsatsen mellom kommune og stat. Det er ikkje vanskeleg å vera einig i at det er kommunane som har ansvaret – sjølvsagt er det det – men det er jo ikkje uvilje frå kommunane si side at det ikkje har blitt bygt fleire bustader, at det ikkje har blitt sendt fleire søknader. Eg trur faktisk at vi, uavhengig av kva vi elles måtte meina om kommunane sin økonomi, må vera einige om at tiltak som dette handlar om å prioritera innafor svært knappe budsjett.




Senterpartiet gir si støtte til begge forslaga frå SV. Vi gir òg vår støtte til å løyva 55 mill. kr på årets budsjett.




Då blir det stilt eit spørsmål som er forståeleg: Er desse 55 mill. kr berre eit forslag til markering? Svaret er nei. Vår støtte til å løyva 55 mill. kr på årets budsjett er støtte til ein felles aktiv dugnad til strakstiltak, til å få modular opp og stå så raskt som mogleg, i eit samspel mellom dei som måtte ha kompetanse og moglegheit til å få det gjort.




Komiteen var i haust i Sandnessjøen – dei andre medlemane av komiteen har mykje lengre erfaring enn eg når det gjeld å besøkja ulike etablissement der ein med avgrensa midlar og med enkel byggjestil fort har sikra fleire tak over hovudet. Dømet i Sandnessjøen var eit asylmottak. Her kunne ein med dei 55 millionane pluss dei 13 ha sikra ganske mange av gruppa bustadlause tak over hovudet rimeleg fort.




Eg synest det er pinleg for det norske folk at vi på dette området skal vera så trege at vi her skal operera med ei gruppe som for fleire år tilbake let seg telja inn til 6 000, der vi veit at det eksakte talet kan vera endå større, og der vi veit at det har skjedd veldig lita betring òg no dei siste åra.




Komiteen har òg vore i Danmark i haust. Vi har der sett eit heilt anna engasjement, ein heilt annan vilje til å ta i bruk òg utradisjonelle løysingar for å sikra fleire ein bustad. Vår støtte til dette eingongslyftet er ut frå ei erkjenning av at vi ikkje gjer nok for enkeltmenneske som slit i dette landet. Det er ikkje meint som nokon spesiell kritikk av noverande kommunalminister. Det er ei erkjenning av at ein her over fleire år med vekslande regjeringar med ulike dokument som har blitt lagt fram og diskutert i denne sal, likevel er komen for kort i forhold til dei måla mange parti har hatt på dette punktet. Her trengst ein felles dugnad, eit lyft, og det trengst no. 




