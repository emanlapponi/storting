 Fattigdomen bit seg fast i Noreg i dag. Det er behov for ein tverrpolitisk og ein tverrorganisatorisk dugnad for å hindra dei uverdige levekåra som enkeltbarn i dette landet i dag opplever. 




Utjamningsmeldinga er ein reiskap for forbetring, både fordi analysane fortel kven dette gjeld, og fordi det her er forslag til konkrete forbetringar. Men det hjelper lite med ei melding dersom vi ikkje no kjem over på forpliktande oppfølging. Ei styrkt støtte til frivillige organisasjonar og kulturtiltak er òg viktig for det nettverket som svært mange av desse ungane i dag saknar. 




Vi er utolmodige. Vi understreka frå Senterpartiets side i samband med behandlinga av utjamningsmeldinga at det hasta, særleg med tiltak for vanskelegstilte barn. Det er direkte oppsiktsvekkjande, synest eg, at statsråden i dag framleis bruker uttrykket «vurdere» om å auka barnetillegget i uførepensjonen. Er det noka ordning som er meir målretta i høve til vanskelegstilte barn enn nettopp den? 




Eg vil òg be statsråden kommentera om ho kjem til å gjera noko i høve til overgangsstønaden for einslege forsytarar, og gjera den meir fleksibel. Og så vil eg sjølvsagt gjerne understreka dei gode tiltaka som allereie er sett i gang, og som gjeld både arbeid og bustad til fleire og betre bustøtte. 




Det er ei god melding at statleg rettleiande normer no er på veg ut til kommunane, for det sikrar større likebehandling. Men det er berre ei god melding dersom desse normene gir eit betre nivå enn i dag å halda seg til for dei som slit. 




Når det gjeld kontantstøtta, deler Senterpartiet sosialministeren si vurdering med omsyn til å trekkja kontantstøtta inn i inntektsgrunnlaget. Når det gjeld barnetrygda, kan den handterast på to måtar, anten trekkjast inn i inntekta, men då med tilsvarande styrking av barnefamiliane sin situasjon, eller haldast utanom. For oss er det ikkje avgjerande kva pengane heiter. For oss er det avgjerande at ein med desse normene klargjer eit betre nivå som utgangspunkt. Har sosialministeren her tatt omsyn til forskjellen mellom par med og utan barn? Har ho ved desse normene tatt hensyn til Nord-Noreg-tillegg, til tillegg for einslege forsytarar som i dag ligg der, og som eigentleg tilseier at barnetrygda skal haldast utanfor? Dersom ho har tatt høgde for dét i inntekta og i tillegg kommuneøkonomien, skal vi vera nøgde, men ikkje før.




