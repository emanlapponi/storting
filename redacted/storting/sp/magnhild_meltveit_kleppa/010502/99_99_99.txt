  Eg skal få stilla følgjande
spørsmål til helseministeren:

 «Rogaland fylkeskommune gir i dag
tilbod om behandling innan psykiatri til berre 1,4 pst. av dei som
høyrer inn under gruppa barn og unge. Målet i
opptrappingsplanen er 5 pst.

Korleis meiner statsråden Rogaland
innan 2006 skal nå dette målet og koma på høgd
med fylke som i dag har 3 pst. dekning, når Rogaland etter
brev frå Sosial- og helsedepartementet ikkje
får høve til ei så rask opptrapping?» 

  Eg takkar for svaret, som er ein ryddig gjennomgang
av helseministeren sitt syn på dagens tilstand. Svaret
gir grunn til å etterlysa eit sterkare engasjement. 

Her er altså barn og unge som blir
tilrådd høgst nødvendig hjelp for sine
psykiske vanskar, og som må venta meir enn eitt år
på hjelp. Det er på vegner av dei unge, deira
pårørande og lokalmiljøet som er involvert,
eg stiller dette spørsmålet. Eg meiner dagens
situasjon er uakseptabel.

Opptrappingsplanen skal, som helseministeren
seier, gi fylkeskommunane høve til raskare og betre oppfølging.
Det at driftsmidlane blir tildelte etter objektive kriterium, er
eit problem for eit fylke som har ei så ung og stadig yngre
befolkning. Vil helseministeren ta initiativ til ein ny gjennomgang
av kriteria?

  Eg er glad for den breie støtta som
det var i Stortinget for sentrumsregjeringa sitt forslag om ein
opptrappingsplan som skulle gå over åtte år.
Eg forventar ikkje at alle problem skal vera løyste på få år.
Men i Rogaland er altså situasjonen den at fylket ligg
høgt òg når det gjeld barnevernsstatistikk.
I tal kan ein faktisk samanlikna seg med Oslo. Forholda innan barnevern
kan indikera at ein òg innan barne- og ungdomspsykiatri
har behov i eit omfang som ligg over landsgjennomsnittet, men så tilseier
altså dagens opptrappingsplan at ein framleis etter åtte år
vil liggja under landsgjennomsnittet.

No har helseministeren tatt til orde for statleg
overtaking av spesialisthelsetenestene ut frå argumentet
meir likeverdige helsetenester. Er det slik at han, dersom han får
det som han vil der, då kjem til å føreslå ei
anna fordeling?

