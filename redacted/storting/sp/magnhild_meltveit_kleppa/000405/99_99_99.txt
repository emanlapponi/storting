  Eg skal få stilla følgjande
spørsmål til samferdselsministeren:

«Ryfylke er eit område i
Rogaland der auka busetnad kan avlasta pressområdet Nord-Jæren.
Tryggleik og stabilitet når det gjeld kommunikasjonar,
er ein føresetnad både for innbyggjarar og næringsliv.
I øykommunen Finnøy vil varsla fjerning av ei
av tre ferjer gi eit dramatisk dårlegare rutetilbod. Føreslegen
reduksjon av hurtigbåttilbodet i Ryfylke har medført
stor uro.

Vil statsråden ta initiativ for å sikra
midlar og samarbeidsformer som gir innbyggjarane tryggleik i forhold
til båt og ferje?»

  Eg vil takka for svaret og gje uttrykk for
forståing for at det her må vera felles retningslinjer
frå fylke til fylke. 

Mitt spørsmål galdt både
ferje- og hurtigbåttilbodet, der det òg er ei
dramatisk endring. 

Høgare oljepris enn det som var føresetnaden
då statsbudsjettet for i år vart lagt fram, eit
lønsoppgjer som inneber auka kostnader for fylkeskommunane
samt ein varsla gjennomgang av sjukehusøkonomien frå Regjeringa
si side – alt dette er faktorar som har mykje å seia
for fylkeskommunane sin økonomi, og som gjer at dei går nøye
gjennom kva som er lovpålagde oppgåver og kva som
ikkje er det.

Vil Regjeringa i revidert budsjett og i Nasjonal
transportplan sjå på kva som kan gjerast for å sikra
gode kommunikasjonar både på kort og på lengre
sikt?

  Eg takkar for den stadfestinga eg her fekk,
i forhold til kva som vil bli vurdert i revidert budsjett.

Lat meg peika på at Rogaland er eit
ferjefylke, der øyar og fjordar gjer befolkninga i fleire
kommunar avhengig av båt og ferje. Og Ryfylke er ein av
fleire regionar der det er eit sterkt engasjement for auka busetjing
og eit meir variert næringsliv. Ungdom kan der få byggjeklare
tomter – til og med barnehageplass. Det er ei sterk satsing
bl.a. på havbruk, som jo er ei næring med eit
stort potensial for fleire arbeidsplassar. 

Gode kommunikasjonar er heilt avgjerande for
den framtidstrua og den optimismen som har vore gjeldande, og som
framleis skal vera det. Eg vil be samferdselsministeren medverka
til det.

