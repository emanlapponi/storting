 Naturen er grunnlaget for alt liv og all aktivitet. Dei menneskeskapte klimaendringane er blant hovudutfordringane i dagens politiske verkelegheit når vi veit kva avgrensa handlekraft som blir utvist globalt for å møta desse utfordringane. Samanlikna med andre kriser som f.eks. finanskrisa er det grunn til å føla stor uro. Interpellanten skal difor ha honnør for at ho reiser problemstillinga om avgiftspolitikken vår faktisk fungerer i høve til våre vedtekne klimamål. 




Trine Skei Grande viser til Venstres spørsmål til finansministeren om dette tidlegare, og eg ser av Stortinget sine referat at finansministeren i både 2011 og 2012 har gjort greie for direkte og indirekte subsidiering av fossil energi i Noreg. 




Så har vi område der vi har kome godt i gang med energiomlegging. Fleire og fleire gassferjer er eksempel på det. Denne batteridrivne ferja ved Sognefjorden som snart blir sett i gang, er òg eit godt eksempel på at vi prøver ut nye område. 




Omlegging av bilavgifta er eitt av områda der vi verkeleg har lukkast med å vri forbrukaråtferd i rett retning. Vi kjøper drivstoffvennlege bilar fordi det løner seg, og vi vel elbil i større grad enn andre europearar fordi det følgjer fordelar med det gjennom moglegheit til å køyra i kollektivfelt og ved å sleppa bompengar. Bilavgiftspolitikken viser at folk vel klimavennlege løysingar når vi legg positivt til rette for det. Vi må halda fram med omlegginga i same retning gjennom å forsterka miljøelementa i bilavgiftene. 




Så blir snart Nasjonal transportplan for dei neste ti åra lagd fram. Vi har alt fått nokre signal om viktige element i planen. Det blir ei offensiv intercitysatsing, ferjefri E39, ei sterk satsing på bypakkar for kollektivtrafikken. 




Nokon vil meina at jernbane og kollektivtrafikk er gode skritt i miljøvennleg retning, mens veg på Vestlandet ikkje er det. Mange i landet bruker dyrebar tid i ferjekø eller på meir eller mindre køyrbare vegar. Eg håpar interpellanten ikkje høyrer med til dei som ser satsing på betre framkomelegheit som negativ miljøpolitikk. Vi blir ikkje eit meir miljøvennleg samfunn ved å hindra utvikling av næringsliv og busetjing i heile landet. Auka flyttestraumar slår ikkje positivt ut i klimarekneskapen. 




Enkelte hevdar at satsing på veg og ferjeavløysingsprosjekt er miljøfiendtleg politikk. Det skal svært snever rekneskapsføring til for å få eit slikt svar. Gode vegar, sikre vegar og nedkorting av avstandar effektiviserer transporten òg når det gjeld forureining. I mange delar av vårt langstrakte land er ikkje jernbane eller andre kollektivløysingar eit alternativ. 




Senterpartiet meiner at vi skal halda fram med innsatsen for energiomlegging frå avhengigheit av fossilt brennstoff til fornybart. Regjeringa har lagt eit godt grunnlag for å auka fornybar produksjon. Gjennom ordninga med grøne sertifikat har vi fått ein ny giv i satsinga på rein fornybar energiproduksjon. 




Senterpartiet vil òg framleis bruka avgifter som verkemiddel for å stimulera til ei klimavennleg utvikling. Men vi ynskjer å ta heile landet i bruk. Dersom vi gjer det, og dersom vi ynskjer å sikra norsk matproduksjon, må vi òg unngå ein avgiftspolitikk som fremjar avvikling i staden for å stimulera til energiomlegging. Det håpar eg at interpellanten er einig med meg i. 




