  Eg skal få stilla fylgjande spørsmål
til arbeids- og administrasjonsministeren:

 «I Dagens Næringsliv 26.
oktober 2000 har statsråden eit innlegg om oppfølging
av Sandman-utvalet der han varslar ei nærare vurdering
av dagens sjukelønsordning.

Meiner han redusert løn og dermed
redusert økonomisk tryggleik under sjukdom har innverknad
på sjølve omfanget av fråveret, eller
er det andre forslag frå Sandman-utvalet han heller vil
prioritera å iverksetja?»

  Eg takkar for svaret.

Det er med interesse eg registrerer at Regjeringa
offensivt inviterer partane i arbeidslivet til ein dialog om desse
spørsmåla, noko eg òg trur er heilt nødvendig.

I Senterpartiet er vi like fullt svært
uroa over den einsidige fokuseringa som det no ser ut til å vera
på sjukeløna som verkemiddel. Vi ynskjer å slå ring
om dagens ordning ut frå at det er dei lågast
lønte som blir ramma ved endring. Det ser òg slik
ut i Sandman-utvalet sitt forslag. Mens det forslaget er ute til
høyring, vil Regjeringa setja i verk andre tiltak? Vil
det f.eks. bli teke initiativ for å styrkja leiarkompetansen
i forhold til inkluderande arbeidsmiljø og styrkja kunnskapen
om psykososiale spørsmål? Vil det bli sett i verk
endringar i forhold til auka fokusering på funksjonsvurdering,
altså å gi fleire moglegheit til arbeid?

  Eit av dei tiltaka som den førre
regjeringa sette i verk i lag med partane i arbeidslivet, var opprettinga
av ein idébank, ein plass der det går an å henta
ut dei gode eksempla, for dei finst. For her er det ei rekkje bedrifter,
både små og store, som sjølve har sett
søkjelyset på arbeidsplassen, som med effektive
og offensive tiltak sjølve har fått redusert sjukefråværet
på eigen arbeidsplass. Det er eit prosjekt som går
i tre år, og eg håpar at både statsråd
Kosmo og andre statsrådar følgjer det nøye,
slik at det ikkje berre blir ein ny instans som ikkje blir brukt.

Så vil vi gi vår fulle støtte
både til frikjøp frå helsekø og
til det som Sandman-utvalet føreslår om ein plan
for oppfølging av den enkelte etter åtte veker.
Og vi håpar at ting skjer òg i høyringsrunden.

 Eg skal få stilla følgjande
spørsmål til kommunal- og regionalministeren: 

 «Kommunal- og regionalminister Sylvia
Brustad har mange gonger understreka betydninga av det lokale folkestyret. 

Meiner statsråden at statleg overtaking
av eigarskap til sjukehusa vil fremja ei slik utvikling?»

  Eg takkar for svaret. Lat meg understreka
aller fyrst: Det er ikkje usemje mellom Senterpartiet og Arbeidarpartiet
når det gjeld dei målsetjingane som kommunal-
og regionalministeren her understreka, det er omsynet til at den
enkelte pasient får behandling, som skal vega tyngst. Vi
meiner at her har både regjering og storting og skiftande
regjeringar medverka over lengre tid i forhold til lovverk som er
på plass, både når det gjeld spesialisthelsetenester,
pasientrettar, helsepersonell og moglegheita til ei anna og betre
organisering.

Men vil det ikkje vera slik at den enkelte
innbyggjar må ha moglegheit til å påverka
sjukehustilbodet i eige fylke eller eigen region? Bør ikkje
sjukehustilbodet organiserast og utviklast ut frå lokale
forhold, ut frå det store engasjementet som vi har hatt
til no på dette feltet? Eg opplever her ein motsetnad mellom
Brustad si målsetjing om større lokalt sjølvstyre
når det gjeld sjukehus, og det ho seier her.

  Slik Senterpartiet ser det, er det no to hovudutfordringar:
Det eine er organiseringa internt i sjukehusa, slik at personellet
får høve til å bruka meir tid på pasientane,
slik dei er utdanna for, og det andre er dei midlane som blir stilte
til disposisjon. 

Eg vil utfordra statsråd Brustad på fylgjande:
Kva er det som skil sjukehus frå andre oppgåver
som fylkeskommunen i dag steller med og som ligg under folkevald kontroll – vidaregåande
opplæring f.eks.? Er det slik at staten i neste omgang òg
bør overta dei vidaregåande skulane, eller er
det noko spesielt med behova til sjuke menneske som gjer at det
blir for vanskeleg for eit regionalt folkevalt nivå? Kva
blir konsekvensane for eldreomsorga dersom ein fører ein
slik tankegang om at lokale folkevalde organ ikkje skal hanskast
med desse oppgåvene fordi dei er for kompliserte? Vil Arbeidarpartiet
i neste omgang fylgja etter Framstegspartiet òg på det
punktet og f.eks. føreslå stykkprisfinansiering?

