 Eg skal få stilla følgjande
spørsmål til sosialministeren:

«Nederlandske forskarar spreier djup
uro når det gjeld verknadene av rusbrus blant ungdom. Nederlandske
sjukehus melder om ei rekkje akutthjelpssituasjonar der ungdom har
fått overdose av alkohol. Salstala etter at den norske
Regjeringa frigjorde rusbrus for sal i butikkane, har stige langt
raskare enn handelsstanden forventa.

Kva vil Regjeringa føreta seg?»

 Det er ille at Stortinget før
jul måtte akseptera at ei vare som svært
få ynskte ute i butikkane, no skulle tillatast
på grunn av ein ESA-dom. Det er ekstra ille
fordi Arbeidarpartiet, Høgre og Kristeleg Folkeparti
ved inngåinga av EØS-avtalen i 1992 påstod at Noreg
skulle ha høve til å føra
ein sjølvstendig alkoholpolitikk.

I mange europeiske land vert det meldt om bekymring knytt
til ungdom og rusbrus, lågare debutalder
og auka alkoholinntak. Sveits førebur eit endra
lovverk, Nederland og Frankrike har innført restriksjonar.

For den norske regjeringa synest
det å ha vore overordna at vi fyrst skal imøtekoma
ESA, så skal vi seinare følgja
utviklinga og eventuelt koma med tiltak. Eg
beklagar sterkt at det ikkje var meir vilje i Regjeringa
til å ta omsyn til ungdomen, slik at ein kunne ha førebudd
dette betre. Er det å følgja utviklinga det einaste
statsråden vil føreta seg?

Kjell
Engebretsen hadde her overtatt presidentplassen.

 Regjeringa synest å vera
på hælane i forhold til beredskap. Det synest
eg er oppsiktsvekkjande i forhold til det som vart sagt i Stortinget
då denne saka vart handsama. Då ynskte
Arbeidarpartiet, SV og Senterpartiet handelsavgrensande
tiltak. Det stemte til og med Kristeleg Folkeparti imot,
fordi dei sa at Regjeringa arbeidde med handelsavgrensande tiltak. No
hadde sosialministeren eit høve til å presentera
slike handelsavgrensande tiltak. Eg synest det er trist å registrera
at det ho no gjer, er å visa til importørane
og det ansvaret dei har, og visa til kommunane og det
ansvaret dei har. Sosialministeren kjenner meir enn mange den stramme
kommuneøkonomien
som no er. Ho kunne vel i det minste i alle
fall ha sytt for, viss ho ynskte det, nokre fleire kontrollar, og
sytt for at det følgde midlar med. Det ville vera å ta
eit større ansvar enn å senda ungdomsorganisasjonar
ut på kontroll.

