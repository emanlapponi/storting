 Eg skal få lov å stilla følgjande
spørsmål til arbeids- og administrasjonsministeren:

«I St.meld. nr. 28 (1999-2000) Innhald
og kvalitet i omsorgstenestene, Omsorg 2000, vert det sagt at Arbeids-
og administrasjonsdepartementet gjennomfører ei utgreiing
av norske og internasjonale erfaringar med konkurranseutsetting
i offentleg sektor, inkludert omsorgstenestene, og at den vil føreliggja
tidleg år 2000. 

Vil statsråden følgja opp
denne utgreiinga, og i tilfelle når og på kva
måte?»

  Eg takkar for svaret. Eg har stor forståing
for at statsråden ikkje kan forskottera eventuelle forslag
som han må vurdera nærmare. 

Eg er glad for at det her er slege fast at
utvalet vil ferdigstilla arbeidet sitt, og at statsråden
vil gå nøye gjennom på kva måte
det eventuelt kan følgjast opp. Eg er òg glad
for statsråden si poengtering av det å varetaka
fellesskapsløysingar. 

Sjølv trur eg det er behov for ei
avklåring, ei opprydding og ei presisering frå Arbeidarpartiet
si side – ikkje minst frå statsråd Kosmo
etter at han kom med i Regjeringa. Han var sjølv leiar
for eit utval i Arbeidarpartiet/LO-regi der konklusjonen
var at konkurranseutsetjing og privatisering ikkje var løysinga,
men snarare det å satsa på eigne tilsette gjennom
motivering og skolering. Har statsråden endra syn i høve
til det?

  Som eg viste til, gjekk Kosmo-utvalet inn
for at ein i tillegg til å satsa på eigne tilsette
gjennom motivasjon og skolering også skulle satsa på tillit
og rammevilkår. Det kan diskuterast kven som her har medverka
til ei samanblanding når det gjeld konkurranseutsetjing
og privatisering, kva som ligg i dei ulike omgrepa. Det er eit faktum
at dei frå Kosmo-utvalet si side vart brukte parallelt.
Eg er sjølvsagt òg open for at ein her må fornya,
modernisera, offentleg sektor, men eg synest det har vorte skapt
ei unødig uro hos offentleg tilsette, kanskje særleg
blant dei som sjølve er innstilte på å medverka
utan at dei vert konkurranseutsette, kanskje spesielt innan omsorgssektoren,
og eg håpar Kosmo vil ta det med i det vidare arbeidet. 

  Eg skal få stilla følgjande
spørsmål til finansministeren:

«Postgiro og seinare Postbanken har
hatt ansvaret for å forvalta innbetalinga av skatt og arbeidsgjevaravgift. Når
Postbanken ikkje lenger er ein sjølvstendig bank, må dette
endrast. 

Vil statsråden ta initiativ til at
også lokale og regionale bankar får høve
til å konkurrera om eit slikt oppdrag?»

  Eg takkar for eit svar som eg oppfattar som
positivt.

Lat meg understreka at Senterpartiet deler
finansministeren sitt syn når det gjeld å stilla
krav som gjev best mogleg tryggleik for bl.a. rett innkreving og
rett rekneskapsføring. Dette handlar om store beløp.
Det kan faktisk òg handla om å nytta eksisterande
kunnskap og kompetanse i regionane og lokalt, og det kan handla
om å utvikla ny kompetanse. Ein kunne f.eks. gå så langt
at kvar kommune sjølv vart gjeven moglegheit til å plassera
dei innkravde midlane der det var mest føremålstenleg,
under føresetnad av at dei krava som skal stillast, vert
innfridde. Eg vil innstendig oppfordra finansministeren om å vurdera
dette svært nøye.

 Eg er tilfreds med at finansministeren her
vil gjera ei grundig vurdering. Eg vil tillata meg å spørja
om følgjande: Kva tidsperspektiv arbeider finansministeren
etter i denne saka?

