 Eg skal få stilla følgjande
spørsmål til sosialministeren:

«Nokre kommunar legg førebels
planane sine på is, med den kostnadsauke
det medfører, i påvente av avklaring frå regjering
og storting når det gjeld ei verdig avslutning av handlingsplanen
for eldreomsorg. Andre har tilbodet til dei mest pleietrengande
att å løysa, dei har ikkje noko anna
val enn å fortsetja utbygginga utan pr. dato å vera
tildelt tilskott.

Kan statsråden stadfesta at dei kommunane
som i dag ikkje har tilbod om heildøgns pleie
og omsorg til 25 pst. av sine eldre
over 80 år, vil få tilskott?»

 Senterpartiet sitt syn er
at dei kommunane som har utarbeidd sine planar i samråd
med Husbanken, fylkesmannen og fylkeslegen, skal ha eit statleg
tilskott. Alt anna er både urettferdig og uakseptabelt.
Det er jo òg sjølvmotseiande, for det er statlege
instansar som her har gitt råd undervegs. Mange kommunar
har endra planane sine fordi Husbanken, fylkesmannen
og fylkeslegen har bidrege i forhold til sjølve planlegginga.

Vi har forståing for ei eiga
sak, som vi meiner bør innehalda både
ei oversikt over innmelde behov, departementet si vurdering, departementet sine
forslag og òg ein plan for rekruttering av nødvendig
personell, og ikkje minst finansiering
og oppfølging. Men det handlar no om å gi kommunane
tryggleik, slik at dei som no held på, kan fortsetja og
ikkje leggja planane sine til sides i påvente
av nye signal. Det handlar faktisk om ei verdig avslutning av eldreplanen.

 Statsråden viste til dei måla
som i si tid vart sette. Fyrste gongen vi såg dette, var
i St. meld. nr. 50 for 1996-97, og då var
dekning til 25 pst. berre eit av fleire element, men veldig
viktig, og òg noko som Stortinget seinare
har forsterka.

Eg har gått inn og sett på situasjonen
i mitt eige fylke, der denne siste delinga medførte
539 einingar tildelt og 634 på vent. Stavanger
og Sandnes er to av fleire kommunar som i denne omgangen på langt
nær oppfyller denne dekninga. Andre kommunar
har sine tyngste pleietrengande igjen fordi
dei har sytt for ombygging osb. Kva er det som gjer at ikkje
statsråden sjølv, som har hovudansvaret for tilrettelegginga
av ei sak for Stortinget, kan seia at dekninga av heildøgns
pleie og omsorg til 25 pst. av dei over 80 år
skal vera resultatet i alle kommunar? Utviding elles
skal vi òg koma tilbake til Stortinget med.

