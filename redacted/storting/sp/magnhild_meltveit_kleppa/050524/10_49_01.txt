 Kreftsjuk 87-åring vert send heim for å døy. Etter fem dagar vart han tildelt heimehjelp ein halv time morgon og kveld. Eksempel nr. 2: Eit ektepar, 83 og 86 år, bur heime og klarer seg sjølve. Kona i huset bryt høgre handledd. Ho ber om at mannen får vera på sjukeheim til ho får fjerna gipsen. Mannen får plass i tre veker. Dei har ikkje plass utover desse vekene, og dei vert overlatne til seg sjølve. I begge desse to eksempla – det eine er frå Stavanger Aftenblad i går, det andre er frå ein kraftkommune, ein kommune som Regjeringa vil fråta pengar fordi dei meiner dei har for mykje – er det ikkje moglegheita til å velja som er bøygen for dei eldre som treng hjelp, men det gjeld to kommunar som ikkje har anledning til å prioritera ei meir verdig omsorg.




Senterpartiet er einig med interpellanten i at kvalitet er viktig. Vi er einige i at ulike menneske har ulike behov, og at fleksibilitet er avgjerande for tilboda. Vi er òg einige i at det er viktig å fokusera på omstilling og effektivisering, men vi er djupt ueinige i at det er gammaldags at kommunane tek ansvar for gode offentlege tilbod innan pleie og omsorg. Eg vil visa til Modellkommuneforsøket, som fokuserte både på brukarane sine ynske og på kvalitet, og som viste kva samspel mellom folkevalde, tilsette og brukarar fører med seg av tilfredsheit både for brukarane og for dei tilsette – og til og med innsparingar. Eg vil òg visa til Asplan Viak sin rapport som er referert i Dagsavisen i dag, som peikar på skjulte kostnader ved konkurranseutsetjing, både når det gjeld utgreiing, gjennomføring og oppfølging, både for kommunen og for dei leverandørane som skal levera tenester. Det er snakk om opp til 10 pst. i ekstrakostnader.




Eg forstår at Høgre og Hogsnes er urolege for kvaliteten. Mitt beste råd til Høgre, kommunalministeren og Hogsnes vil vera: Engasjer dykk meir for å sikra at kommunane har midlar i samsvar med dei oppgåvene dei skal utføra! Der står Senterpartiet. Vi meiner at det viktigaste for å sikra ein betre kvalitet faktisk er å tilføra kommunane meir midlar.




