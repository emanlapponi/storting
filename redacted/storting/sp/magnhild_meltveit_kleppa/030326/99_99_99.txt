 Eg skal få stilla følgjande
spørsmål til kommunal- og regionalministeren:

«Ifølgje ei undersøking
i regi av KS planlegg 45 pst. av 150 kommunar tilsetjingsstopp
og nedbemanning som følgje av stram kommuneøkonomi.
Desse kommunane representerer halvdelen av folkesetnaden i Noreg.
Samstundes presenterer media graverande døme
på ei uverdig eldreomsorg.

Ser statsråden at kampen for omsorgstenester
der den einskilde blir møtt med respekt og verdigheit m.a.
handlar om å sikra kommunane samsvar mellom
oppgåver og midlar, og vil ho som ansvarleg statsråd
for kommuneøkonomien setja i verk noko?»

 Eitt graverande døme à la
Asker eller Bergen er eitt for mykje.

Senterpartiet arbeider
kontinuerleg for ei meir verdig omsorg. Våre
lokale folkevalde er – som stortingsgruppa – sterkt
opptekne av akkurat det. Vi meiner at dette handlar om både
haldningar og kunnskap, og om å få fram dei gode døma
og engasjementet frå dei pårørande, men
det har òg med pengar å gjera.

Utgiftene i kommunesektoren har auka
meir enn inntektene, seier statsråden. Ho veit òg
at når mange kommunar no presenterer overskot, så er
det fordi dei har kutta. Dei har kutta i så vel fagleg
oppdatering som i trivselstiltak overfor dei tilsette, og dei har
kutta i talet på stillingar innan omsorgssektoren.

Meiner statsråden med sitt svar å konstatera
at alle kommunar har pengar nok til ei verdig eldreomsorg?

 Senterpartiet deler statsråden
si understreking av kvalitet i omsorgstenestene.

Men vi finn ingen grunn til å tvila
på det Kommunenes Sentralforbund påviste i fjor,
at kommunesektoren faktisk treng 6 milliardar kr meir i
2003. Dette handlar både om ei omsorg der den
enkelte blir møtt med respekt og vørnad, og om
ein god og gratis skule.

Lat meg nemna ei gruppe som no ser ut til å sakka
ytterlegare akterut når det gjeld tilbod,
nemleg dei demente. Regjeringa bør ikkje vekkforklara
at når det gjeld ei god demensomsorg, handlar det faktisk
om fleire stillingar – difor meir midlar.

No har Kristeleg Folkeparti, etter
som eg forstår, fått roa sine troppar
i forhold til kommuneøkonomien, fordi dei har sagt at det
kjem meir pengar i revidert nasjonalbudsjett. Kan statsråden
bekrefta det?

