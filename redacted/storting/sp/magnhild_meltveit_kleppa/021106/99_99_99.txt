 Eg skal få stilla følgjande
spørsmål til kommunal- og regionalministeren:

«Fleire Jær-kommunar opplever
no at dei får utvida pleie- og omsorgsoppgåver
som følgje av raskare utskriving av pasientar frå sjukehus.

Er dette ei endring Regjeringa har
godkjent, og der statsråden vil syte for at kommunane
får tilført midlar i samsvar med nye oppgåver?»

 I Jærbladet 11. oktober er helse-
og sosialsjefen i Hå og representantar for helsetenestene
i Klepp refererte. Alle fortel at deira erfaringar frå det
siste året er både raskare utskriving
frå sjukehus og at andre pasientgrupper enn før
blir utskrivne for behandling lokalt. La meg understreka: Senterpartiet er
for kortare liggjetid på sjukehus der det er medisinsk forsvarleg.
Vi er òg positive til at fleire får nødvendig oppfølging
i eige lokalmiljø der det lèt seg gjera,
men ei slik utvikling må jo ikkje skje ved stillteiande å godta
at kommunane får tilført nye oppgåver utan
at det følgjer nødvendige midlar med. I så måte
reknar eg statsråden sitt svar som positivt, at dette er noko
ho òg vil sjå nærmare på.

 I dette området er det eit forslag
til fråsegn som går ut på innstramming
i varslingstida mellom sjukehus og kommunar når
det gjeld utskrivingstid, og der er òg forslag om å heva
dagbøtene. Då forstår eg statsråden
slik at dette er noko Helse Stavanger
i dette tilfelle har teke seg til. Det er noko som
skulle vore avklart frå sentralt hald.
Eg forstår henne òg slik at ho er einig
i at kommunane for å byggja opp nødvendig fagkompetanse,
for å sikra seg nok personell og for å ha
nødvendig tid til planlegging bør gå dei
formelle vegane via Kommunenes Sentralforbund og ta dette opp av
omsyn til pasientar og pårørande, men sjølvsagt òg
av omsyn til dei andre oppgåvene som kommunane skal
ivareta.

