 Eg skal få stilla følgjande
spørsmål til helseministeren:

«Statsråden varsla i spørretimen
22. mai ein gjennomgang av den geografiske fordelinga av økonomiske
midlar til helseforetaka.

Vil han også ta initiativ
til ein gjennomgang for å sikra brukarar og kommunar
dialog med foretaka?»

 Det er – med rette – uro
i mange brukarorganisasjonar og dermed blant mange pasientar i forhold
til manglande dialog. Lat meg ta eitt eksempel: Revmatikerforbundet
i Rogaland hadde før ein god dialog med fylkeshelsestyret.
Dei fekk fortalt om sine behov, og deira positive erfaringar,
f.eks. med Revmatismesjukehuset
i Haugesund, var viktige for dei vala fylkestinget i Rogaland tok.

Kvar skal dei no gå for å påverka,
f.eks. når det gjeld nødvendig vedlikehald av
bygningane ved eit sjukehus som er veldig spesielt, men som har
ein svært viktig funksjon i forhold til ei stor gruppe
kronisk sjuke? Det er vel og bra å gi beskjedar til føretaksstyret
om å konsultera brukarane. Meiner statsråden at
det erstattar dei folkevalde organa som før hadde ansvar?

 Det er bra at statsråden uttrykkjer
engasjement. For min del vil eg understreka den uroa som
eg føler i forhold til kronikarane, og vil be han følgja
opp. Eg er i så måte ikkje roa av dei
svara som helseministeren så langt
har gitt på fleire andre spørsmål
i denne spørjetimen, for han synest å vera
tilfreds med dei midlane som han no har tildelt føretaka. Det
er vitterleg eit faktum at her gir føretaka beskjed om kutt
i eksisterande tilbod. Det gir endå større
grunn til uro når det gjeld kronikarane, for det er ofte
dei som kjem i bakleksa. Eg vil be statsråden visa
engasjement ikkje berre i ord, men òg i handling,
og då må han gjera langt meir enn han har gjort
til denne tid med å setja seg inn i korleis kronikarane
no opplever den faktiske situasjonen i forhold til føretaka.

