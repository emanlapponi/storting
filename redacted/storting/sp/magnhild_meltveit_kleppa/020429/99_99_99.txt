 Det blir brukt mange fine ord og uttrykt mange gode ynske i Stortinget i forhold til eit meir inkluderande arbeidsliv. Det er bra at Stortinget tek sine drøftingar når det gjeld dette temaet. Det er viktig at me tilrettelegg vår del av rammene, og at me ber Regjeringa intensivera innsatsen i denne tida.




Det aller viktigaste skjer likevel på den enkelte arbeidsplassen. Senterpartiet gjev si fulle støtte til det sitatet som statsråd Normann i dag igjen vart møtt med:







«Det er mange former for sløsing med ressurser. Den mest graverende er å la den arbeidskapasitet og de kunnskaper som finnes i befolkningen ligge brakk.»




Når unge funksjonshemma blir tilrådde uføretrygd, når eldre arbeidstakarar blir oversette sjølv om dei har verdifull kompetanse og erfaring, og når arbeidsløysa blant innvandrarar framleis er påfallande høg, er det graverande sløsing med ressursar.




Så nemner statsråden i dag tre hovudområde.




Samarbeid med partane i arbeidslivet: Heilt einig!




Styrking i form av omorganisering av Aetat: Ja, det er ei sak som me frå Senterpartiet vil koma tilbake til. Aetat har jo ikkje utan vidare hatt gode vilkår for den tilliten, den tryggleiken og den moglegheita som dei skal ha for å utøva gode tenester, i fyrste halvår i år.




Så det tredje, spesielle program. Der har eg tre spørsmål til statsråden. For det fyrste: Vil han i samband med dette intensivera innsatsen i forhold til statens eige engasjement, altså statens engasjement for å syta for eit meir inkluderande arbeidsliv, med òg å opna for arbeidstakarar som ikkje alltid er 100 pst. effektive?




Mitt andre spørsmål er: Vil han som eit ledd i at fleire skal ha høve til å vera i arbeidslivet kunna godta eit visst nivå på sjukefråværet? Og for det tredje: Vil han vera open i samband med spesielle situasjonar som oppstår, i dette tilfellet dei signala som no har kome om verknadene av endringar i lov om lønnsplikt ved permitteringar? Vil han sjå på overgangsordningar på ny, slik at vi kan behalda kompetansen i verkstadindustrien?




