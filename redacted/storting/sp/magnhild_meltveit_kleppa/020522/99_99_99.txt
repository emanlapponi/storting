 Eg skal få stilla følgjande
spørsmål til arbeids- og administrasjonsministeren:

«2002 er utropt til «Landbrukets
brannvernår». Gjennom eit nært samarbeid mellom
m.a. landbruket, forsikringsselskap, elbransjen og offentlege
tilsynsorgan vert det gjennomført ulike tiltak for å førebyggja
brann. I 2001 vart skadane som følgje av brann i bustad
rekna til 1,8 mrd. kr. 61 liv gjekk tapt. Halvparten av
brannane skuldast truleg manglande kvalitet i elektriske anlegg.

Vil statsråden ta initiativ
til eit samarbeid for eit brannvernår
for bustader etter modell frå Landbrukets brannvernkomité?»

 Eg takkar for svaret.

Det er bra at statsråden vil sjå nærare
på ideen om eit eige brannvernår.

NELFO – Sør-Rogaland presenterte
nyleg ei undersøking der 45 pst. av dei som vart
spurde, visste at det var eigaren som hadde ansvaret for det elektriske
anlegget. 30 pst. av dei forbrukarane som budde i bustadar
som var mellom 6 og 20 år, hadde ikkje
brukt elektrikar. Det synest eg er alarmerande tal i forhold til
at kanskje halvparten av brannane skuldast feil på det
elektriske anlegget. 67 pst. av husstandane var faktisk òg
positive til ein nærare kontroll av sine
elektriske anlegg. Det er på bakgrunn av desse tala eg
synest det kan vera aktuelt å sjå nærare
på eit spesielt år. Så eg vil
utfordra statsråden: Kva andre
tiltak ser han som aktuelle?

 Eg deler statsrådens oppfatning av
at forholda i Noreg er meir spesielle innan landbruket,
og at det her må arbeidast på eit breitt felt, både
med bevisstgjering og med auka kunnskap.

Det er likevel interessant å registrera
at som mål har denne landbrukets brannvernkomite at alle
bønder i løpet av satsingsåret skal gjennomføra
minst eitt brannførebyggjande tiltak på garden,
og dei har husdyrprodusentane som ei spesiell målgruppe.
Og det vert meldt om så god respons at etterspørselen etter
brannvarslingsanlegg er langt større enn installasjonskapasiteten.
Det er førebudd godt, dette året – denne
komiteen har vel arbeidd i tre år.
Eg ber statsråden ta med seg erfaringane med landbrukets
brannvernår så langt, følgja med på kva
som skjer resten av året, og intensivera innsatsen.

Eg registrerer òg at statsråden
opererer med langt større tal på skadar og tap
av liv enn eg hadde i spørsmålet mitt.

