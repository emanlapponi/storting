 Overskrifta på denne debatten må vera: Det nyttar. Det nyttar for ungar å engasjera seg i forhold til sin eigen situasjon, det nyttar for alle dei frivillige organisasjonane som er opptekne av ei betre framtid for nokre fleire i Noreg, og det nyttar for stortingsrepresentantar å ta initiativ.




Dokument nr. 8:50, frå SV og Senterpartiet, hadde overskrifta «tiltak for barn som har sittet lenge i mottak». Intensjonen var i fyrste omgang det, men det står òg heilt klart i dokumentet at det også er meint å gjelda «andre som av forskjellige grunner ikke lar seg returnere til hjemlandet». Og eg vil gi ros til saksordføraren fordi ho har utvist eit sterkt engasjement for, så langt ho kunne, å finna ei løysing i samsvar med forslaget. Senterpartiet hadde gjerne sett at vi i denne salen i dag hadde samla oss om heilt konkrete og presise vedtak frå punkt til punkt, men det skal jo ikkje vera nødvendig når vi her har fleirtalsmerknader og komitemerknader å halda oss til. Dei skal det takast omsyn til, og eg reknar med at statsråden seier korleis ho har tenkt å følgja dette opp.




Så er det veldig bra at det så klart er sagt kven som skal bli omfatta. Det er altså ungar både i og utanfor mottak, og det betyr at desse familiane som det har vore eit engasjement rundt, anten dei er i Suldal, eller dei er på Toten, får moglegheit til å prøva sine saker på nytt.




Det står svart på kvitt her:







«Komiteen legger til grunn at alle familier med barn som i dag har bodd i Norge i mer enn tre år vil være omfattet av ordningen.»




Eg er svært nøgd med at komiteen så klart slår fast at dei familiane og ungane dette gjeld, skal få vera i Noreg til sakene er ferdigbehandla. Saksordføraren siterte frå komiteinnstillinga det ho kalla for nye moment. Og det er rett, det er jo nye moment når ein her har eit eige stortingsdokument der det heiter at «en ny behandling må bygge på en generøs vurdering med utgangspunkt i barnas konkrete situasjon», at sakene skal vurderast av ny saksbehandlar, og at dei barna dette gjeld, skal høyrast. Det er dessverre representantar frå departementet som har reist tvil om det er nye moment i det heile. Eg går ut frå at statsråden klargjer akkurat det, slik at det ikkje er nokon tvil i ettertid, og at ho òg seier på kva måte ho vil kunngjera den fristen som no er sett til 1. juli.




Dette ei eit eingongsvedtak. Difor er det òg slik at sjølve innstillinga inneheld to grep. Det eine er det som eg allereie har omtalt, og det andre er altså dei «lengeværende» barna som framleis kan bli sitjande på mottak. Her er det altså fokus både på raskare saksbehandling og på at det finst land ein ikkje kan returnera til ved eit eventuelt avslag. Departementet blir her bedt om å komma tilbake til Stortinget med ei eiga vurdering.




Så må eg seia til slutt at det er jo eit tankekors i denne tida når Regjeringa er klar til å opna for fri flyt av arbeidskraft frå nye EU-land, at det i landet vårt er barnefamiliar og enkeltpersonar som har moglegheit til å arbeida, som er godt integrerte, men som altså då ved saksbehandlinga er avviste fordi dei er frå feil land. Eg håper at statsråden òg tek med seg det i sitt vidare arbeid med flyktningpolitiske og innvandringspolitiske spørsmål. Ho har altså òg der no moglegheit til å rydda opp noko betre enn det så langt har skjedd.




