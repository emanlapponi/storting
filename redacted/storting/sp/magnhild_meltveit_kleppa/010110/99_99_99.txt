 Eg skal få stilla følgjande
spørsmål til samferdselsministeren:

«Ryfylkevegen, Rv 13 og Rv 520, er
aktuell som nasjonal turistveg. Lokalt er det frå involverte
kommunar og faglege instansar brei semje om at Lysefjorden bør vera
startpunkt og Håra endepunkt for ein nasjonal turistveg
i Ryfylke. 

Vil statsråden, med bakgrunn i føresett
finansieringsmodell og framdriftsplan frå Vegdirektoratet,
ta initiativ til ei slik løysing?»

  Eg takkar statsråden for eit positivt
svar.

I St.prp. nr. 1 for 1998-99 frå Samferdselsdepartementet
vert det lagt grunnleggjande rammer for statleg satsing på nasjonale
turistvegar, og eg trur at det er det som no vert følgt
opp i Transportplanen. I proposisjonen er det m.a. sagt at turistane
sine opplevingar og behov må stå i fokus, at vegstrekningane
skal gå i område med storslagen natur og/eller
store kulturverdiar, og òg at føresetnaden for
satsing er lokalt initiativ og engasjement. Dette er seinare streka
under i brev til søkjarane. 

Så fekk Ryfylkevegen i oktober 1999
tilsegn om å setja i gang søknadsarbeid med strekninga
Lysefjorden-Røldal. Det er på det grunnlaget at
det har vekt rettkommen undring at premissane er endra undervegs,
med dei følgjer det kan få for både reduserte
midlar, redusert oppleving og redusert tiltrekkingsevne.

  Eg er svært glad for den vektlegginga
statsråden her gjer òg av dei reisefaglege vurderingane
og den stimulansen som eit slikt prosjekt vil vera for lokalt reiseliv
i eit område der det er store opplevingar til gode for
mange. 

Det går fram av søknaden
at dette handlar om eit spleiselag mellom stat og involverte kommunar
for å gje fleire turistar rasteplassar, foto- og opplevingspunkt.
Det handlar òg om brei semje mellom lokale politiske instansar,
ordførarane i dei kommunane det gjeld og lokale faglege
instansar, alt frå vegsjefen i Rogaland til Reisemål Ryfylke
og landskapsanalysar. Statssekretær Eirin Sund har òg
vore på synfaring og har uttrykt støtte til Lysefjorden
som startpunkt. 

Mitt spørsmål er: Vil ein òg
leggja vekt på lokale faglege instansar sitt syn?

