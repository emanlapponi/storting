  Eg skal få stilla følgjande
spørsmål til næringsministeren:

«Kværnerkonsernet, med sine
35 000 tilsette, har unik kompetanse og dermed avgjerande betydning
for olje- og gassindustrien. Ringverknadene er store, til dømes
for leverandørindustrien og for ulike regionar og lokalsamfunn.
Rogaland er eit døme på det siste, 2
300 personar er tilsette i Kværner Rosenberg og Kværner
Egersund. Det ligg føre eit framlegg til ei langsiktig
finansiell løysing for Kværner.

Vil statsråden føreta seg noko
for å sikra ei slik løysing
og dermed også sikra arbeidsplassar
og kompetanse i Norge?»

  Det er eit skjær av uverkelegheit
over dagens situasjon. Stortinget og Regjeringa er på ulikt
vis opptatt av å stimulera til ny næringsverksemd.
Dei same aktørane har i dette tilfellet eit lite synleg
engasjement for å sikra 5 000 arbeidsplassar,
med det kunnskapsmiljøet dei representerer, og dei ringverknadene
dette får. Det fortel sitt om behovet for ein strategi,
for ein nasjonal kapitalbase som kan sikra
strategiske bedrifter på norske hender – det
siste vil Senterpartiet koma tilbake
til ved eit anna høve.

Men no ligg det føre ei
framforhandla langsiktig løysing for
Kværner. Styret, bankane, eit fleirtal av aksjonærane
og dei tilsette står bak. Løysinga er ikkje
ideell, men det er den som no er anbefalt. Det er full oppslutning
om at denne løysinga kan sikra arbeidsplassane
og kompetansen i Noreg. Det er viktig.

Kva har næringsministeren å seia
til dette, og kva kan han gjera i ein slik samanheng? Vil han føreta
seg noko for å sikra full oppslutning?

  Det er ein stor aksjonær som har
lagt fram eit forslag som er avvist av bankane. Eg legg vekt på at
det forslaget som no ligg føre, er tilrådd av
dei tilsette, som innehar dei arbeidsplassane og den kompetansen
som eg synest det er viktig for næringsministeren å engasjera
seg i å sikra. Det handlar ikkje berre om arbeidsplassar,
men det handlar faktisk om ein unik kompetanse for Noreg. Det gjeld
1 700 arbeidsplassar i Stavanger og
600 i Egersund. Men det gjeld i tillegg 400 i Lier, 130 i Høyanger,
90 i Odda, 100 i Mosjøen, 80 i Kristiansand, 550 i Bergen,
50 i Moss og 900 i Oslo – til saman, som næringsministeren
sa, om lag 5 000 arbeidsplassar.

Har landet ein næringsminister som
er interessert i å vurdera
eit eventuelt anna alternativ enn det som no
er framforhandla? Gjer han noko i den samanhengen? Næringsministeren
har til vanleg meiningar om så mangt og mykje. Han må jo
ha meiningar om den uroa som no er skapt når det gjeld
Kværner, og som kan bety kunnskapsflukt. Det
er stabilitet Kværner no treng.

  President! Berre ei openberr mistyding!

