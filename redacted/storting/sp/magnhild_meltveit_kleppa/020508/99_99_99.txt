 Eg skal få stilla følgjande
spørsmål til finansministeren:

«Ved Stavanger
Lufthavn, Sola, var det ikkje tollarar til stades i heile
påska. Heller ikkje ved danskeferja i Egersund
vart det utført kontrollar. Sør-Rogaland Tollerforening
melder om redusert budsjett og dermed redusert høve
til kontroll med t.d. tilgangen på narkotika. I mange kommunar
er det ein forsterka innsats for å redusera dei enorme
samfunnsproblema som følgjer av narkotikamisbruk.

Vil statsråden ta initiativ
til å sikra større høve
til kontroll med tilgangen på narkotika?»

 Eg takkar for eit positivt svar. Det er godt å høyra
at Regjeringa er oppteken av å styrkja kontrollen med tilgangen
på narkotika.

No går det jo fram av revidert budsjett
at det ikkje er så stort håp for dei
som trudde at Regjeringa òg ville styrkja behandlingssida.
Der er det òg eit sterkt behov, likeins for å styrkja
kommunane sine moglegheiter til å driva førebyggjande
verksemd. Det får vi koma tilbake til i ein annan
samanheng.

Lat meg gå noko inn i den
grunngjevinga som finansministeren gir i revidert budsjett, for
i tilknyting til desse 20 millionane er det sagt at noko
skal gå til bokettersyn, og noko skal gå til
grensekontroll. Er det slik at det vil vera midlar til å styrkja
grensekontrollen utover svenskegrensa?

 Det er bra at Tollvesenet blir gitt nye moglegheiter
til å nytta avansert utstyr.

Det er likevel slik at Tollvesenet
til kvar tid må føreta sine risikovurderingar etter
dei budsjetta dei har. Difor er det ikkje uvesentleg kor
mykje av desse 20 millionane som tilkjem kontrollen med
tilgangen på narkotika. I 2001 beslagla Tollvesenet i Rogaland
nesten 66 000 brukardosar med narkotiske stoff. Det er
ikkje noko lite tal. Tollarane i Kristiansand,
Bergen og Trondheim er i ein liknande situasjon
som tollarane i Stavanger.

Eg er uroleg for den einsidige fokuseringa
på Svinesund og svenskegrensa, og dei signala som det gir
i forhold til å kunna koma fritt inn i landet
via andre byar. Eg ber difor statsråd Foss, som
ansvarleg for Finansdepartementet, om å følgja nøye
med, slik at Tollvesenet får dei midlane dei ber om.

