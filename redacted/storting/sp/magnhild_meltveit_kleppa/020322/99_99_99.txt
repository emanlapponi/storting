 Hadde Arbeidarpartiet og Framstegspartiet i førre stortingsperiode vore meir opptekne av kvaliteten og innhaldet i eldreomsorga, hadde kommunane i dag vore komne lenger. Då hadde dei hatt større moglegheit til leiarutvikling og til fokusering på dei gode eksempla for å rekruttera fleire til dette feltet. Samordna tilsyn mellom sjukeheimar og omsorgstenesta elles og kvalitetsforskrifter som både dei eldre, dei pårørande og dei tilsette kunne halda seg til, hadde då vore på plass.




St.meld. nr. 28 for 1999-2000 Omsorg 2000 inneheldt forslag på dette området. Meldinga låg eitt år i Stortinget – og låg seinare vel forvara hjå den arbeidarpartiregjeringa som Bjarne Håkon Hanssen var ein del av.




Senterpartiet meiner det er bra at sosialministeren no følgjer raskt opp eit arbeid der det dei to siste åra dessverre har skjedd altfor lite.




Interpellanten er oppteken av å oppretta tilliten til kommunane gjennom ein styrkt kommuneøkonomi og ei verdig avslutning av eldreplanen.




Til det fyrste: Ein tredel av kommunane melder om kutt i omsorg, skule og kultur no i 2002. Midlar må tilførast. Men då må òg John I. Alvheim stilla opp. Kor er han i kampen for å sikra kommunane ein betre økonomi?




Til det andre: Når Arbeidarpartiet no einsidig set fokus på ei norm om heildøgns pleie og omsorg til 25 pst. av dei eldre over 80 år, må eg minna om følgjande: Eldreplanen frå 1997 la òg til grunn einerom, utbetring av gamle bygningar og tilbod til andre omsorgstrengande enn dei over 80 år. Det er på den bakgrunnen kommunane har lagt sine planar. Det har dei gjort i samråd med fylkesmann, fylkeslege og husbank. Senterpartiet sitt syn er at dei kommunane som har planlagt i samråd med statlege instansar – fleire av dei har til og med av den grunn endra sine planar undervegs – har meldt sitt behov før 1. oktober. Er det snakk om å oppretta tillit, må alle desse kommunane vera sikra tilskot. Vi opplever det som eit forsøk frå Arbeidarpartiet si side på å unndra seg ansvar når dei no vel å sjå vekk frå føresetnader som dei sjølve la inn i St.meld. nr. 50 for 1996-97.




Senterpartiet vil heilt klårt forlengja eldreplanen. Vi vil styrkja kommuneøkonomien, vi avviser bøter, og vi etterlyser ein offensiv politikk frå Regjeringa si side for å rekruttera arbeidskraft. Når kjem det ein rekrutteringsplan som set søkjelys både på utdaning og på verkemiddel for å rekruttera fleire – og her høyrer løn heilt klårt med?




