 Eg skal få stilla følgjande
spørsmål til kommunal- og regionalministeren:

«I Dagbladet 19. februar
d.å. står det at departementet vurderer å ta
frå kommunane drifta av kommunale eigedomar.

Meiner statsråden at eit slikt signal
samsvarer med målet om større lokal handlefridom
og styrkt lokaldemokrati?»

 Eg har ikkje registrert
at statsråden har gått tilbake på det
som ho vart sitert på i Dagbladet, så eg synest
det er greitt å gi henne moglegheit
i dag til å avkrefta det som står der. Det er
hermed gjort.

Eg er òg glad for at statsråden seier
at det er meiningslaust her å sortera mellom
kommunal eigarskap og kommunal drift. Men det er noko anna
som òg er fullstendig meiningslaust, og det er statsrådens
manglande fokus på samsvaret mellom dei oppgåvene
som kommunane har, og dei midlane dei har til disposisjon.

Når statsråden no set søkjelyset
på eit forfall av eit så kjempestort omfang som
det vi har her, er det då slik at kommunane faktisk kan
forventa at ho òg stiller opp med ein opptrappingsplan
som gjer at vi kan retta opp den stadig stigande ubalansen i økonomien
i kommunesektoren?

 Statusen no er at trass i nye 6 milliardar
kr inn i kommunesektoren i 2004, hadde kommunane auka
pensjonskostnader på over 4 milliardar kr og manglande
skatteinngang på 3,4 milliardar kr. Alle kan
då rekna seg til at kommunane totalt får
eit mindre beløp til disposisjon i 2004 enn i
2003. SSB sine tal viser 13 milliardar kr i underskot
i fjor og ei gjeld på over 100 milliardar kr.

Eg er einig med statsråden
i at det er ulike situasjonar i dei einskilde kommunane, men eg
vil òg minna om at det faktisk kjem inn rapportar frå fleire
fylke som viser ein alarmerande situasjon nettopp
med omsyn til vedlikehald av bygg, jf. KS Nord-Trøndelag,
det er eit milliardbeløp berre i det fylket.

Då spør eg ein gong til:
Meiner statsråden verkeleg at samsvaret mellom
oppgåver og midlar ikkje har betydning her, og
vil ho framleis halda søkjelyset vekk frå at det
faktisk trengst pengar for å vedlikehalda òg kommunale
bygg?

