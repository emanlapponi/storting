 Eg skal få stilla følgjande
spørsmål til kommunal- og regionalministeren:

«Statsråden har varsla at
kommunane dei næraste åra også etter
2003 må rekna med stramme rammer. Som ei følgje
av slike mål må innbyggjarane førebu
seg på at dei ikkje lenger kan rekna
med grunnleggjande basistenester, t.d. skule, barnehage eller
heimehjelp, der dei bur.

Kjem statsråden til å ta
initiativ til å redusera dei oppgåvene
kommunane i dag har?»

 Regjeringa deltek i ei konsultasjonsordning
med KS. Så langt som eg forstår, er det semje
om sjølve framstillinga av situasjonen, altså forholdet mellom
oppgåver og midlar. Men det er usemje om på kva måte
ein skal følgja opp. Så langt har Regjeringa nekta å koma
med ein opptrappingsplan for å syta for større
samsvar. Statsrådens svar, eg merka meg det òg
i dag, er effektivisering, samanslåing, privatisering og konkurranseutsetjing.

Seinast i dag kom det ein rapport frå NIBR/Asplan, som
viser at det ikkje er pengar å spara på konkurranseutsetjing.
Dette står i motstrid til statsrådens ivrige forfekting
av fordelane og innsparingane når det gjeld dette. Kjem
ho til å revurdera sitt syn når det gjeld konkurranseutsetjing
og privatisering?

 Eg deler statsrådens oppfatning av
at når det gjeld rapporten i dag, er det mange interessante
sider ved den. Men han rokkar ikkje ved det faktumet at
det er lite, for ikkje å seia ingen ting, å spara
ved konkurranseutsetjing og privatisering.

Det er òg rapportar som viser det same
når det gjeld kommunesamanslåingar, særleg
i kommunar med lange avstandar og der folk bur spreidd. Ville det
ikkje då rett og slett vera heiderleg å fortsetja
langs den lina som statsråden heldt i sitt fyrste svar,
der ho nemnde basistenester og at ein må fokusera på dei?
Ville det ikkje vore heiderleg frå Regjeringa
si side å seia: No er det så stort sprik mellom
oppgåver og midlar at vi fokuserer no på visse
oppgåver som kommunane skal løysa, og så er
det nokre oppgåver som det no ikkje lenger vert
forventa at kommunane skal utføra?

Den faktiske situasjonen har no i tillegg,
som eg forstår, vorte kraftig forverra sidan budsjettet
vart lagt fram, fordi det kan vera snakk om ein svekt
skatteinngang på inntil 2 milliardar kr.

