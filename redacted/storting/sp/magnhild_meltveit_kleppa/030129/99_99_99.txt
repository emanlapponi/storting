 Eg skal få stilla følgjande
spørsmål til miljøvernministeren:

«Det er no for første
gong i nyare tid påvist ulv i Rogaland. Fleire
sauer er drepne i Eigersund.

Vil statsråden setja i verk noko
for å forhindra at fellingsløyve for ulv vert
nekta i det mest sauetette området i landet?»

 Eg takkar for svaret.

Eg vil gjera statsråden merksam på ein
rapport som ligg i hans eige departement, og som har tittelen «Framtidsretta
sauehold i områder med rovvilt».
Den rapporten vart levert departementet 31. oktober 2002.
Der vart det skissert tre område: område for rovvilt,
randområde og område for beitedyr. På side
28 står følgjande å lesa:

«Det bør gjennomføres
følgende tiltak rettet mot rovvilt i området for
beitedyr:

Uttak av rovvilt

Uttak av etablert rovvilt og rovvilt
som streifer.»

Eg er glad for at statsråden understreka
at det ikkje er ynskjeleg med fast bestand. Eg reknar
med at han vil la den tilrådinga som ligg i departementet, òg
telja om han sjølv skulle få saka.

 Eg er fornøgd med at statsråden
er så klar når det gjeld fast bestand. Eg vil
at han i sitt vidare arbeid skal ta med seg at det har vekt undring
i Dalane og elles i Rogaland at det ikkje straks vart
gitt fellingsløyve på ein ulv som har drepe minst
ti sauer.

Vedteke forvaltningsområde for ulv
omfattar, som statsråden seier, ikkje Rogaland,
ei heller Vest-Agder. Det skal ikkje vera ulv
her. Fylkesveterinæren er ein av dei instansane som ikkje
ser nokon grunn til å venta med å gi fellingsløyve.
Han peikar på at det å la ulv få leva
i desse områda vil føra til betydelege
dyretragediar om det tradisjonelle sauehaldet og beitebruk skal
vidareførast.

Statsråd Sponheim har òg vore
svært klar: Ulven har ikkje nokon plass i Rogalandsheiene,
det er i strid med Regjeringas rovdyrpolitikk. Ulven må flyttast eller
avlivast om han ikkje forsvinn av seg sjølv.
Eg håpar miljøstatsråden samrår
seg med sin kollega.

