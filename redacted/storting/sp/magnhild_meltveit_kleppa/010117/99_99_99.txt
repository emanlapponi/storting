 Eg skal få lov til å stilla
følgjande spørsmål til helseministeren:

«Sentralsjukehuset i Rogaland drøftar
no på grunn av budsjettsituasjonen redusert aktivitet.
Eit av forslaga ein skal ta stilling til, er oppseiing av 175 personar.
Dette skjer samstundes som det er tilbod om å klargjera
pasientar for behandling i utlandet med dei meiroppgåver
som følgjer med det.

Vil statsråden av omsyn til pasientane,
pårørande og tilsette, og for å få mest
mogleg behandling ut av «sjukehusmilliarden»,
ta initiativ til ein dialog slik at meir av ekstramidlane kan nyttast
i Noreg?»

  Sjukehusa i Rogaland er frå 1. januar
2001 omdanna til fylkeskommunale føretak. Dei har sortert
bestillar- og utførarroller, dei har inngått kontraktar
om kva som kan utførast. Resultatet er 2 700 færre
pasientbehandlingar enn i år 2000. Dei må kutta
i tilbodet i høve til førre år, og budsjettsituasjonen gjer
at styret på Sentralsjukehuset snarleg må ta stilling til
forslag om å seia opp 175 personar og leggja ned sjukehustenester
i Egersund og Sandnes. Samtidig har sjukehuset høve til å klargjera
pasientar for utanlandsoperasjonar, senda med følgjepersonell,
førebyggja smitte osv. – i sum til større
kostnader og med større risiko og meirbelasting for pasientar,
pårørande og tilsette. 

Eg synest det er oppsiktsvekkjande dersom helseministeren
ikkje ser den samanhengen. Fylkesordføraren i Rogaland
har i brev til helseministeren i november og desember bede om kontakt
om situasjonen. Eg synest òg det då er oppsiktsvekkjande
om helseministeren ikkje ser kven han kan føra dialog med.

  Senterpartiet tok i budsjettsamanheng opp
spørsmålet om meir pengar direkte til
helse i Noreg. Det fekk vi ikkje fleirtal for, men vi fekk fleirtal
for auka løyvingar til fylkeskommunane. Vi tok i brev til
helseministeren i slutten av november – ved Ola D. Gløtvold – opp
spørsmålet om ledig kapasitet. Vi fekk stadfesta
av helseministeren at noko av denne sjukehusmilliarden må brukast
innanlands, f.eks. til å førebyggja
smitte. Difor er det her ein samanheng.

 I Rogaland seier dei: Lat oss bruka hovudet,
lat oss be om å få bruka noko av desse midlane
på ein måte som gjer at vi faktisk totalt kan
behandla fleire pasientar. Lat oss i staden for å førebu
oss på tilbakeføring av pasientar frå utlandet,
heller få behandla dei innanfor den kapasiteten vi no har.
Og eg vil be om at helseministeren følgjer opp dette overfor
eigaren av Sentralsjukehuset.

