  Eg skal få stilla følgjande
spørsmål til helseministeren:

«Tilfredsstillande rehabilitering
til kronikarar kan vere vanskeleg å prioritera
i eit sjukehus med mange akuttoppgåver. Dagens finansieringssystem
påverkar dette.

Vil statsråden ta initiativ
til ei endring av Diagnoserelaterte Grupper/Innsatsstyrt
Finansiering (DRG/ISF)-systemet
for å påskunda relevant behandling til fleire kronikarar,
t.d. revmatikarar?»

  Eg takkar for svaret, som eg oppfatta både
som ei stadfesting av at her trengst endringar, og òg som
ei stadfesting av at endringar er på veg.

Eg meiner det er grunnlag for å stilla
spørsmål ved om kronikaromsorga er god nok. Helseministeren seier
at den ikkje har blitt dårlegare. Mitt spørsmål
vil då vera: Meiner han at denne gruppa i dag møter
eit godt nok tilbod, eller vil han sjå nærare
på f.eks. forholdet mellom spesialisthelseteneste og primærhelseteneste
ved at ISF-ordninga prioriterer sjukehusbehandling, og forholdet mellom
innleggingar og poliklinisk behandling, konsekvensane for kronisk
sjuke, utrekninga av DRG-poeng og kompleksiteten?

  Eg skal ta det litt rolegare i mitt neste
minutt. Då ISF vart innført, var det ei uro i
forhold til at ulike pasientgrupper kunne risikera å bli
prioriterte alt etter om det er pengar å tena eller
pengar å tapa på behandling. Min påstand
er at både ISF og DRG har kome for å bli,
men har enno klare svakheiter.

Når det gjeld revmatikarane, så er
det ei stor gruppe, der mange over år lid i det stille.
Det er ei gruppe som det er avgjerande viktig for å få behandling
over tid. Det er òg ei gruppe der rett fagleg oppfølging
kort etter eit inngrep er avgjerande viktig for å førebyggja
lidingar seinare. Eg har to eksempel frå mitt eige
fylke. Godkjende, velrenommerte tilbod illustrerer svakheitene i
dag. (Presidenten klubbar.) Ved 100 pst. DRG har Lassa
Rehabiliteringssenter ei utgiftsdekning på 48 pst.,
mens revmatismesjukehuset i Haugesund har tilsvarande
ei dekning på 86  pst. Det meiner eg
illustrerer at det er behov for ein nøyare gjennomgang.

