 Det kjem mange rapportar frå Riksrevisjonen. Innhaldet varierer naturleg nok med kva tema som vert teke opp.




Hovudinntrykket av Dokument nr. 3:6 for 2006-2007 er at det er trist lesing. Innhaldet er ikkje mindre viktig av den grunn. Rapporten gjeld altså arbeids- og velferdsetatens forvalting av bilstønadsordninga.




Det er jo slik at det er eit tverrpolitisk mål om at funksjonshemma skal kunna delta i samfunnslivet på same vilkår som funksjonsfriske. Dersom ein skal ha noka som helst moglegheit til å vera i nærleiken av å nå eit slikt mål, trur eg at vi alle er samde om at vi då er avhengige av, som eit minimum, at dei ordningane vi har for å bidra i den retninga, fungerer. Denne rapporten gir grunn til å stilla mange spørsmål, som saksordføraren her var inne på. Det er altså 12 000 søknadar i 2005. 2 600 søknader vert godkjende. Gitt at dette talmaterialet er rett – kva er det som gjer at det er så stor forskjell? Er det f.eks. slik at det sit veldig mange og utformar søknadar som ikkje er realistiske i forhold til å få eit ja? Er det reglane som er uklare? Er det kunnskapen hjå dei som rettleier i desse sakene, det kjem an på? Er det kanskje den tida som saksbehandlarane har til disposisjon, som er for knapp? Så er det òg slik at det er stor variasjon i saksbehandlingstida fylka imellom. Det er i tillegg ulike konklusjonar når det gjeld godkjenning og avslag. Det er gitt eit eksempel her, der det er gjennomført ei vignettundersøking som viser at det er fire bilkontor som gir stønad til bil, og seks bilkontor som avslår. Ved handtering av like saker kan ein altså risikera at verken vilkår knytte til medisinsk tilstand eller transportbehov vert sett på som å vera oppfylt ved eitt kontor, mens ein ved eit anna kontor kan leggja til grunn at begge delar er oppfylte. Det er òg slik at inntektsprøvinga varierer. Til overmål varierer ventetida når det gjeld levering og oppfølging, frå fylke til fylke.




Det er eit heilt tydeleg lyspunkt, og det er det som er sagt frå departementet. Det er varsla at Arbeids- og inkluderingsdepartementet vil utarbeida ein handlingsplan som skal medføra tiltak overfor arbeids- og velferdsetaten slik at Riksrevisjonens påpeikingar vert følgde opp. Det er avgjort bra at departementet følgjer opp denne saka på ein offensiv måte. Eg går ut frå at Stortinget på eigna måte får ei tilbakemelding.




