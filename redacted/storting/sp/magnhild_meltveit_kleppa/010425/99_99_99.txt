 Eg skal få stilla følgjande
spørsmål til kyrkje-, utdannings- og forskningsministeren:

«Vil statsråden føreta
seg noko for å sikra at studentane ved Norges veterinærhøgskole
får høve til både relevant undervisning
og praksis når det gjeld småfesjukdomar?» 

  Eg takkar for svaret.

Ei tid med fokusering på samanhengen
mellom dyrehelse og mat med kvalitet, med søkjelys på dyrevelferd og
trygg mat frå jord til bord, krev ei god veterinærteneste.

Noregs veterinærhøgskule
har i ein budsjettsituasjon med auka tal studentar og færre
midlar i år sett seg nøydd til å utelukka
studentane frå høgst relevant og nyttig praksis
ved Institutt for småfeforsking i Sandnes. 

Bakgrunnen for spørsmålet
mitt er ikkje manglande tillit til Veterinærhøgskulen
si utføring av oppgåvene sine. Bakgrunnen er opplysningar
om ein urovekkjande budsjettsituasjon på eit område
der styrkt utdanning er avgjerande. I tillegg til eit velrenommert
fagmiljø har Institutt for småfeforsking
i Sandnes både småfeklinikk, hyblar og fasilitetar
som er dimensjonerte for eit større tal studentar, og det
ligg i det mest dyretette området i landet.

Vi statsråden sjå på moglegheita
til å nytta dette instituttet til å styrkja veterinærutdanninga?

  Eg vil understreka dei unike moglegheitene
til relevant praksis som ligg i Sandnes, fordi det er det mest dyretette
området i landet.

Lat meg nytta høvet til å oppfordra
statsråden på to område: Gå nøye
gjennom den budsjettsituasjonen som er ved Veterinærhøgskolen
i forhold til dei utfordringane som dei har, og sjå på dei
vurderingane som Veterinærhøgskolen sjølv
har gjort i forhold til klåre utfordringar framover og
grep som må gjerast, både bygningsmessig, organisatorisk
og økonomisk.

Veterinærhøgskolen sitt eige
institutt i Rogaland kan medverka med meir enn i dag. Næringsmiddeltilsynet
i Rogaland har vist til at dei kan medverka når det gjeld undervisning
i kjøtkontroll og i næringsmiddelhygiene, både
når det gjeld kjøt og fisk.

