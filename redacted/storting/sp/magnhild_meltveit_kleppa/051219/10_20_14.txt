 Riksrevisjonens undersøking av tilstanden for skulebygg er viktig. Saksordføraren har gjort eit grundig arbeid med denne saka, og ho har òg ryddig gjort greie for ho her.




Det som får meg til å ta ordet, er Framstegspartiet si interessante – eg trur vi kallar det for – nyorientering når det gjeld kommunane si rolle. Det er jo her ein einstemmig komite som både beskriv revisjonsrapporten og peikar på kva som er dei viktige vegvala vidare.




Når det gjeld Framstegspartiet, har vedlikehald av kommunale bygg gong på gong i løpet av dei siste fire åra vore tema i Stortinget i samband med kommuneproposisjonen og i samband med dei årlege budsjetta. Det har endåtil vore slik at i kommunalkomiteen har det f.eks. vore fremja forslag om ein plan for rehabilitering av kommunale bygg. Senterpartiet har vore opptekne av det, ikkje fordi vi ynskjer å detaljstyra den einskilde kommunen, men fordi Stortinget m.a. frå KS Nord-Trøndelag og òg frå andre fylke har fått tilstandsrapportar som har vore eit viktig grunnlag for debatten om nivået på kommuneøkonomien. Det er jo slik at i førre periode kunne Framstegspartiet, dersom dei ville, ha medverka til fleirtal for ein opptrappingsplan for kommuneøkonomien, for dermed å sikra nødvendige midlar.




Vi er einige med leiaren i komiteen, representanten Solholm, som streka under at trivsel og læring høyrer saman. Men vedlikehald og kommuneøkonomi høyrer òg saman. Det er bra at Framstegspartiet no er oppteke av at kommunane må halda skulane sine i betre orden. Eg ser på det som ei nyorientering, fordi eg fyrst og fremst har oppfatta Framstegspartiet slik at det var uinteressant for dei at kommunane hadde særleg ansvar for vedlikehald av bygg.




Eg forstår då at Framstegspartiet er på lag med dei av oss som her ynskjer ytterlegare styrking av kommuneøkonomien. Det er òg ein samrøystes komite som viser til at styrking av ordninga med rentekompensasjon og auka overføringar av frie midlar til kommunane – begge desse grepa – vil kunna bidra til å betra situasjonen for det fysiske læringsmiljøet. Med det lyftet som allereie er teke for kommuneøkonomien for 2006, synest vi ikkje det er nødvendig no å komma med nye forslag om eigne planar for opprusting av bygg. Men med den plattforma som dagens regjering byggjer på, tek vi det for gitt at det blir viktig for Regjeringa å følgja opp med nødvendige midlar til kommunane utover i 2006.




