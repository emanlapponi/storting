 Eg takkar for svaret.

Faglege bidrag kunne departementet ha kome
med i kommunestrukturprosjektet. Det var dei ikkje interesserte
i. Senterpartiet synest det er bra at departementet
no engasjerer seg, og vi synest det er godt med den avklåringa
som statsråden kjem med her i dag, altså eit fagleg
engasjement i forhold til eit regionalt nivå.

Eg finn grunn til å minna om at Maktutgreiinga
viser at folkestyret er i tilbakegang. Effektutvalet meiner at sterke
folkevalde regionar er nødvendig for å få til
ein brei, samordna og utviklingsorientert regionalpolitikk. Det
er òg slik at Høgre sine eigne
folk i mange fylkeskommunar, t.d. i Rogaland, no går inn
og gir eit klårt signal til Distriktskommisjonen om å ta
i vare, styrkja og utvikla eit regionalt folkevalt
nivå. Eg går ut frå at det er i den retninga
statsråd Erna Solberg engasjerer seg.

