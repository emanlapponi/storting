 Eg skal få stilla følgjande
spørsmål til kommunal- og regionalministeren:

«Grunngjevinga for å oppretta
det domstolliknande organet Utlendingsnemnda var å tilretteleggja
for ei grundigare sakshandsaming og å styrkja rettstryggleiken ved
ankesaker. Lekfolk, mellom anna, med erfaring frå humanitære
organisasjonar vart oppnemnde som nemndmedlemmer. Asylsøkjarar
skulle ha høve til personleg frammøte
for å supplera skriftlege opplysningar.

Kva vil statsråden føreta
seg for å sikra at nemnda fungerer etter
intensjonen?»

 Bakgrunnen for mitt spørsmål
er nettopp oversikta over UNE sitt arbeid dei elleve fyrste
månadene. I Senterpartiet er vi ikkje utan vidare
nøgde med administrativ avgjerd i 90 pst. av ankesakene.
I Innst. O. nr. 42 for 1998-99 understreka fleirtalet
at nemndleiar har høve til behandling på eiga
hand i kurante saker. Det er brukt uttrykket «kan-regel».
Det er sagt at den skal nyttast med varsemd.

Vi meiner det er oppsiktsvekkjande at asylsøkjarar
har fått innvilga høve til personleg
frammøte i berre 6 pst. av sakene. Stortinget
har i same innstilling sagt:

«… i
asylsaker skal den klare hovedregelen være at en
anmodning om å få møte blir
imøtekommet. Det samme bør gjelde i asyllignende
saker, og adgangen til personlig fremmøte bør være
lettere jo større konsekvenser sakens utfall har for søker.»

Vil verkeleg ikkje statsråden
ta Stortingets intensjon, slik den her er uttrykt, på alvor?

 Det er rett som statsråden seier.
Intensjonane frå Stortingets side er understreka
og skal vera både grundigare saksbehandling og
styrkt rettstryggleik. Vi i Senterpartiet har
med uro merka oss at både advokatar og organisasjonar,
som f.eks. NOAS, har uttrykt bekymring i forhold til korleis Utlendingsnemnda
i dag fungerer. Det er òg kjent at rekrutteringa til nemnda
skjedde med vesentlege innslag både frå Justisdepartementet
og Utlendingsdirektoratet. Altså kan ein vera
i ein situasjon der ein i nokre tilfelle snakkar meir
om å flytta kontor enn å endra og føreta
ei grundigare saksbehandling. Vi er glade for statsrådens engasjement
for å sortera saker og rydda vekk såkalla grunnlause
søknader, men det må ikkje gå ut
over f.eks. alle dei som ved ein dialog med
Utlendingsnemnda kunne få utdjupa si sak. Her har Utlendingsnemnda
påviseleg ikkje følgt godt nok opp.

