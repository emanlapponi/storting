 Eg skal få stilla følgjande
spørsmål til kommunal- og regionalministeren:

«Statsråden har varsla at
kommunar som vil slå seg saman skal stimulerast økonomisk,
medan dei som ikkje vil det, må forventa ein
trongare økonomisk situasjon.

Vil statsråden vera viljug
til å setja inn stimuleringsmidlar i langt større
omfang enn i dag for interkommunalt samarbeid
som alternativ til kommunesamanslåing?»

 Eg held meg til Aftenposten den 9.
januar i år, der statsråden gir eit intervju
under overskrifta «Kommunal vegring mot omstilling skal
straffes på pungen». Eg har ikkje sett
at ho har dementert noko av det som står der.
Det går klart fram at ho ventar ei omstilling og ei effektivisering
langt utover det ho må kjenna til er mogleg i kommunane,
og dette blir altså oppfatta slik at vil du ikkje
samanslåing, så skal du.

For Senterpartiet går
kampen no med omsyn til enkeltmenneskets vilkår når
det gjeld nærleik til eit godt tenestetilbod, omsynet til
avstandar som er overkommelege mellom enkeltmenneska,
innbyggjarane og beslutningsprosessane. Det undrar oss at Erna
Solberg, om ho er opptatt av å få fram ytterlegare
interkommunalt samarbeid, ikkje då varslar at
ho faktisk vil styrkja dette kraftig.

 Innhaldet i artikkelen og innhaldet i foredraget
samt kommentarar elles frå Erna Solberg
går i ei retning. Ho ynskjer færre kommunar. Ho
ynskjer at kommunar skal slå seg saman. Ho vil ta frå dei
mindre kommunane, gje til dei større – ein slags
feigskap i høve til å fornekta det ho
eigentleg vil. Ho vil jo tvinga fram ein annan kommunestruktur.

Senterpartiet kjem ikkje
til å stå på barrikaden for at vi absolutt
skal behalda 434 kommunar i dette landet. Det er tenestetilbodet
og nærleiken vi er opptekne av. Og i den samanhengen veit
vi om veldig gode prosjekt som har blitt til gjennom eit
spleiselag mellom stat, fylkeskommunar og kommunar,
f.eks. ARNE-prosjekta på Nord-Jæren og snøggnettet
i Ryfylke. Vi ber statsråden seia at ho ikkje
berre vil vidareføra midlar til interkommunalt samarbeid,
men òg ta ein offensiv for å sikra at ein
kommune kan bli god på barnevern, ein annan på tunge
brukarar og ein tredje f.eks. på juridiske avklaringar
i ulik samanheng.

