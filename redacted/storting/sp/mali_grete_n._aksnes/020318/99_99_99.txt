 Innleiinga i interpellasjonen tok utgangspunkt i det oppsamla underskotet som fylkeskommunane no sit inne med. Det har vore to felt som har hatt ei sterkt stigande kurve i fylkesøkonomien, og det er sjukehusa og barnevernet. No er det sagt at vi må bruka 15 år for å nedbetala gjeld som er komen først og fremst på grunn av sjukehusa. Eg har forstått at helseforetaka no skal få auka løyvingar for å vidareføra den innsatsen som fylkeskommunen gjorde i fjor, mens fylkeskommunen som gjorde den jobben, då ikkje skal få dekt dei same kostnadene. Eg ser her at det er ei slags innrømming av at det har vore underfinansiert, og då er det om å gjera at ein greier å retta det opp igjen no i revidert.




Mykje av det som fylkeskommunen har brukt pengar på, har vore initiert av Stortinget med krav om spleiselag for å få ting utført. Det gjeld både investering og drift. Og i den perioden har skulane måtta venta. Reform 94 førte sjølvsagt med seg store behov for ombygging og tilbygg i forhold til dei nye planane – teorirom, grupperom osb. IT-investeringar er det også eit klart krav om i lov om vidaregåande utdanning at skal brukast som eit pedagogisk hjelpemiddel i alle fag, pluss at det skal vera eit sjølvstendig fag. Då er det eit stort behov for utskifting av forelda maskinvare, og opplæring av lærarar er heilt nødvendig.




Men eg vil bruka mitt siste minutt på det som kanskje er aller viktigast. Etter Reform 94 har alle ungdommar rett til plass i den vidaregåande skulen. Vi ser ein eksplosjon i barnevernstiltak, det fører også til den same store auken i spesialundervisning. Det blir veldig viktig at vi no greier å oppretta alternative tiltak for elevar som ikkje finn seg til rette innanfor den ordinære undervisninga – opplegg med stor fleksibilitet, her nyttar det ikkje med firkanta opplegg. Dette er ungdommar med lite eller inga omsorg heime – det kan vera snakk om rus, kriminalitet eller psykiske problem – og skulen er for mange det einaste faste haldepunktet. Vidaregåande skule kan altså ha stor førebyggjande effekt på ungdomsproblem. Kvart år vi greier å halda desse ungdommane innanfor systemet, er mykje vunne. Utan eit sluttoppgjer no som gir fylkeskommunen rom for tiltak for denne elevgruppa – ho er lita, men har store ringverknader – vil skulen og samfunnet tapa både økonomisk og menneskeleg.




 Slik eg har forstått intensjonen i m.a. «Mot rikare mål», må arbeidet med å utvikla gode læringsmiljø gå inn i eit kontinuerleg arbeid med haldningar og verdiar. Førebygging og meistring av negativ åtferd og vald er sjølvsagt i alle si interesse.




Så er kvardagen slik at lærarane alltid må balansera mellom å vera gode faglærarar og samtidig vera gode verdiformidlarar. Vi ser ikkje noko anten – eller, det må vera plass til både – og. Men vi må vera klar over at verdiformidling og verdimerksemd tek tid. Det er rett, som statsråden var inne på, at det allereie er mange gode opplegg i gang. Det er eit flott engasjement blant lærarar og skuleleiing, og vi har f.eks. «Steg for steg», KREPS, Lions Quest og «Dialog» – alle innehar metodikkar for betre samhandling med andre, og der respekt er veldig viktig.




Eg vil konkret nemna eit tiltak som har vore prøvt i Hordaland innafor vidaregåande skule. Der har ein tilsett noko ein kallar elevinspektørar – ikkje fordi dei er inspektørar, men for at dei skulle ha rett løn. Dei er eigentleg kontaktlærarar, dei er elevane sine talsmenn i samarbeid med elevrådet. Eit av punkta er nettopp å setja verdidebatten i fokus, men det er elevane sjølve som er drivkrafta i forhold til kva som er viktig å setja på dagsordenen.




Den elevhjelpa som denne lærararen gir, kan vera av personleg art, det kan vera yrkesval, det går mykje på dette med å læra demokratiske spelereglar, det går på rus, mobbing, vanleg folkeskikk og russefeiring. Alt dette er tema som elevane sjølve ser er avgjerande for at alle skal trivast. Det at ein kan ta utgangspunkt i situasjonen ved eigen skule, gjer at dette blir vellykka. Den vaksne er ein slags advokat, eller eit bindeledd mellom elevgruppa og skuleleiinga. Klassestyrar eller faglærar er ikkje alltid den som det er mest tenleg å ta kontakt med – ikkje minst har vi blitt merksame på det no i forhold til dette med at lærarar mobbar elevar.




Mitt poeng er at ein må byggja på opplegg som allereie er i gang. Trivsel er grunnleggjande for all læring, og då blir òg tid til kontakt med kvar enkelt elev det aller viktigaste.




