 Jeg tillater meg å stille følgende
spørsmål til kommunal- og regionalministeren:

«Under familie-, kultur- og administrasjonskomiteens
reise til Eide kommune ble det ved Svanviken Statlige
Mottak gitt en grundig orientering om konsekvensene av endret
regelverk for norskopplæring
for asylsøkere som trådte i kraft fra 1. januar
2003. Dette har medført økt passivitet i hverdagen
og mistrivsel blant asylsøkerne.

Hvordan vurderer statsråden denne
situasjonen, og hva vil statsråden gjøre for å sikre
at asylsøkere i mottak får et verdig tilbud å fylle
hverdagen med?»

 Under besøket i Eide kommune
kom det klare meldinger både fra politisk og
administrativ ledelse, fra ledelsen på mottaket og ikke
minst fra søkerne. I Eide har det vært
en ganske sterk kommunal satsing på dette. De
har satset på kompetanse, og de har bygd opp en internasjonal
skole rundt dette. Norskundervisningen lå definitivt i
botnen for denne kompetansesatsingen.

Jeg deler statsrådens syn på at
det er viktig å få ned saksbehandlingstiden, og
er glad for at det blir sagt. Faktum er at det fortsatt går
ganske mange måneder og faktisk år.
Resultatet er at de snur døgnet. De tar barna ut av barnehage
og det blir gnisninger. Liknende signal har vi fått fra
Nord-Trøndelag, der ca. 10 pst. av søkerne
i dag har tilfredsstillende norskundervisning.

Jeg tenkte ikke å dra opp
en debatt om innvandringspolitikken generelt – det var ikke
min hensikt – men norskundervisningen er fundamental, og
som statsråden sier, er det ca. 20 pst. som får
opphold. Da er mitt spørsmål: Er muligheten for
skikkelig integrering for disse 20 prosentene på en måte
ofret gjennom dette vedtaket? Det er tross alt 20 pst.
som skal være i Norge. Deler statsråden
det synspunktet?

 Statsråden minner om aktiviseringstiltakene
og potten til det på 4,8 mill. kr. Jeg
er også kjent med at det er kommuner som har
hatt søknad inne ganske lenge,
og som ennå ikke har fått
svar. Nå skriver vi faktisk februar, og det er iallfall
gått én måned.

Mitt håp gjennom å bringe
dette inn i stortingssalen var for det første å finne
løsninger slik at norskundervisningen kan starte opp senest
i forbindelse med revidert nasjonalbudsjett til våren,
og for det andre å påskynde at de midlene
som faktisk er bevilget, blir stilt til disposisjon snarest. Kan
statsråden love i det minste iallfall å vurdere
muligheten for at dette faktisk kan skje?

