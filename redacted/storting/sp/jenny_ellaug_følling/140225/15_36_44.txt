 Takk til representanten Marthinsen, som tek opp eit veldig viktig tema. Hendingane som representanten viser til, er både fæle og uakseptable.


Marthinsen peiker på fleire tilfelle der eksiliranarar busette i Irak har vore utsette for heilt uakseptable brot på menneskerettane. Tryggleiken til iranske dissidentar i Irak er ikkje godt nok vareteken.


Situasjonen er med jamne mellomrom tema i media. Internasjonale organisasjonar uttrykkjer bekymring og krev handling. Pårørande i Noreg fortel at dei er redde for slektningane og venene sine. Ein norsk-iransk lege fortalde i Aftenposten om sin eigen far, som sist var sett i Camp Ashraf. Då USA hadde ansvaret for leiren, kunne dei ha telefonkontakt. Etter at Irak overtok ansvaret, vart all kommunikasjon med omverda broten, fortel han. Ein kan berre tenkje seg den bekymring og redsel som ein har når ein ikkje eingong veit kva som skjer.


Hendingane som vert kjende gjennom media, er ikkje eigna til å dempe bekymringane. I september 2013 vart 52 iranske dissidentar brutalt drepne i Camp Ashraf. Dei som observerte dette, fortalde om forferdelege scenar: Fleire av ofra vart arresterte, sett på handjern og deretter regelrett avretta. I tillegg til dei 52 som vart drepne, er 7 bortførte. Amnesty og andre fryktar at dei risikerer både tortur og tvangsretur til Iran. Som interpellanten viser til, er dei framleis ikkje komne til rette, og det er god grunn til å vere bekymra.


Også menneska i Camp Liberty har vorte angripne. Denne leiren husar om lag 3 000 eksiliranarar, som ved fleire anledningar har vore utsette for overgrep, under beskyttelse. Men deira redning er at verdssamfunnet set søkjelyset på dei, og at verdssamfunnet grip inn.


Organisasjonar som UNHCR og Amnesty har fordømt angrepet på det sterkaste og uttrykkjer bekymring for dei som framleis er busette i leiren. Det har òg norske styresmakter, som vi har høyrt i salen i dag. Myndigheitene må etterforske dei skuldige og stille dei til ansvar. Det må på plass ei uavhengig gransking, og ein må leggje press på myndigheitene via FN. Det er avgjerande at ein får avvikla Camp Liberty på ein måte som sikrar dei som er der.


Det er godt at utanriksministeren tek dette på alvor og seier at Noreg vil bidra til at ein gjennom FN kan ta desse forholda på alvor.


