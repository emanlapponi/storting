 Først vil eg få takke interpellanten for å halde varm vår tids aller største og mest alvorlege humanitære utfordringar.


Av reint humanistiske grunnar bør regjeringane i alle land ha som målsetjing å arbeide for ei verd utan atomvåpen og utan trusselen om total utsletting av menneskeslekta. Senterpartiet vil ha eit internasjonalt forbod mot atomvåpen. Oppfølginga av tilsynskonferansen for Ikkje-spreiingsavtalen, som blir gjennomført kvart femte år, er svært viktig.


Den raud-grøne regjeringa bekrefta at dei ville


«arbeide for en verden fri for kjernevåpen og andre masseødeleggelsesvåpen gjennom forpliktende avtaler som omfatter alle land».


Dei bekrefta vidare:


«Vi vil mobilisere for redusere atomvåpnenes rolle gjennom å arbeide for en vellykket tilsynskonferanse i 2010. Dersom denne mislykkes vil vi vurdere en egen konvensjon mot atomvåpen.»


På tilsynskonferansen i 2010 omfatta Ikkjespreiingsavtalen i alt 189 land. Nord-Korea var medlem, men trekte seg frå avtalen i 2003. Konferansen vedtok eit handlingsprogram for dei neste fem åra, som la opp til konkrete tiltak for å nå måla om å avskaffe atomvåpen, styrkje ikkje-spreiingsarbeidet og skape vilkår for alle lands rett til fredeleg bruk av atomteknologi. Det er difor god grunn til å ha forventingar til møtet neste år.


Ikkjespreiingsavtalen byggjer på ein skjør balanse mellom kryssande omsyn i desse spørsmåla som politisk heng nøye saman. Einigheita om slutterklæring og eit handlingsprogram for Ikkjespreiingsavtalen var difor svært viktig etter at tilsynskonferansen i 2005 enda i ein fiasko. Konferansen i 2010 var derimot eit oppmuntrande uttrykk for at verdssamfunnet, med FN som ramme, kunne samarbeide og oppnå einigheit i spørsmål som er viktige for vår felles sikkerheit og framtid. I tillegg til einigheita om handlingsprogramma var det særleg positivt at ein oppnådde einigheit om konkrete tiltak for å gjennomføre målsetjinga om ei sone fri for masseøydeleggingsvåpen i Midtausten.


Senterpartiet meiner at tillitsbyggjande tiltak krev meir av Noreg enn berre å få effekt ut av tilsynskonferansen for ikkje-spreiing. Senterpartiet ønskjer difor at regjeringa skal setje fokus på arbeidet for ei global konvensjonell nedrusting. Omforminga av det globale militære industrielle komplekset føreset at alle operative, taktiske og strategiske atomvåpen blir destruerte. Dette stør opp under FNs tryggingsråds mål om global nulltoleranse for atomvåpen.


Som eit strategisk grep for å få nasjonar som ikkje har atomvåpen, med på den utfordrande vegen fram til eit verdssamfunn utan atomvåpen, meiner Senterpartiet at Ikkjespreiingsavtalen må utvidast til å omfatte ei forpliktande traktatfesta utfasing av atomvåpen hos land som har slike. Også land som ikkje har atomvåpen, må bli med og slik bidra til å leggje ytterlegare press på atomvåpenmaktene. Det er berre gjennom ein slik avtale at det internasjonale samfunnet kan ha håp om å få til ein internasjonal konsensus om ei atomvåpenfri framtid.


Eg vil takke utanriksministeren for eit tydeleg svar, men håpar at han kan vere endå litt meir konkret på kva verkemiddel ein vil nytte i arbeidet for å nå målet om å eliminere alle atomvåpen, slik ein samrøystes utanrikskomité har fastslått i si innstilling. I denne saka er det viktig å vere utolmodig.


