 Lat meg begynne med å gje ros til representanten May Hansen for eit veldig balansert og godt innlegg om saka. Eg kan stille meg bak veldig mykje av det som ho tok opp.




Eg er glad for at statsråden helsar debatten velkommen. Det betyr at sjølv om statsråden i dag gjev uttrykk for rettmessig skepsis til eit forslag som det ikkje er brukt lang tid på å diskutere, ynskjer ho debatten og er oppteken av å få alle delar av saka belyst. Og det er viktig.




Ein viktig del av dette arbeidet må vere – som fleire har påpeika her – å sjå på kva den såkalla syskenbonusen har ført til i Sverige, og kva erfaringar dei har hausta. For det er kanskje ikkje nødvendigvis slik at ein såkalla syskenbonus står i motstrid til likestilling.




Nokre kvinner ynskjer færre avbrot av yrkeslivet sitt. Det å få born med lengre intervallar betyr at ein lengre periode av kvinna sitt samla arbeidsliv blir oppstykkja på grunn av fødslar. Nokre kvinner ynskjer å få fleire born, men over ein kortare tidsperiode. I tillegg vil det – som fleire har påpeika her – vere kvinner som blir ramma ved fødsel dersom dei ikkje har hatt tid til opptening av rettar.




Lat meg understreke det statsråden seier om viktigheita av at både far og mor tek del i omsorga. Ein sjølvstendig oppteningsrett for far vil vere eit viktig grep for å sikre at fleire fedrar er aktive i dei fyrste åra til borna. Vi må ha eit mål om at dei velferdsordningane vi utformar, er med på å sikre at far får ta meir del i livet til borna.




Dersom erfaringane frå Sverige med den såkalla syskenbonusen skulle tyde på det motsette, må vi tenkje oss veldig nøye om før vi går inn på eit slikt tiltak. Sjølvsagt må innføringa av eit eventuelt slikt tiltak vegast opp mot andre tiltak på same området, som f.eks. sjølvstendig oppteningsrett for far, auka farspermisjon, tiltak for å betre tilhøva for sjølvstendig næringsdrivande og andre viktige tiltak som Regjeringa har lyfta fram i regjeringserklæringa på dette politikkområdet.




Det er for tidleg å sjå alle konsekvensar av det forslaget som Kristeleg Folkeparti har kasta fram, og det er ikkje mogleg å ta stilling til det her og no. Men debatten om det vil vere med på å belyse fleire sider av saka, og det vil gje Regjeringa viktige innspel i arbeidet vidare.




