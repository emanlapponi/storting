 Senterpartiet har i lengre tid peika på behovet for å vri politikken frå reparasjonstiltak til førebyggingstiltak. Dersom vi berre skal reparere skadar når dei oppstår, anten det er i form av ulykker, i form av helseplager eller i form av kriminalitet, kjempar vi ein kamp som over tid vil krevje ein nærast uendeleg tilgang på ressursar. Men dersom den grunnleggjande fokuseringa til kvar tid i all politikk er å førebyggje dei hendingane og den utviklinga vi ynskjer å unngå, sparar vi ikkje samfunnet berre for store summar, men vi sparar òg innbyggjarane for mykje liding, og vi er med på å byggje eit betre liv for innbyggjarane våre.




Interpellanten viser til den viktige arenaen symjebassenga er for born som skal lære seg gode symjekunnskapar. Som innbyggjar i ein kyst- og fjordkommune veit eg litt om kor avgjerande symjekunnskapane er, ja, det kan vere det som er forskjellen mellom liv og død i visse situasjonar.




Symjebassenga har òg andre viktige funksjonar. Rehabilitering er eitt døme, og i lag med andre idrettsanlegg er symjebassenga ein viktig arena for eit av dei viktigaste førebyggingstiltaka i vår tid, nemleg fysisk aktivitet. Vi er stadig mindre i bevegelse, og det viser att på kroppane våre og på helsebudsjetta. Det er ei stor utfordring å leggje til rette for meir fysisk aktivitet både i fritida, på skulen og på arbeidsplassen. Vi må leggje meir innsats i å planleggje samfunnet slik at det er rom for fysisk aktivitet, og slik at det er lagt til rette for at vi kan vere fysisk aktive på veg til og frå dei ulike stadene der vi er i løpet av ein dag.




Det er i dei tidlege fasane av livet ein legg seg til ulike vanar, og eit positivt forhold til fysisk aktivitet i barne- og ungdomsåra vil derfor kunne føre til at ein er meir fysisk aktiv seinare i livet. Difor har det vore viktig for Senterpartiet å få meir fysisk aktivitet inn i skulen og å sikre gode ordningar til utbygging av idrettsanlegg rundt om i landet, som t.d. tippemiddelordninga. Tilgangen på symjehallar og andre idrettsanlegg er sjølvsagt viktig, og med tilgang må vi òg ha med oss at for mange er prisnivået ein viktig faktor for om ein har tilgang til eit idrettsanlegg eller ikkje. Det er etter Senterpartiet sitt syn difor viktig å tilretteleggje for at born og unge ikkje blir stoppa av eit høgt prisnivå når dei oppsøkjer ulike idrettsanlegg.




Senterpartiet deler engasjementet til interpellanten i denne saka, men det må vere lov å påpeike at når representanten Gundersen i dag står på talarstolen og argumenterer for symjebasseng, beveger han seg sjølv og partiet ut på djupt vatn, for å bruke ein relevant metafor. Eit heilt sentralt verkemiddel for å sikre god tilgang på basseng rundt om i landet er kommuneøkonomien. Den stramme kommuneøkonomien Høgre stod for i den førre perioden, gjorde at mange kommunar rundt om i landet ikkje hadde moglegheit til å ruste opp symjebasseng eller tilby god nok symjeundervisning. Det er nærliggjande å peike på den Høgre-styrte kommunen Hornindal som eksempel, der elevane måtte ha symjeundervisninga si i Hornindalsvatnet.




Det er difor ikkje nok av representanten Gundersen å ha fromme målsetjingar på dette området. Han og partiet Høgre må òg vere villige til å prioritere dei midlane som skal til for at dei som treng basseng, anten til opplæring, rehabilitering eller fysisk aktivitet, har anlegg å gå til. Det har Høgre ikkje vore, og når det blir påpeika, forsvarar representanten Gundersen seg med at dei prioriterer skattelette framfor fellesskap gjennom kommuneøkonomien, og det gir meir pengar til fordeling på sikt. Då skulle ein tru at etter fire år med Høgre i Kommunaldepartementet, og etter fire år med prioritering av skattelette framfor fellesskapet, skulle pengane etter kvart ramle inn, slik at kommunane fekk prioritert symjebassenga. Men på slutten av den førre perioden hadde det ikkje skjedd noko lyft for symjebassenga rundt om i kommunane, snarare tvert imot. Eg er glad for at Senterpartiet ikkje berre er engasjert i dette spørsmålet når det dukkar opp ein interpellasjon i Stortinget, men at vår regjering har ført ein politikk som gjer at fleire innbyggjarar, i alle fall i mitt fylke, har fått tilgang til eit symjebasseng etter det siste regjeringsskiftet.




