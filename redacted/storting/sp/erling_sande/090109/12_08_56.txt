 Eg tenkte eg skulle begynne å snakke om ein aktiv næringspolitikk. Ein aktiv næringspolitikk er i motsetnad til næringsnøytralitet – som ofte vil vere ein liberalist si løysing – ein politikk som byggjer opp under dei næringane der landet vårt har naturgjevne fordelar. 




Den rike tilgangen på vasskraft som vi har mange plassar i landet, har gjeve oss høve til å byggje opp ein kraftkrevjande industri. Det har skapt sysselsetjing i mange distrikt, samtidig som ein har nytta lokalprodusert kraft til lokal produksjon. Dette har vore ein bevisst og ynskt politikk frå norske styresmakter si side – og ein fornuftig politikk – som trass i eit høgare lønsnivå har gjort at Noreg er konkurransedyktig innafor produksjon av m.a. aluminium og silisiummetall. Billig kraft til industrien gjennom kraftkontraktar har vore ein del av tanken om ein aktiv næringspolitikk. 




Konkurranseregelverket som Noreg er pålagt gjennom EØS-avtalen, hindrar oss i å sikre kraftforedlande industri billig kraft gjennom myndigheitsstyrte kraftavtalar. Nasjonale målsetjingar for verdiskaping, busetjing og sysselsetjing blir derfor vanskeleggjorde på grunn av eit konkurranseregelverk som fremjar ein tanke om næringsnøytralitet, der denne type lokale fordelar ikkje skal kunne nyttast til å skape næring, sjølv om det er med på å byggje opp under noko av den reinaste produksjonen av denne typen i verda og med minimale tap av energi i nettet. Senterpartiet sin motstand mot EØS-avtalen tør vere kjend. Men eg synest likevel det er rett å nemne dette, fordi dei ulempene som avtalen medfører, så tydeleg kjem til syne. Noreg blir pålagt å velje andre politiske løysingar enn dei vi hadde valt dersom vi ikkje hadde vore pålagde dette konkurranseregelverket gjennom EØS. 




Senterpartiet tek til vitande at eit fleirtal i denne salen støttar norsk tilknyting til EU gjennom EØS-avtalen. Då er vi opptekne av å sjå på kva som kan gjerast innafor avtalen, for på ein best mogleg måte å leggje til rette for norsk kraftkrevjande industri. Det arbeidet kan skje langs fleire linjer. For Senterpartiet er det særskild viktig at Regjeringa sitt arbeid med ein aktiv europapolitikk blir følgt opp, nettopp for å få til eit langsiktig arbeid for å betre rammevilkåra for denne industrien og for at det viktige arbeidet skal halde fram. Dette er ikkje statisk, dette er det dynamikk i. Det er stadig rørsle i denne politikken, også i EU, og det er viktig at vi er aktive for å påverke der vi kan. Det er viktig å understreke at EØS-avtalen ikkje hindrar norsk industri i å inngå langsiktige, kommersielle avtalar med energiprodusentane. 




Statsråden har i dag skissert fleire moglege vegar å gå innafor dagens regime – vegar som det kan vere aktuelt å sjå nærare på – eksempelvis samarbeid om energieffektivisering ved hjelp av Enova-systemet, målretta støtte innafor EØS-regelverket, vurdering av nettleige, dei verkemidla vi har i skatte- og avgiftspolitikken, i tillegg til aktivt å leggje til rette for den kraftkrevjande industrien, dersom dei ynskjer å opprette eit såkalla innkjøpskonsortium, og opne for å gje tilskot til dei verksemdene som tek del, med tilsvarande funksjon som er vald når det gjeld skattefordelane til fransk industri. 




Heimfallsløysinga, som eit breitt fleirtal i denne salen sikra i fjor haust, er òg med på å leggje til rette for vidareutvikling av norsk kraftkrevjande industri, og det same gjer dei nyleg presenterte framlegga som gjeld utleige av kraft. 




Så er det slik at tilstrekkeleg kraft sjølvsagt er ein føresetnad for kraftkrevjande industri. Der har Regjeringa store ambisjonar for ytterlegare å auke produksjonen av fornybar energi, og opposisjonen her i salen, i likskap med Regjeringa, er utolmodig etter å få opp denne produksjonen. Det er bra. Men eg må seie at den elendebeskrivinga som representanten Solvik-Olsen stadig gjentek i denne salen når det gjeld manglande ny kraftproduksjon, er det ikkje råd å kjenne seg igjen i – rett og slett. 




Senterpartiet meiner det er viktig at Regjeringa vurderer eit heilt spekter av tiltak for å sikre ein industri som er viktig for landet, og som er ein hjørnesteinsindustri som sikrar arbeidsplassar i mange lokalsamfunn rundt omkring i landet vårt. 




