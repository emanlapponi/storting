 Senterpartiet har som ein viktig stolpe i vår politikk at folk skal ha ein reell valfridom med tanke på kvar i landet dei ynskjer å busetje seg. Eit godt velferdstilbod og arbeidsplassar er grunnleggjande føresetnader for busetnad. Difor har det alltid vore viktig for Senterpartiet å støtte opp om næringsutvikling i alle delar av landet. 




Ein aktiv næringspolitikk er ein næringspolitikk som, i motsetnad til næringsnøytralitet, byggjer opp under dei næringane der landet vårt har naturlege fordelar. Næringsnøytralitet var elles den medisinen som interpellanten sitt parti, Høgre, svor til i dei åra dei styrte landet. 




Den rike tilgangen på vasskraft har mange stader i landet gjeve høve til å byggje opp kraftkrevjande industriproduksjon. Dette har skapt viktig sysselsetjing i mange lokalsamfunn og i mange distrikt. Samtidig har ein nytta lokalprodusert kraft til lokal produksjon. Det har vore ein bevisst og ynskt politikk frå norske styresmakter si side, og ein fornuftig politikk, som trass eit høgare lønsnivå har gjort at Noreg er konkurransedyktig innan produksjon av m.a. aluminium og silisiummetall. 




Det har vist seg klart at regelverket som Noreg er pålagt gjennom EØS-avtalen, hindrar oss i å sikre kraftforedlande industri billig kraft gjennom styresmaktsstyrte kraftavtalar. Nasjonale målsetnader for verdiskaping, busetnad og sysselsetjing blir difor vanskeleggjorde på grunn av eit konkurranseregelverk som fremjar nettopp næringsnøytralitet der denne typen lokale fordelar ikkje skal kunne nyttast til å skape næring, sjølv om det er med og byggjer opp under noko av den reinaste produksjon av denne typen som vi har i verda, og med minimale tap av energi i nettet. 




Senterpartiet sin motstand mot EØS-avtalen tør vere kjend. Eg synest likevel det er rett å nemne det når vi drøftar ei slik sak som industrikraft, fordi ulempene ved avtalen kjem så tydeleg til syne når det er tydeleg at Noreg blir pålagt å velje andre politiske løysingar enn dei vi hadde valt dersom vi ikkje hadde vore pålagde EU sitt konkurranseregelverk gjennom EØS.




Senterpartiet tek til etterretning at eit fleirtal i denne sal støttar norsk tilknyting til EU gjennom EØS-avtalen, og er difor oppteke av å sjå kva som kan gjerast for best mogleg å leggje til rette for norsk kraftkrevjande industri innanfor rammene av EØS-avtalen. Arbeidet kan skje langsmed fleire linjer. For Senterpartiet blir det viktig at Regjeringa si linje med ein aktiv europapolitikk blir følgd opp, slik at eit langsiktig arbeid med å betre rammevilkåra for denne industrien held fram. Det er viktig å understreke at EØS-avtalen sjølvsagt ikkje hindrar norsk industri i å inngå langsiktige kommersielle avtalar med energiprodusentane. 




Statsråden skisserer fleire moglege vegar å gå innanfor EØS-regimet som kan vere aktuelle å sjå nærare på, eksempelvis samarbeid om energieffektivisering ved hjelp av Enova-systemet, målretta støtte innanfor EØS-regelverket, vurdering av nettleige og verkemiddel i skatte- og avgiftspolitikken som t.d. avskrivingsreglar. Senterpartiet er glad for at Regjeringa vurderer eit spekter av tiltak for å sikre ein industri som er viktig for landet, og som er hjørnesteinen i mange lokalsamfunn. 




Til slutt: I likskap med fleire andre må eg få etterlyse dei løysingane som interpellanten kjem med i forhold til kraftkrevjande industri. Eg følgde godt med under representanten Kristiansen sitt innlegg, men fekk ikkje med meg eitt ord om kva løysingar Høgre har for å sikre den kraftforedlande industrien, som er så viktig for landet vårt. 




