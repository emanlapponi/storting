 Lat meg starte med å takke representanten Magnusson Lydvo for å ha teke opp den rolla som det frivillige arbeidet har når det gjeld å førebyggje kriminalitet.




Justisministeren har tidlegare uttalt at betre førebygging er eitt av tre fyrtårn, som ein kan kalle det, som han byggjer på i sitt arbeid. Eg synest det er flott at vi har ein justisminister som så klart ser at den sikraste måten å redusere kriminaliteten på er å førebyggje, og som er så flink til å trekkje fram at dette ofte krev at ein jobbar på tvers av departement og i nettverk t.d. mellom det offentlege og dei frivillige organisasjonane. Det trekte han også fram i sitt innlegg.




Det er rom for eit sterkare fokus på kva vi som innbyggjarar og dei frivillige organisasjonane kan gjere for å vere med på å styrkje det førebyggjande arbeidet, og for integrering av tidlegare straffedømte og integrering generelt. Vi i Senterpartiet er sikre på at her ligg det eit stort uutnytta potensial.




Som tidlegare nemnt oppmoda Stiftinga Nabohjelp til å opprette nabosoner i bustadområde eller burettslag og retta seg særleg mot barn, unge og eldre. Dette er etter vårt syn eit særs viktig arbeid for å skape trivsel, tilhøyrsle og tryggleik i lokalsamfunna. Denne stiftinga er i praksis med på å skape trygge lokalsamfunn. Å kjenne tilhøyrsle til ein plass er viktig for oss alle. Det er vel ingen av oss som ynskjer å øydeleggje eller skade noko som vi reknar som vårt eige. Derfor seier det seg sjølv at det å byggje trygge lokalsamfunn er i seg sjølv kriminalitetsførebyggjande arbeid. Nabohjelp er ein del av ein mosaikk av frivillig arbeid rundt om i lokalsamfunna der folk deltek i organisasjonslivet på tvers av sosiale skiljeliner og er med på å førebyggje kvar einaste dag.




Så berre eit lite ord til innlegget til representanten Dahl, som bruka tida på å kritisere Arbeidarpartiet sitt arbeid i høve til frivillige organisasjonar, og lat meg seie det slik: Er det noko som fører til mindre solidaritet og omtanke i vårt samfunn, er det ein politikk med eit slikt enkeltindividfokus som representanten Dahl sitt parti har ført – at vi alle skal smi vår eiga lykke, konkurranseutsetjing og privatisering. Å byggje solidaritet er nettopp å skape arenaer for folk der ein kan samlast på tvers av sosiale skilje og jobbe i fellesskap for å utvikle samfunna vidare. Her har dei frivillige ei viktig rolle å spele. Det har interpellanten teke opp, og det har Senterpartiets fulle støtte.




