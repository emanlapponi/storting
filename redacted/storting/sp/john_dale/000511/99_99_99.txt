 Det er rett som interpellanten seier, at Noreg har særleg ansvar for og interesse av å medverka til å løysa dei store miljøproblema som finst i Barentsregionen. Situasjonen i Nordvest-Russland er særleg problematisk. 




Men ærleg talt, eg synest representanten Jan Tore Sanner ved å interpellera om 300 mill. kr som stadig står ubrukte, tapar eit større perspektiv av syne, og det er at Noreg er ein viktig og aktiv utanrikspolitisk aktør i Barentsregionen. Samanlikna med andre land har Noreg ein høg profil i området. Slik interpellasjonen er utforma, kan me lett få inntrykk av noko anna, og det er i tilfelle ufortent. Det er sjølvsagt interessant for Stortinget å få vita årsakene til at løyvde midlar ikkje er gjorde operative. I dag har miljøvernministeren kome med eit tilsvar, og det er etter mitt syn tilfredsstillande. Det dokumenterer at dei påviste problema ikkje har norsk passivitet som årsak, og at det ikkje er nokon grunn til å reisa kritikk mot den tidlegare regjeringa. 




Representanten Jan Tore Sanner har sjølvsagt dei beste motiva for å engasjera seg i dei store miljøproblema i Nordvest-Russland. Men, som sagt, Noreg er der, og vår oppgåve er å trekkja med andre land, også EU, for å kunna ta det kjempelyftet utfordringa krev. Diverre vik EU stadig tilbake for å ta sin del av ansvaret, det hjelper lite at Sverige og Finland er medlemer av unionen. 




Me snakkar her om miljøtrugsmål som er retta mot heile Europa, ja, som også er globale i sin natur. Men Brussel er lite samarbeidsvillig, trass i at Noreg gjennom fleire år har hatt på gang ein pågåande diplomatisk offensiv, retta mot så vel parlamentarikarar som representantar for Ministerrådet og kommisjonen. Tidlegare og mangeårig leiar i utanrikskomiteen, Haakon Blankenborg, kan sikkert dokumentera den norske innsatsen på den parlamentariske sida. Skiftande regjeringar har heller ikkje lege på latsida. Nyleg engasjerte regjeringa Stoltenberg seg med tyngde for å få EU med. Eg ynskjer lykke til, for så langt har EU vist liten vilje og framstår stadig som lite eigna som katalysator i viktige miljøspørsmål i nord. Noreg, Russland, USA, Canada – ja Frankrike òg – er med, men EUs innsats er og vert symbolsk. Og det er ille, for det må vera lov å venta meir av eit EU der nordiske land er med. 




Dette eksemplet viser oss at me treng eit europeisk samarbeid basert på eit utvetydig og operativt nasjonalt og regionalt ansvar. Ideen om ein nordisk dimensjon innan EU er sympatisk, men stadig eit skrivebordsprosjekt.




Noreg har i stor grad fokusert på miljøtrugsmålet frå nord, og me må forsterka vårt aktive arbeid i området. Det vil i seg sjølv vera eit viktig poeng i strevet for å få andre med. På det punktet er eg heilt samd med interpellanten.




