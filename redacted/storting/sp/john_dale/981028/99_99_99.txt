  Eg vil stilla dette spørsmålet
til justisministeren:

«Justisdepartementet har hatt prosjekt
i gang for å prøve ut ordningar med lokalområdepoliti.
Erfaringane er svært gode. Til dømes kan Damsgård
og Landås nærpoliti i Bergen vise til positive
resultat. Men framleis manglar ei evaluering av prosjekta på landsbasis,
og det rår uvisse om kva som vil skje framover. 

Vil Justisdepartementet ta initiativ til at
saka får ei snøgg avklaring, slik at nærpolitiarbeidet
eventuelt kan bli ført vidare og også utvida til
fleire område?»

  Eg takkar statsråden for svaret,
som eg synest var svært positivt. Det arbeidet som er i
gang for å styrkja kontakten mellom politiet og nærmiljøet,
synest å ha prioritet i departementet, og det er det grunn
til å seia seg svært godt nøgd med. 

Etter det svaret som statsråden har
gitt, ser eg ikkje noko grunnlag for å stilla eit oppfølgingsspørsmål
i eigentleg forstand, eg vil nøya meg med å uttrykkja
eit håp om at den evalueringa som er i gang, ikkje trekk
ut i langdrag, dess meir fordi det synest opplagt kva utfallet vert.
Sunn fornuft tilseier det. 





                

