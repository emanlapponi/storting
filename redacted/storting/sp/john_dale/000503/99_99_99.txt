  Eg tillet meg å stilla følgjande
spørsmål til utanriksministeren:

«FNs sanksjonar mot Irak påfører
det sivile samfunnet katastrofale skadeverknader. Verdsorganisasjonens
koordinator for det humanitære hjelpearbeidet
har nyleg sagt opp si stilling i protest mot det som skjer.

Vil det frå norsk side bli teke initiativ
til at det internasjonalt kjem i gang drøftingar for å endra/oppheva
ein sanksjonspolitikk som dramatisk råkar dei veikaste
i samfunnet, særleg born og eldre?»

  Eg takkar utanriksministeren for svaret. Men
likevel – og med all respekt for at det har funne stad
enkelte endringar i det siste, som utanriksministeren peika på – står
sanksjonspolitikken i all hovudsak ved lag. Difor hadde eg forventa
eit litt anna svar. Og når eg uttrykkjer det slik, er det
fordi Stortinget den 4. april, då situasjonen
på Balkan vart drøfta, klart uttrykte eit ynske
om å endra sanksjonspolitikken i det området.
Parallellen til Irak burde her vera innlysande. På denne
bakgrunnen må sanksjonar som vert sette i verk for å verta
kvitt eit uynskt regime, men som klart fører med seg svære
sosiale og humanitære kostnader anten avviklast eller leggjast
om. 

Tilleggsspørsmålet til utanriksministeren
vert då: Bør ikkje den norske politikken på Balkan
oppfattast som eit prinsipielt syn som også bør
få konsekvensar for den norske utanrikspolitikken når
det gjeld Irak?

