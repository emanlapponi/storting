 Det må vere eit mål å ha mange gode forskingsmiljø innan nasjonal rekkevidd og ein nasjonal kultur for kunnskap og nyorientering på ulike fag- og næringsområde. Det kan vere det beste vernet mot at norsk næringsliv einsidig vil søke til utlandet for å få dekt sitt behov for forsking- og kompetanseutvikling. Men sjølv om det bør vere hovudregelen, har eg likevel eit positivt syn på bedrifter som vel å bestille oppdrag i andre land, slik statsråden gav uttrykk for, eller late sine eigne tilsette studere eller arbeide ved utanlandske FoU-miljø eller hente utanlandske forskarar til Noreg.




Eg trur norske bedrifter og forskingsmiljø kan ha stor glede av kontaktar med næringsliv og FoU-miljø i andre land, men det kan ikkje erstatte det norske utdanings- og forskingsmiljøet. Norsk næringsliv har behov for kunnskap tilpassa norsk næringspolitikk, norsk distrikts-, struktur- og kulturpolitikk. Vidare er tyngda av norske bedrifter små, prega av aktive, idérike eigarar, som har hatt evne til å satse, prøve og feile. Desse bør få vilkår for vidare utvikling, og tilbodet om FoU-program er eitt av fleire tiltak som det offentlege kan gi, slik at desse bedriftene kan greie seg i ein skarpare konkurranse.




Dei store bedriftene har ressursar til å bygge opp eit eige FoU-miljø som gjer dei i stand til å finne ut kvar ny kunnskap er, og korleis den kan omsettast i ny produksjon. Men småbedriftene, som utgjer tyngda av arbeidsplassane og ofte er lokaliserte i Distrikts-Noreg, har ikkje eigne ressursar til slik satsing. Desse må ha tilgang til eit kunnskapsmiljø regionalt. Mange av desse bedriftene driv i ein kombinasjon av høg risiko og låg lønsemd. Bøygen er tidleg å gjere dei mindre bedriftene bevisste på moglegheitene for behovet for vidare utvikling. Om det ikkje skjer, kan det vere fare for avvikling og oppkjøp, slik det ofte er i ein internasjonal, global økonomi.




Ein måte å motverke dette på er å utvikle dei regionale forskingsinstitutta vidare. Desse har eit unikt fortrinn ved å vere lokaliserte opp mot høgre utdaningsmiljø, som står for ei viktig kunnskapsformidling. I tillegg er dei i første linje inn mot det lokale næringslivet. Dei kjenner kulturen og tenkjemåten lokalt, er geografisk nær bedriftene og har fleirfagleg kompetanse. I tillegg kan dei vere bindeleden mot tyngre og sentrale kunnskapsmiljø.




Statsråd Lilletun og Regjeringa si prioritering av dette kunnskapsmiljøet gjennom auka basisløyving på budsjettet for 1999 var eit riktig og viktig skritt. Slik kan ein konkret motverke det representanten Grete Knudsen kanskje fryktar. Mi oppmoding til statsråden er at dei regionale institutta i tillegg bør få del i dei strategiske instituttprogramma. Slik kan ein bli betre i stand til å gjere ein jobb for næringslivet som held mål, og motverke at bedriftene einsidig går til andre land for å få dekt kunnskapsbehovet sitt.




