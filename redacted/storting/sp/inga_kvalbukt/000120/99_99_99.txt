 Jeg tror at nøkkelen til å løse de problemene som både Danielsen og Sverre Hoddevik nå til slutt pekte på, ligger i en så rask bosetting som mulig i de ulike kommunene. De som får en skikkelig tilknytning til og blir integrert i et lokalsamfunn og føler seg som en del av det, vil ikke ønske å forlate det. Da blir det ikke noe behov for noen tilbakesending heller.




Senterpartiet har i flere sammenhenger, både i departementet og i Stortinget, tatt opp viktigheten av en raskest mulig bosetting, og ikke bare det, men også viktigheten av å legge mulighetene til rette for innpass i arbeidslivet så raskt som mulig. Gjennom det får kommunene skatteinntekter istedenfor sosiale utgifter i forbindelse med de nye innbyggerne våre. 




Jeg vil også vise til det forslag Marit Tingelstad hadde i fjor om å få greie, praktiske og anvendelige boligløsninger. La oss se på Lillehammer. Vi kan lære litt av det vi gjorde der, å bygge enkle boliger for flyktninger som lett kan flyttes til andre plasser etter behov og eventuelt også omgjøres til studentboliger seinere, kombinerte flyktning- og studentboliger. Vi har også for få studentboliger her i landet. Vi vet at å få gode boligtilbud til innvandrerne er viktig, for gode, trivelige omgivelser er det beste utgangspunktet for å bli en positiv samfunnsdeltaker, både sosialt og i arbeidslivet. Slik som jeg ser det, står vi framfor en situasjon der ulike grupper innvandrere vil være et helt nødvendig tilskudd til arbeidslivet vårt og en berikelse for det sosiale liv. Vi har mange interessante eksempel på at lokalsamfunn slår ring om innvandrere og virkelig kjemper for at de skal få fortsette å bo i kommunen, og de går daglig til sitt arbeid, slik vi alle gjør.




Jeg vil advare mot Danielsens tenkning om kommunalt fangenskap. Jeg synes vi skal hevde med frimodighet at for alle innbyggere i Norge gjelder samme lov. Alle skal adlyde samme lov, men som en følge av at alle skal lyde samme lov, kommer også at alle norske innbyggere skal ha de samme rettighetene. Det ble også advart fra Danielsen mot fremmede skikker og levemåter som vi finner rare. Da har jeg lyst til å minne om kanskje den viktigste biten i norsk sikringskost i flere generasjoner, som har holdt liv i oss og gitt oss C-vitamin gjennom lange vintrer, også i den tiden vi ikke kunne få noe frukt, nemlig poteten. Den fikk vi fra indianerne. Også vi har fremdeles ting å lære.




