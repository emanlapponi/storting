 Fyrst vil eg takke interpellanten for å setje eit viktig tema på dagsordenen.




Det nordiske samarbeidet er viktig for Noreg på mange område. Den nordiske velferdsmodellen og felles verdiar gjer at me har mange felles mål for utvikling av våre samfunn. Forsvars- og sikkerheitspolitikk er heldigvis også dei seinare åra inkludert i dette samarbeidet. Det er Senterpartiet glad for, og det ynskjer me å vidareutvikle innanfor rammene for vårt NATO-medlemskap. Derfor er me også glad for dette høvet til å få klargjort regjeringa sine ambisjonar på dette området. NORDEFCO må vere viktig både i ord og handling.




I Stoltenberg-rapporten om nordisk samarbeid om utanriks- og sikkerheitstiltak frå februar 2009 vart det lagt fram fleire konkrete forslag til styrking av det nordiske samarbeidet om utanriks- og forsvarspolitikk. Innkjøp, vedlikehald og oppgradering av materiell er ein stor utgiftspost i alle land sine forsvarsbudsjett. Berre dette tilseier eit nordisk samarbeid.




Alt i 1994 inngjekk dei nordiske landa ein avtale om samarbeid om utvikling og innkjøp av militært materiell for å fremje eit forsvarsindustrielt samarbeid i Norden. Gjennom Nordic Armaments Cooperation, NORDAC, har dei nordiske landa bl.a. samarbeidd om innkjøp av helikopter, stormpanservogner, artillerilokaliseringsradarar og pansra hjulgåande personellkøyretøy. Det er likevel også potensial for eit langt meir omfattande samarbeid. På hærsida er potensialet stort, fordi Danmark, Finland, Noreg og Sverige brukar likt materiell. Alle brukar t.d. ulike modellar av den tyske stridsvogna Leopard 2, det svenske stridskøyretøyet CV90, som forsvarsministeren nemnde, og det pansra finske personellkøyretøyet Sisu Pasi. Eit tettare samarbeid for å vedlikehalde og oppgradere dette materiellet vil gi stordriftsfordelar for alle. Det same gjeld innkjøp av nytt materiell, sidan dei nordiske landa saman vil stå sterkare i forhandlingar med produsentar.




Etter å ha brukt 550 mill. kr på utvikling av det svenske artillerikonseptet Archer kunngjorde Forsvarsdepartementet i desember terminering av prosjektet. Kontrakten, som vart inngått i 2007, innebar utvikling og leveranse av 24 mobile artillerikanonar til erstatning for M109-systemet som har vore i bruk i Hæren sidan 1969 – ein totalverdi på over 2 mrd. kr. Forsvaret har hatt begge hendene på rattet gjennom heile prosessen, og i Meld. St. 50 for 2012–2013, Nordisk samarbeid, er det lagt særskilt vekt på at den breie politiske einigheita vert følgd opp gjennom praktiske tiltak. Då undrar eg: På kva tidspunkt vart avgjerda om terminering teken, og på kva grunnlag vart avgjerda teken? Det er jo brukt midlar i dette prosjektet. Det kan også vere interessant for Stortinget å høyre kostnadsramma for det som alt er brukt.




Ein kan lese at sjefen for Artilleriregimentet i Boden seier at meldinga kom overraskande, og Sveriges forsvarsminister, Karin Enström, beklagar beskjeden frå Noreg. Det kjem til å påverke samarbeidet vårt, sa ho. Kva seier dette om dialogen mellom norske og svenske styresmakter, som i utgangspunktet skulle vere tette samarbeidspartnarar?




Representanten frå Kristeleg Folkeparti tok opp ein annan dimensjon i det norsk-svenske samarbeidet som det er interessant å høyre forsvarsministeren sitt syn på. Noreg og Sverige er ikkje i same forsvarsallianse. Noregs samarbeid innanfor NATO vil alltid vere det samarbeidet som vert styrande for Noreg si forsvarsevne. Men det å samarbeide tettare innanfor dei rammene som ligg gjennom NATO, og ulike land si tilknyting til EU sitt forsvarssamarbeid og andre samarbeid meiner me i Senterpartiet vil styrkje Noreg si forsvarsevne og sine strategiske moglegheiter til å vidareutvikle – heldigvis, håper me – ein fredeleg og god sameksistens i både Norden og Europa og det globale samvirket.




Eg håper forsvarsministeren kan klargjere kva som skjedde gjennom termineringa av artillerikonseptet Archer, som me meiner har betydning for samarbeidet med våre svenske vener, og dermed òg for utviklinga av det nordiske samarbeidet på dette viktige området vidare.




