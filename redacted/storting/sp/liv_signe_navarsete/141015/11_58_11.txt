 Eg takkar igjen for svaret.


Det skulle berre mangle at ein ikkje intensiverer dette arbeidet etter ein sommar der meir enn 500 dyr er tekne av jerv berre i mitt lokalområde. Etter at region 3 i sin forvaltningsplan flytte grensa for si ynglesone for jerv frå Ottadalen til fylkesgrensa mot Sogn og Fjordane, er jo jervproblemet forsterka betydeleg. Frå Sogn og Fjordanes side er det fleire gonger bedt om at statsråden grip inn og flytter grensa attende til Ottadalen. Det har ikkje vorte imøtekome, og ein har peika på rovviltnemndenes mandat til å styre innanfor sine område.


Då vert mitt spørsmål til statsråden: Korleis meiner statsråden at konfliktar mellom rovviltnemnder som har ulike synspunkt, skal løysast? Kven skal avgjere dei? Og kvifor vil ikkje statsråden rydde opp i dette problemet som har gitt stor vekst av jerv i eit område som skal vere rovdyrfritt, og dermed ta det ansvaret ho har som den øvste forvaltaren av rovdyrpolitikken i Noreg?


