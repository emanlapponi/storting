 Eg skal få stille følgjande spørsmål
til justisministeren:

«Ifølgje oppslag i media
går ei arbeidsgruppe som er sett ned av Justisdepartementet,
inn for å leggje ned alle kystradiostasjonane,
med unntak av hovudredningssentralane i Bodø og
Sola. Kystradioen representerer ein viktig tryggleiksfaktor for
fiskerinæringa og anna maritim verksemd. Forslaget
har derfor skapt sterk uro blant folk langs kysten.

Vil statsråden sørgje for
at kystradiostasjonane blir oppretthaldne?»

 Eg forstår av svaret frå statsråden
at han ikkje er villig til å gå særleg
djupt inn i problemstillingane, men eg har lyst til å streke
under at dette er eit spørsmål som opptek folk
langs kysten svært sterkt. Og eg reagerer litt når
statsråden peikar på at mobiltelefonen på ein måte
skal vere litt av framtidas løysing. Vi veit alle
at forholda for mobiltelefon er veldig varierande, så det
er vel ikkje noko vi kan stole på.

Det er òg verdt å nemne at
dagens ni desentrale kystradiostasjonar har investert 55 mill. kr
i nytt teknisk utstyr, som skal takast i bruk i løpet av året.
Det er vel ikkje grunn til å tru at statsråden
og eg er ueinige om at kystovervaking er eit svært aktuelt
tema, ikkje berre på grunn av småbåttrafikk
og fiskebåtar, men òg sett i lys av den varsla
oljetransporten frå Nord-Russland. Vil statsråden sjå kva høve
han har til å utnytte ressursane som kystradiostasjonane
står for, og eventuelt bidra til å styrkje nettopp
den rolla kystradiostasjonane har hatt og har i dag?

 Eg takkar for svaret.

Eg vil berre peike på at kystradiostasjonane
overvaker eit stort tal nødkanalar. Med tanke på infrastruktur
kan vel Noreg mest samanliknast med Canada og Storbritannia,
som begge i dag har ca. 20 kystradiostasjonar. Det er vurdert ut
frå risiko og effektiv bruk av ressursar.

Etter det eg kjenner til, har ikkje
brukarane vore inne i arbeidet som
arbeidsgruppa har utført, og faginstansane utgjer mindretalet
i arbeidsgruppa. Det er òg svært delte meiningar
om økonomien i det fleirtalet i arbeidsgruppa går
inn for.

Sjølv om statsråden no ikkje
vil gå inn på konklusjonar, har eg lyst å stille
spørsmålet: Vil statsråden før
han konkluderer i denne saka, syte for at økonomien
i fleirtalet sitt forslag blir grundig vurdert? Det er ikkje
grunn til å endre noko som fungerer
godt. Vil statsråden òg syte for at
det blir gjennomført ei grundig risikovurdering der òg
brukarane blir trekte inn?

