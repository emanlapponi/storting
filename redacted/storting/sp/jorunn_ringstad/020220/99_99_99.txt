 Eg skal få stille følgjande spørsmål
til samferdselsministeren:

«I dag er ansvarsdelinga i vegsektoren
tredelt, mellom staten, fylkeskommunane og kommunane.
Vegdirektoratet har nyleg sendt ut høyringsforslag om ei
todeling av vegnettet i statlege og kommunale vegar. Forslaget inneber
at fylkesvegane blir fordelte mellom staten og kommunane.

Støttar Regjeringa forslaget frå Vegdirektoratet
om ei todeling av vegnettet?»

 Eg takkar for svaret.

Ei eventuell todeling av vegnettet
slik at kommunane får ansvar for 40–60 pst.
av dagens fylkesvegar, fører til at kommunane overtek eit
større ansvar på samferdselsområdet. Etter
dagens kommuneinndeling har vi ein del relativt små kommunar
som då kvar for seg vil få ansvar for delar av
fylkesvegane. Eg vil her streke under at vi har eit stort fleirtal
på Stortinget som òg har sagt at vi ikkje
skal endre på kommuneinndelingar med tvang. Ser statsråden
problem med at relativt små kommunar må ta eit
større ansvar for delar av vegnettet? Ei todeling av vegnettet
vil òg redusere fylkeskommunane sitt ansvar på samferdselsområdet.
Kva rolle har Regjeringa tenkt fylkeskommunane skal ha på dette
området i framtida?

 Eg takkar for svaret, som statsråden
sjølv òg innrømde ikkje er
særleg presist i høve til spørsmålsstillinga.

Vi veit at for heile vegnettet har vi eit stort
etterslep når det gjeld vedlikehald. Når det gjeld
riksvegnettet, veit vi at det er på 8–10 milliardar
pr. i dag. Fylkesvegnettet har òg etterslep når
det gjeld vedlikehald. Dette vegnettet er samtidig veldig viktig
for store delar av næringslivet og for lokalbefolkninga
rundt om i landet. I tilfelle kommunane skal overta store delar
av fylkesvegnettet, blir det nye oppgåver for kommunane
med trong både for økonomiske ressursar
og arbeidskraft. Har Regjeringa pr. i dag tankar om korleis ein
vil setje kommunane i stand til å overta ansvaret?

