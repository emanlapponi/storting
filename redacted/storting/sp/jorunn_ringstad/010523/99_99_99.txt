  Eg skal få stille følgjande spørsmål
til landbruksministeren:

«I ei pressa tid for landbruket kan
pelsdyrhald vere ei viktig tilleggsnæring
for å oppretthalde drifta
på mange bruk som elles ville vore
nedleggingstrua. Pelsdyrhald skjer i høve til «Forskrift
om hald av pelsdyr», som har overgangsordningar fram til
2009. Det er no kome signal frå einskilde arbeidarpartirepresentantar
som skapar uro i næringa både om rammevilkår
og framtidig drift.

Meiner statsråden at pelsdyrnæringa også i
framtida skal kunne vere ei tilleggsnæring
i landbruket?»

  I forskrifta om hald av pelsdyr, som har overgangsordningar
fram til 2009, blir det sett ein del nye krav m.a. til burstorleik
og handtering av dyra i forhold til det som har vore før.
Ganske mange pelsdyrhaldarar er no i ferd med å tilpasse
seg den nye forskrifta, og det kostar både arbeidsinnsats
og økonomiske investeringar. Det er klart at pelsdyroppdrettarane no
stiller seg spørsmålet om dei – når
det er ei melding som skal kome om kanskje eit års
tid – i mellomtida skal investere for å tilpasse
seg ei forskrift som krev ganske mykje av dei.

Ser statsråden at det skapar både
frustrasjon og uro i næringa når
det kjem krav om tilpassing no og framover, samtidig som næringa
kan risikere heilt andre krav om eit års tid?

  Eg er samd med statsråden i at det
er viktig å gjennomgå dyrevernslova, og at vi
får ei handtering og eit stell av dyr som er forsvarleg.
Samtidig skapar det veldig stor uro i næringa når
det bl.a. i NRK Dagsnytt vart meldt at det på Hordaland
Arbeidarparti sitt årsmøte i mars var vedteke
at pelsdyrnæringa, slik ho er i dag, bør avviklast,
samtidig som pelsdyrnæringa har hengande over seg krav
som dei skal tilpasse seg. Når dei veit at det vil kome
ei melding som kanskje stiller endå fleire nye
krav, er det klart at næringa er uroleg, og dei er veldig
usikre på kva Arbeidarpartiet meiner skal vere framtida
for denne næringa.

Ser statsråden den uroa som næringa
har, og kan statsråden gi klare signal til næringa
framover?

