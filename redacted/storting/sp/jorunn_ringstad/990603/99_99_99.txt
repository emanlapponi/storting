 Debatten i dag har frå Arbeidarpartiet si side i stor grad dreidd seg om Arbeidarpartiet og Sosialistisk Venstreparti sin sterke styringsvilje og glitrande telepolitikk – ein telepolitikk som visstnok skil seg radikalt frå f.eks. sentrumspartia sin telepolitikk. 




I tillegg har Arbeidarpartiet konsentrert seg om å tilleggje sentrumspartia meiningar som er positivt uriktige. Schjøtt-Pedersen har påstått at sentrumspartia går mot leveringsplikt, mot teleregulering og mot maksimalprisordning. Eg har i innlegget mitt før i dag sitert frå innstillinga, sitat som viser at Schjøtt-Pedersen sine påstandar er feil. I løpet av dagen ser det ut som representanten Schjøtt-Pedersen har oppfatta at han kanskje må endre litt av påstandane sine. I ei pressemelding frå Schjøtt-Pedersen er overskrifta: «Overraskende at Sp og KrF ikke går inn for leveringsplikt og minstepriser». Endeleg har Arbeidarpartiet begynt å kome med påstandar som iallfall delvis er rette. Det er nemleg rett at sentrumspartia ikkje har gått inn for minstepris, slik det står i overskrifta på pressemeldinga. Arbeidarpartiet, og spesielt Schjøtt-Pedersen, har altså treft med halvparten av overskrifta, og eg må få gratulere med ei rett forståing – iallfall av halvparten. Eg tek som sjølvsagt at Schjøtt-Pedersen veit kva han sjølv skriv i pressemeldingane sine, og eg reknar med at pressesvarten, som det blir kalla, ikkje går laus i pressemeldingane. Men det som overraskar meg, er at Schjøtt-Pedersen er så overraska over at Senterpartiet og Kristeleg Folkeparti ikkje går inn for minsteprisar. Og då sit eg med to spørsmål: Kva er det som er så overraskande i dette? Og går forresten Arbeidarpartiet inn for minsteprisar, slik ein kan få inntrykk av i overskrifta på pressemeldinga som er send ut?




