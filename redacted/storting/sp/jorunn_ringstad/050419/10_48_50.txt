Eg har merka meg at temperaturen i debatten begynner å komme opp. Det tek eg som eit teikn på at interpellasjonen som Oddbjørg Ausdal Starrfelt tek opp, handlar om eit tema som stadig fleire er opptekne av. Det er dei signala vi får når vi snakkar med folk ute, både folk innafor vegetaten og såkalla vanlege folk.




Det er grunn til å stille spørsmålet: Har det blitt slik som vi trudde? Eg veit at mange seier at dei negative opplevingane kanskje har vore lettare å få auge på enn dei positive så langt i den omstillingsprosessen som har vore. Mange seier at det er lite som tyder på at innsparingane har blitt slik som ein trudde.




I førre veke gjekk det i mitt heimfylke ein debatt i media, bl.a. i NRK Sogn og Fjordane. Oddbjørg Ausdal Starrfelt viste til dei utsegnene som har komme. Eg merka meg at statssekretæren bl.a. uttala til NRK at så langt i prosessen er det eit underskott på 45 mill. kr som resultat av omstillinga, men for 2006 og 2007 vil vi merke gevinsten. Dette sa statssekretæren til NRK Sogn og Fjordane.




Det eg synest at vi skal leggje litt vekt på, er at det har komme fleire signal, også frå vegetaten sjølv, om at omstillinga ikkje har blitt akkurat slik som ein hadde planlagt, i desse åra som har gått. Enkelte meiner f.eks. at den planlagde nedbemanninga i Statens vegvesen vanskeleg kan gjennomførast dersom bestillarrolla skal varetakast på ein best mogleg måte etter at anbod er gjennomført for alle prosjekt og alt vedlikehald.




Blant dei kritiske innvendingane som har komme mot omlegginga, er nettopp at Vegvesenet ikkje er godt nok som byggherre. Kapasiteten har vel heller ikkje vore tilpassa arbeidet med det nye anbodsregimet. Det har iallfall blitt sagt at dette er ei av årsakene til at løyvingane ikkje har blitt brukte opp kvart år etter at reforma har blitt gjennomført. Frå enkelte fylke får vi òg høyre, no som dei er midt i prioriteringa i handlingsprogrammet, at dei får signal frå Vegvesenet om at dei ikkje har kapasitet til å planleggje og vere byggherre for dei prosjekta som fylkestinga vedtek.




Eg får stadig henvendingar frå såkalla vanlege folk som meiner at vegvedlikehaldet har blitt dårlegare. Eg har jo registrert at talet på klager på vegvedlikehaldet har auka kraftig over heile landet. Difor er det ikkje overraskande at avisa Vegen og Vi nr. 6 har «Sterk misnøye med funksjonskontraktene» som overskrift på framsida. Der er det òg fagfolk i Statens vegvesen som er kritiske til den måten desse kontraktane blir gjennomførte på.




Min konklusjon er difor at det er grunn til å følgje nøye med på utviklinga i vegetaten. Eg er glad for at statsråden òg signaliserte at ho ser på det som ein viktig del av arbeidet framover.




