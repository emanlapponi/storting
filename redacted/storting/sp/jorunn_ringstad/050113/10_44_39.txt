 Det er eit viktig og alvorleg tema Heidi Sørensen tek opp i interpellasjonen. Tryggleik i transportsektoren må kontinuerleg stå i fokus. Det må vere eit ufråvikeleg krav at vi ikkje skal gå på akkord med tryggleiken i luftfarten eller i andre transportformer. Heidi Sørensen sa i det fyrste innlegget sitt at det er summen av det arbeidet som alle aktørane i luftfarten gjer, som avgjer tryggleiken. Det er eg heilt samd i. Alle brikker må vere på plass og verke saman, dersom det skal fungere optimalt.




Ingen har vel kunna unngå å merke seg at det har vore uro i Avinor i tilknyting til omstillinga som har føregått. Når ein skal gjennomføre store omstillingsprosessar, er det avgjerande at heile organisasjonen er med i arbeidet, og at ein syter for at alle får ein eigarskap til omstillinga. Det er tydeleg at her skortar det ein del i det som har skjedd i Avinor. Statsråden sa at ho følgde denne situasjonen nøye. Men ho må g heile tida vurdere om ho skal vere passiv tilskodar, for ho har eit overordna ansvar og må nøye vurdere si rolle i slike prosessar.




Luftfartstilsynet har ei viktig rolle i tryggleiksarbeidet innan luftfarten. I dag ser vi at det blir gjort forsøk på å framstille vedtaket om flytting til Bodø og flytteprosessen som årsaker til at ein no stiller spørsmål ved om Luftfartstilsynet vil fungere optimalt i åra framover. Men dersom vi har gode planprosessar for flytting og ei positiv haldning - og ikkje minst vilje - til å gjennomføre vedtaket, har vi fleire eksempel på at flytteprosessar har vore gjennomførde med stort hell.




Senterpartiet står fast på vedtaket om flytting. Vi kan vere med og diskutere om det er nødvendig med meir tid for flytting av enkelte delar av Luftfartstilsynet, men eg er glad for at statsråden slår fast at vedtaket om flytting ligg fast, og at ein skal komme tilbake til Stortinget med ei sak der vi får ei nærmare vurdering av korleis ein kan gjennomføre denne prosessen utan at ein går på akkord med tryggleiken.




Eg trur det er viktig no at vi skapar ro rundt prosessen. Eg har lyst til å be statsråden medverke til - i større grad enn det som har skjedd hittil - å roe ned dei ulike utsegnene der det blir stilt spørsmål både ved flytteprosessen og, ikkje minst, ved heile vedtaket. Det er Stortinget som har gjort eit vedtak, og Stortinget - slik eg har oppfatta det her i dag - står fast på dette vedtaket.




