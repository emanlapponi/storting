 (ordfører for saken): Feilbehandling er noe enhver pasient skulle slippe å
                  oppleve. Men feil blir begått – det vil vi aldri komme bort fra i helsevesenet
                  heller. Derfor har vi Norsk pasientskadeerstatning som til en viss grad skal
                  kompensere for tap. Ordningen er nå også utvidet til å gjelde feilbehandling i den
                  private helsesektoren. 

Det er for alle krevende å måtte søke om erstatning. Ombudsmannen har, etter mange
                  henvendelser fra pasienter som mener seg feilbehandlet, og som har søkt Norsk
                  pasientskadeerstatning om erstatning, gjort undersøkelse av hvordan Norsk
                  pasientskadeerstatning fungerer i forhold til ventetid mv. 

En samlet komité deler ombudsmannens vurdering at det er tilgjengelig
                  saksbehandlingskapasitet som er den store utfordringen. Norsk
                  pasientskadeerstatning har innført en køordning, der søkere blir plassert før de
                  får tildelt en saksbehandler. Bakgrunnen for dette er at hver saksbehandler ikke
                  skal ha for mange saker samtidig, altså for stor saksportefølje og dermed ikke
                  kunne gjøre en grundig nok jobb med den enkelte sak. 

En samlet komité mener videre at denne køordningen har klare svakheter. Komiteen
                  er klar og tydelig på at søkere må få skriftlig tilbakemelding om at den
                  informasjon som de fortløpende sender inn, blir gjennomgått også før de får tidelt
                  saksbehandler. 

En samlet komité ber Helse- og omsorgsdepartementet følge utviklingen i Norsk
                  pasientskadeerstatning nøye. Dette mener vi faktisk er viktig. Det er viktig at en
                  kan ha en forsvarlig behandling av søknadene både når det gjelder ventetider, hvor
                  lang tid det tar å få behandlet søknaden, og ved at søknaden blir godt faglig
                  vurdert. Det er viktig å minne om at svært mange av dem som søker om
                  pasientskadeerstatning, har en forhistorie som har vært vanskelig på grunn av
                  feilbehandling. Derfor er det også viktig at når de først søker og går gjennom en
                  slik krevende prosess, blir de behandlet på en forsvarlig god måte. 

