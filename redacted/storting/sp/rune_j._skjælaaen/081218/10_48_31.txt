 Det er ingen som er uenig i at det å få bygget et sykehotell er bra. I moderne
                  behandling er det med på å lette presset på sykehussenger osv. – så der er alle
                  enige. Alle ønsker at en skal kunne ha en drift av sykehusene som er god, og et
                  sykehotell er i den sammenheng ofte et godt alternativ til det å være innlagt på
                  sykehus, både for pasient og for pårørende. 

Men jeg valgte å ta ordet etter å ha hørt representanten Hagens innlegg. Jeg har
                  alltid oppfattet Carl I. Hagen som en som er opptatt av at en skal følge
                  prosedyrer, at en skal være nøye med hvordan saker blir vedtatt osv. Da synes jeg
                  det er underlig at han ikke stanser opp ved det som på en måte er selve kjernen i
                  dette, nemlig at styret i et lokalt helseforetak for Rikshospitalet foretar
                  beslutninger som er på tvers av det Helse Sør-Øst faktisk mener. Jeg viser til den
                  merknaden som flertallet skriver: 

«Flertallet mener behandlingen av denne saken i Rikshospitalet HFs ledelse og
                     styre var et uakseptabelt brudd på beslutningsprosedyrene som er etablert for
                     investeringer i helseforetakene som påførte helseforetaket økonomiske
                     forpliktelser i strid med gjeldende prosedyrer og fullmakter.» 

Fremskrittspartiet er ikke med på den merknaden, men jeg skulle gjerne hørt om
                  representanten Hagen mener at styret i Rikshospitalet har gått utover sine
                  fullmakter i forhold til de signalene som Helse Sør-Øst har gitt, og også som
                  departementet har gitt med hensyn til investeringer. 

En annen ting som Rikshospitalets styre og ledelse gjør ved å gå inn for en
                  investering som ikke har topp prioritet, verken i Rikshospitalet eller i Helse
                  Sør-Øst, er faktisk å sette andre viktige prosjekter på vent. Det kan jo ikke være
                  slik en skal drive helseforetakene og foreta prioriteringene rundt omkring. 

Jeg mener saken til slutt fikk en veldig god utgang. Jeg mener også at både
                  helseministeren og departementet kom fram til en god løsning. At det var turbulens
                  omkring dette, er lett å forstå, men det har altså sin bakgrunn i at her er det
                  noen som ikke følger spillereglene. Det hadde jeg håpet at representanten Hagen
                  kunne dvelt noe mer ved. 

