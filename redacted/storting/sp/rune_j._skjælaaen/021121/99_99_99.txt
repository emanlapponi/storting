 Raymond Robertsen har på en god måte redegjort for både meldingen og innstillingen, og han har gjort en fin jobb som saksordfører. Det er en samlet komite som står bak innstillingen, bortsett fra Fremskrittspartiets særmerknader, og Ursula Evje har tydeliggjort hvorfor de ikke er med i flertallet i denne saken.




Høyere utdanning og forskning er viktig for utviklingen av det samiske samfunnet og for samisk identitet. Kunnskap om det samiske vinnes gjennom forskning, og denne kunnskapen formidles videre til nye generasjoner gjennom utdanningsinstitusjonene. Her spiller alle institusjonene som har samisk som spesiale, en viktig rolle.




Vi har et nasjonalt ansvar for å tilrettelegge for at vår samiske urbefolkning skal kunne utvikle både språket og kulturen. I denne sammenheng er det viktig å utvikle språket som vitenskapsspråk, som kan nyttes i høyere utdanning og forskning. Vi vet at rekrutteringsgrunnlaget til høyere samisk utdanning er begrenset. Det er derfor viktig at utdanningsinstitusjonene søker å rekruttere samiske studenter fra både Sverige, Finland og Russland. Senterpartiet er enig i Regjeringens forslag til rekrutteringstiltak.




Universitetet i Tromsø har på en god måte utviklet urfolksperspektiver innenfor de fleste fagområder. Senterpartiet er enig med Regjeringen i at det er nødvendig at Universitetet i Tromsøs strategiplan for samisk utdanning og forskning gjennomføres. Det er nødvendig å få rekrutteringsstillinger øremerket samiskrelaterte fag.




Samisk høgskole er den eneste utdannings- og forskningsinstitusjonen som nytter samisk språk i sin virksomhet, og den er et svært godt tilbud for samiske studenter. Vi mener Samisk høgskole kan utvikles til en vitenskapelig høyskole. En forpliktende plan for finansiering og framgangsmåte må lages for å nå dette målet. Og nettopp på grunn av de begrensede rekrutteringsmulighetene må basisbevilgningene til Samisk høgskole sikres på et nivå som gjør at det er mulig at denne skolen kan drives på en god måte.




Nordisk Samisk Institutt og Samisk høgskole må samlokaliseres, og vi er tilfreds med Regjeringens positive holdning til et nytt vitenskapsbygg i Kautokeino. Vi mener videre at samorganisering også er nødvendig.




Det framgår mange steder i innstillingen at rekrutteringsgrunnlaget til samisk høyere utdanning er begrenset. Dette gjør også rekruttering til forskning vanskelig. Senterpartiet er derfor enig med Regjeringen i at spesielle stipendordninger, språkopplæring og internasjonalisering er viktige veier å gå for å øke rekrutteringen til forskningen.




