 «Kommunal- og regionalministeren har
tidligere signalisert at de største kommunene
skal få mer å rutte med. Senterpartiet
er enig i at storbyene har problemer som må vies
spesiell oppmerksomhet, og ønsker et eget storbytilskudd
i statsbudsjettet.

Er statsråden villig til å tilføre
kommunesektoren frie midler for å få til et nødvendig
løft for storbyene, eller skal midlene omfordeles
fra mindre til større kommuner?»

 Jeg takker statsråden for svaret så langt.

Kommunalministeren har fått flere
spørsmål i dag knyttet til kommuneøkonomien – små kommuner,
store kommuner, hvor det er bra å bo og hvor det er mindre
bra å bo, altså hvordan folk opplever tjenestene.
For det er faktisk det som er det vesentlige.

Så sa statsråden i et tidligere
svar at små kommuner er gode, ikke fordi de er
små, men fordi de er rike. Jeg ønsker
at statsråden utdyper det svaret noe mer, hvor hun på en måte
kan belegge at små kommuner er gode fordi de er
rike, når vi faktisk vet at det er mange små kommuner som
er fattige, som ikke engang får godkjent budsjettene sine – f.eks.
Vaksdal kommune i Hordaland som må skjære ned
til beinet, noe de ikke velger å gjøre,
men de får altså ikke godkjent budsjettet
sitt.

 Det er fantastisk flott at folk i små kommuner
faktisk får gode tjenester, og jeg håper
at Regjeringen i sin politikk videre fortsatt vil kunne stimulere
til det, sånn at folk i småkommuner kan oppleve
at tjenestene er gode.

Nå ble det på mandag offentliggjort
en undersøkelse som viste at særlig storbyene
hadde problemer med å ta imot pasienter
som var utskrevet fra sykehus, mens småkommunene var flinke,
fordi de hadde et apparat som stod klart til å ta imot.
Jeg tolker statsrådens svar i forhold til storbyene dit
hen at hun ser at storbyene trenger et særlig løft.
Kan statsråden utdype det litt mer?

