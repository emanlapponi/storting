 (ordfører for saken): Spesialisthelsetjenestens tilbud til voksne med psykiske problemer er temaet for Riksrevisjonens undersøkelse. Etter Opptrappingsplanen for psykisk helse er det bra at Riksrevisjonen på en grundig måte har gått igjennom tilbudet til voksne. Men en svakhet ved undersøkelsen er at det bare er spesialisthelsetjenestens tilbud som er undersøkt, og ikke også kommunehelsetjenestens tilbud.


Bakgrunnen for at jeg sier dette, er at det er en sammenheng mellom det tilbudet som en kan få lokalt av kommunehelsetjenesten, og det tilbudet en må gi sentralt av spesialisthelsetjenesten. En godt utbygd kommunal helsetjeneste bør kunne dempe behovet i spesialisthelsetjenesten. Et dårlig tilbud lokalt kan føre til for stor pågang sentralt. Det ser vi faktisk flere eksempler på.


Høringen komiteen hadde under behandlingen av denne rapporten, viste videre at en har vært igjennom krevende omstillinger i det psykiske helsetilbudet til voksne på grunn av fastlåste kulturer som bl.a. manglet brukerperspektivet i tilstrekkelig grad. Det har vært svært krevende mange steder å endre behandlingskulturene. Det er ikke gjort over natten å få til gode omstillinger. Det har vist seg å være langt mer krevende innenfor psykiatrien enn innenfor somatikken å få til nødvendige omstillinger.


Riksrevisjonen fastslår at forskjellene helseregionene imellom er store. Det viser seg også at dette har innvirkning på den henvisningspraksisen til fastlegene. Hele komiteen mener at det er alvorlig at fastlegene har så ulike terskler for henvisninger til spesialisthelsetjenesten – det er det ene. Det andre er at det faglige skjønnet i så stor grad blir påvirket av tilbudet som finnes. Komiteen mener videre at det er urovekkende at mange henvisninger er mangelfulle – det er det ene. Det andre er at spesialisthelsetjenesten i slike tilfeller ikke ber om tilleggsinformasjon. Komiteen ber departementet følge opp problemstillingen knyttet til henvisningspraksisen, slik at pasientene får lik behandling.


Ellers merker komiteen seg at departementet har skjerpet kravene til rapportering og laget en mal for melding som skal gjøre styringsdialogen mellom helseforetakene og departementet bedre. Det er veldig bra og nødvendig. Da kan departementet følge utviklingen. Noe av problemet har vært at departementet ikke har visst hvordan situasjonen har vært ute, fordi en rett og slett ikke har hatt gode nok styringsdata til å kunne følge utviklingen.


Likeverdige tilbud innenfor psykisk helsevern skal være tilgjengelig uavhengig av hvor man bor. Riksrevisjonens undersøkelse viser at det er store geografiske forskjeller. Norsk psykiatri var i svært dårlig forfatning da opptrappingsplanen ble iverksatt. Mye er blitt bedre, og på mange felt er det blitt svært mye bedre. Men rapporten fra Riksrevisjonen viser at det fremdeles gjenstår mye for å sikre at det psykiske helsetilbudet for voksne er godt nok.


Komiteen forventer at departementet i forbindelse med Nasjonal helseplan 2007–2010 viser veien fram mot målet om å gjøre det psykiske helsetilbudet for voksne bedre og likeverdig i hele landet.


