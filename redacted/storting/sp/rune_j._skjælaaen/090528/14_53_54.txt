 (ordfører for saken): Komiteen understreker at målet med legemiddelpolitikken er å sikre at pasientene har god tilgang på nødvendige legemidler, at legemidler brukes faglig forsvarlig, og at prisene holdes på et nivå som er akseptabelt, altså et rimelig nivå.


Utgiftene både for staten og for brukeren er avhengig av prisene på original- og kopilegemidler og hvor raskt kopilegemidler blir tilgjengelig på apotekene. Norge er blant de billigste land i Europa når det gjelder legemidler. Det er et inntrykk mange av oss ikke har, men det er faktisk tilfellet, og når det gjelder kopilegemidler i trinnprissystemet, er vi faktisk aller billigst i Europa. Det viser, mener jeg, at de tiltak som det offentlige har satt i verk for å skaffe rimelige legemidler, faktisk har vært vellykket. Men Norge har en noe lavere andel av generiske legemidler enn andre land i Skandinavia, og Stortinget har flere ganger påpekt at generikaandelen må økes. Lang saksbehandlingstid i Legemiddelverket for å få markedsføringstillatelse for kopilegemidler fører til at det offentlige bruker for mye ressurser på medisin. Stortinget har faktisk styrket budsjettet til Legemiddelverket med vel 25 mill. kr for å få ned saksbehandlingstiden, og for utvikling av elektroniske løsninger som har det samme formål. Men komiteen ber departementet følge utviklingen tett, slik at de målene som er satt for saksbehandlingstid, nås, og slik at andelen av generiske legemidler økes til et nivå tilsvarende nivået i andre land i Skandinavia.


Som sagt er prisene i legemiddelmarkedet både for staten og brukerne på et rimelig akseptabelt nivå, men vi skulle ønske at det hadde vært en noe større andel av kopilegemidler, og at de kom raskere på markedet.


