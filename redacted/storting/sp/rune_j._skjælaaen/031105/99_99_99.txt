 «Styrene i helseforetakene foreslår
endringer i sykehusstruktur og funksjonsfordeling som følge
av krav om innsparing. Disse strukturendringene skaper mer sentraliserte
sykehustilbud, og befolkningen i distriktene opplever utrygghet
over å miste sine tilbud.

Mener statsråden at tilstrekkelige
faglige hensyn ligger til grunn for de forslag til omstrukturering
av spesialisthelsetjenesten som nå foreligger?»

 Jeg takker helseministeren for
svaret, og jeg skal komme litt tilbake til noe av det han snakket
om, i mitt andre oppfølgingsspørsmål.

Jeg har lyst til å sitere litt fra
hva som står i en saksutgreiing fra et helseforetak:

«For
befolkningen vil vesentlige reduksjoner i dagens tilbud oppleves
som negativt, med større opplevd utrygghet og tidkrevende/belastende
reiser for pasienter og pårørende. En kan også anta
at økte avstander og reisetider i enkelte tilfeller
vil medføre økt risiko for pasienter. Med bakgrunn
i dette skulle vi isolert sett ønsket å opprettholde
dagens tilbud kombinert med en gradvis effektivisering av både
støttetjenester og primæroppgaver.»

Det skriver altså fagfolk i en utgreiing
i et av helseforetakene våre.

Når helseministeren
nevner bl.a. kvinner og brystoperasjoner, handler det om spesialiteter.
Jeg er helt enig med helseministeren i at spesialiteter
kan man ikke drive med overalt i landet. (Presidenten
klubber.)

Spørsmålet mitt er om han
forstår folks uro over at lokalsykehus
og akuttberedskap rundt omkring står i fare for å bli
lagt ned.

