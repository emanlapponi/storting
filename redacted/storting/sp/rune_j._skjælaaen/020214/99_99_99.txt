 Representanten Sortevik, synes jeg, gav en grei framstilling av hvordan stortingsflertallet i denne saken opplever Regjeringens håndtering av landslinjene. Litt av hovedpoenget er at flertallet, bestående av Fremskrittspartiet, Arbeiderpartiet, SV og Senterpartiet, understreket landslinjenes betydning, og at landslinjene er et viktig supplement til det øvrige tilbudet innenfor videregående opplæring. Jeg opplever at departementet har vært lite konstruktiv i å finne smidige måter å kompensere det kuttet på 30 mill. kr på som stortingsflertallet måtte gjøre for å saldere budsjettet. Jeg lurer litt på hvilken strategi Regjeringen sjøl hadde når den kuttet hele tilskuddet til landslinjeordningen i sitt tillegg til budsjettet, altså de fulgte Stoltenberg-regjeringens forslag på dette punkt. Jeg vil gjerne at statsråden nå svarer på hvilken strategi de hadde i forhold til å videreføre de landslinjene som de mente det var nødvendig med særskilte tilskudd til.




En viktig merknad fra flertallet var at vi bad Regjeringen om å komme med en total gjennomgang av landslinjetilskuddet i forbindelse med revidert nasjonalbudsjett, og vi forutsatte faktisk at linjer ikke skulle legges ned, men at man kanskje skulle bruke andre måter å finne inntjening på. Det som er vanlig når man foretar et kutt, er jo å utsette investeringer, altså utstyrspotten, som faktisk er ganske stor, og som ville ført til at kuttet på elevplasser og linjer kunne vært mindre smertefullt. Men vi ser fram til en total gjennomgang av landslinjeordningen i forbindelse med revidert nasjonalbudsjett. Fra Senterpartiets side vil vi understreke at landslinjeordningen dekker en viktig funksjon på områder som faktisk har nasjonal betydning, og er nødvendigvis ikke så veldig kostnadskrevende sammenliknet med andre linjer som drives i fylkeskommunal regi, f.eks. de musikklinjer en har mange steder.




