 Som det har vært påpekt i alle innleggene, har alle et ønske om å redusere bruken av tvang, og alle er bekymret og urolige fordi bruken av tvang øker. Så viser vi at det er store forskjeller, også rent geografisk, på i hvor stor grad tvang blir brukt. Det har blitt understreket tidligere i debatten, bl.a. av Inge Lønning, at det vesentlige og avgjørende ved psykisk sykdom er å få hjelp i rett tid. Mange har sagt at når terskelen for å bli innlagt er for høy, øker også bruken av tvang. Men alle er enige om at vi skal søke å redusere bruken av tvang. 




Jeg synes forslaget fra Venstre-representantene er veldig bra. At det er bra viser seg også i at komiteen har engasjert seg i dette, og vi har hatt høring i saken. Det er veldig flott at de fremmer et forslag om en handlingsplan og et annet punkt, knyttet til det. Jeg skal komme litt tilbake til det. 




Jeg synes at regjeringspartiene, med Senterpartiet, som jeg tilhører, veldig langt på vei har kommet forslagsstillerne i møte fordi de viser til den tiltaksplanen som er der. Vi sier også at vi ønsker at denne tiltaksplanen skal suppleres med forslag som ligger i dette Dokument nr. 8-forslaget. Så jeg synes vi imøtekommer veldig langt på vei, og det viser også at det ikke er stor uenighet i komiteen om at vi skal greie å få dette til. 




Vi kan kalle det en handlingsplan eller en tiltaksplan, men utgangspunktet er at Regjeringen har satt i gang et viktig arbeid som implementeres, og så sier vi at dette skal suppleres med forslag til tiltak som representantene fra Venstre kommer med. 




Når det gjelder forslag nr. 2 i innstillingen, vil jeg be representantene om å vurdere å gjøre det om til et oversendelsesforslag. Som også representanten Lønning pekte på, ser vi behovet for at det utarbeides undervisningsmateriell med fokus på menneskerettigheter til bruk for helsepersonell innenfor omsorg for demente, psykisk utviklingshemmede og psykisk syke. Jeg vil gjerne utfordre forslagsstillerne til å gjøre dette om til et oversendelsesforslag, og jeg vet at Regjeringen kommer til å behandle det på en god måte sammen med innstillingen i denne saken. 




