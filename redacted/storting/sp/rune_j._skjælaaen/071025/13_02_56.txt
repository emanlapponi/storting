 Stortinget har gitt sin tilslutning til de legemiddelpolitiske og refusjonspolitiske målene som vi har i Norge i dag, jf. Ot.prp. nr. 29 fra 1998–99, der det står at ordningen med refusjon av legemidler skal bidra til følgende mål:













« (…) sikre mest mulig lik og enkel tilgang til effektive legemidler for små og store pasientgrupper med dokumenterte behov for medikamentell behandling.







(…) gi samfunnet verdier for pengene, det vil si at fellesskapet skal refundere utgifter til legemidler som gir sikker helsegevinst for pasienten, og har god effekt i forhold til kostnadene. Det er viktig at kostnadsstyringen er god slik at en sikrer best mulig utnyttelse av ressursene.







(…) stimulere til ansvarlig og kostnadsbevisst forskrivning og bruk av legemidler hos lege og pasient.







(…) medvirke til at individer med moderat og lav risiko for fremtidig sykdom, og hvor behandlingseffekten (…) er liten og/eller usikker, tar et størst mulig ansvar for egen helse. Det offentlige har først og fremst forpliktelser overfor pasienter med alvorlig sykdom eller høy risiko for sykdom, hvor det finnes effektive legemidler.







Så langt mulig (…) reflektere kunnskaper om gevinster og kostnader ved bruk av legemidler, basert på helseøkonomiske undersøkelser.







Refusjonsordningen skal være enkel å administrere og forstå (…)»




Jeg vil mene at det faktisk er enighet i Stortinget om de refusjonspolitiske målene som gjelder for refusjon av legemidler.




Det har vært sagt mye i dag om bagatellgrensen. Jeg mener det er viktig å understreke det statsråden viste til, nemlig at det i 2006 var 85 refusjonssaker i Legemiddelverket, og at bare to saker ble oversendt Helse- og omsorgsdepartementet på grunn av at de overskred bagatellgrensen, mens 90 pst. av de sakene som ble behandlet, ble innvilget. Årsaken til at de andre ikke ble innvilget, var faktisk at de ikke tilfredsstilte kravene som Legemiddelverket setter.




Jeg mener det er viktig at representanten Nesvik reiser en debatt om legemiddelbruk. Det er klart at vi hele tiden må stille spørsmål om den praksis vi fører er i tråd med de målsettingene som Stortinget har satt for refusjonsordningen.




Ett område har jeg lyst til å nevne. Når vi sammenlikner oss med Sverige f.eks., ser vi at bruk av kreftmedisin i Norge er mye lavere enn det det er i vårt naboland. Vi ser at det skjer en veldig rask utvikling på dette området. Det å ta i bruk utprøvende medisiner som kan hjelpe enkeltpasienter med sjeldne kreftdiagnoser f.eks., synes jeg det er verd at vi, departementet og statsråden kan jobbe med og kanskje si noe om også. Det er viktig at mennesker som er i en kritisk fase i livet, får mulighet til å få medisin som er tilgjengelig, men som vi ikke nødvendigvis har tatt i bruk i landet vårt, mens de har gjort det i naboland. 




Jeg synes også det er viktig å lytte til det som statsråden sier i forhold til dette med sosiale helseforskjeller, og at departementet vil undersøke om endringer i §§ 9–10a medfører at pasienter i spesielle sosiale lag ikke får den nødvendige og riktige medisinen.




