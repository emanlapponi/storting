 Da Åslaug Haga, Eli Sollied Øveraas og jeg fremmet dette forslaget som innstillingen omhandler, hadde vi faktisk forhåpninger om at flere partier enn bare Sosialistisk Venstreparti og Senterpartiet skulle støtte det. Bakgrunnen for dette var nettopp at det har vært fokusert sterkt på barn og unges helse de senere år. Helseministeren har også vært høyt på banen og påpekt at barn og unges mangel på fysisk aktivitet er et alvorlig helseproblem.




«Norske barns liv på helsa løs» står det som en fet overskrift i Dagbladet den 27. mai i år. Der presenteres resultatene av den største undersøkelsen som er gjort vedrørende barn og unges fysikk etter 1980, foretatt av forskere ved Norges idrettshøgskole. Undersøkelsen viser at barn blir mindre og mindre aktive med alderen. Forskjellen i fysisk form er større nå enn tidligere, og den generelle tendensen er at barn og unge i dag er tyngre, i dårligere fysisk form og mer inaktive enn før. Fra 1980 er kondisjonen redusert med 12 pst., og barn og unges vekt har gått opp med i snitt tre kilo. Forskere frykter at barnas livsstil vil påføre dem sykdommer som diabetes og hjertelidelser.




Jeg kunne forstått flertallet som går mot dette forslaget, dersom dette bare var et eller annet påfunn fra vår side. Men realiteten er at i vårt naboland Sverige har forsøk vart i fire år på 900 skoler, og det blir nå landsomfattende. Om noen har problemer med å se til Sverige, kan man kanskje vende blikket mot Buskerud, der flere skoler deltar i et liknende prosjekt etter modell fra Sverige. Veiavangen ungdomsskole, Gol ungdomsskole og Vestfossen ungdomsskole deltar i prosjektet som heter «Idrettslaget i skolen». Der er aktørene fylkeslegen, fylkeskommunen, skolene og idrettskretsen. De deltar, og de bidrar alle økonomisk til å drive prosjektet fram.




Den fysiske formen til norske skolebarn er så dårlig at dette prosjektet må vedvare, sier forebyggingsrådgiver hos fylkeslegen i Buskerud. Som forslagsstillere beskriver vi i innstillingen hvordan dette viktige forebyggende arbeidet kan komme i gang – i første omgang ved at det etableres et prøveprosjekt i et visst antall kommuner, der barnehage, grunnskole og videregående skole er med. I den sammenheng ber vi Regjeringen ta et ansvar for dette og legge til rette for et landsomfattende samarbeidsprosjekt mellom skole og idrettsbevegelse.




I år er det 400 år siden den offentlige helsetjenesten startet, da den første statsmedikus kom til Norge, dvs. han kom til Bergen. Vi mener at dette er en god anledning til å foreta nye grep i det forebyggende arbeidet. Vi er glad for at alle partier støtter intensjonen i forslaget, men vi er skuffet over at regjeringspartiene og Arbeiderpartiet ikke kunne gå noen skritt lenger når forholdene faktisk ligger til rette for det.




Det har i flere innlegg vært snakket om at det kreves ganske store grep. I Buskerud har man altså greid å organisere skolehverdagen litt annerledes og fått til en times fysisk aktivitet om dagen ved å gjøre noen enkle grep. Gevinsten i Sverige viser at barn som kommer i bedre fysisk form, lærer fortere å lese, og de lærer lettere. Det betyr faktisk mye for læringsmiljøet.




Jeg er nok litt skuffet, men jeg håper at Regjeringen ser hva som står i denne innstillingen, ser alle de politiske partienes gode intensjoner og tar det på alvor i det videre arbeidet når man skal snakke om innholdet i skolen framover.




Jeg vil på vegne av SV og Senterpartiet ta opp forslaget i innstillingen.




