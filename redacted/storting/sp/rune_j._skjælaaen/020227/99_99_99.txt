 Jeg vil stille utdanningsministeren
følgende spørsmål:

«Videregående
opplæring gis i dag med utgangspunkt i 15 grunnkurs og
til sammen 110 videregående
kurs som bygger på ett eller flere av grunnkursene.
Fag- og svennebrevordningen omfatter 250 ulike yrker som
har sitt utgangspunkt i et av VK I-kursene.

Hvordan vil Regjeringen sikre at det faglige
tilbudet, som i dag er bygd opp gjennom fylkeskommunene, blir sikret
i en eventuell ansvarsoverføring
til enkelte kommuner innen én region?»

 Det vil jeg gjerne kommentere.

Når jeg stiller dette spørsmålet,
er det jo fordi kommunalministeren i møte med
fylkesordførerne i desember i fjor gav tydelige signaler
om mulige forsøksordninger for overføring av bl.a.
videregående opplæring
fra fylkeskommuner til storbyer og storbyregioner. Det er bakgrunnen
for at jeg stiller dette spørsmålet. Hvis det
er slik at Regjeringen ikke har noen tanker
om å gjøre dette, så blir jeg beroliget.

 Jeg er beroliget av undervisningsministeren
og hennes svar. For hvis det er noe som har vært en suksess,
er det nettopp den videregående opplæring,
Reform 94. Fylkeskommunene har jo også bygd opp
et meget godt og kompetent apparat når det gjelder både
skoledrift og fagopplæring
i forhold til bedrifter, og kommer til å få enda
større oppgaver, tenker jeg, i forhold til voksenopplæring
og kompetansereformen.

