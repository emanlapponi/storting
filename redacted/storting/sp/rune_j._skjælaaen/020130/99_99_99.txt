 «I høringsutkast datert 1.
november 2001 foreslår Kirke-, utdannings- og
forskningsdepartementet å fjerne bestemmelsen om at undervisningen
ved universitet og høgskoler til vanlig skal foregå på norsk.

På hvilken måte
vil Regjeringen sørge for at norsk opprettholdes som et
fullverdig bruks- og arbeidsspråk på alle
samfunnsområder, også innenfor
undervisning og forskning?»

 Jeg takker statsråden for svaret så langt,
og hører at hun sier noe om at Regjeringen på en måte ikke
har tatt noen bestemmelse
i forhold til dette ennå.

Denne passusen kom jo inn i loven fordi Stortinget
slo fast at universiteter og andre utdanningsinstitusjoner hadde
et særlig ansvar for å utvikle fagspråk.

Spørsmålet mitt er om statsråden
kan svare på hva loven eventuelt kommer til å si
om dette, om statsråden mener at universiteter
og høyskoler har et særlig ansvar på dette
området for å utvikle et fagspråk – et
norsk fagspråk.

 Statsråden nevner medisinstudiet.
Her i Oslo skal jo i niende semester all undervisning
foregå på engelsk – mellom
studenter og lærere og faktisk også i
forhold til pasienter, fordi mye av undervisningen er pasientrettet.

Nå er det jo slik at det aller meste
av litteraturen de leser på medisinstudiet, er på engelsk,
og medisinstudentene behersker faktisk engelsk veldig bra.

Spørsmålet mitt blir da:
Når studentene kan engelsk veldig bra, hadde det ikke
vært bedre i niende semester på medisinstudiet å trene
studentene i kommunikasjon i forhold til det medisinske
språket, og kunne gjøre det på norsk,
slik at dialogen lege–pasient på en måte
nettopp kan bli styrket?

