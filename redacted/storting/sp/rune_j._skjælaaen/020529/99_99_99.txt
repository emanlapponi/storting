 Jeg tillater meg å stille følgende
spørsmål til helseministeren:

«I Romerikes Blad 3. mai hevder professor
i medisin Jan Eriksen følgende: «Syke,
gamle pasienter med mange lidelser sendes hjem fra norske
sykehus uten å få hjelp fordi de er
for kostbare å behandle.» Eriksen begrunner dette
med at styrene for helseforetakene kun er opptatt av penger. I tillegg
står geriatrisk team for gamle pasienter i fare
for nedleggelse av ressursmessige grunner.

Hva vil statsråden gjøre
for å motvirke denne utviklingen?»

 Jeg takker helseministeren for
svaret. Jeg er også glad for at han understreker
de verdiene som ligger til grunn for vårt helsevesen.

Når det gjelder mitt eget hjemfylke – Helse
Vest, Helse Bergen og Haukeland sykehus – tvinger
faktisk ressurssituasjonen helseforetakene til å foreta
store nedskjæringer i inneværende år.
På Haukeland sykehus snakker vi i år – selv
med de påplussingene som er varslet – faktisk om
et kutt på 150 mill. kr. Samtidig vet
vi at det på Haukeland sykehus i Bergen
er planer klare for en slagpost og for rehabilitering, men det er ikke
midler til investering, og det er ikke midler til drift. Og
tanken om å skulle bygge opp videre – og bedre – tilbud
f.eks. innenfor geriatri
ved Haukeland Sykehus, kan en bare se langt etter.

Mener helseministeren at
det er viktig at også de eldre, med
sammensatte lidelser, kan få et optimalt behandlingstilbud
i den forstand at de blir utredet tilstrekkelig, slik at de kan
bli fulgt opp både i sykehus og av
kommunehelsetjenesten hjemme?

 Jeg takker også for det
svaret og hører de gode intensjonene. Men situasjonen
i sykehusene er faktisk ikke sånn at
sykehusene og helseforetakene kan prioritere denne gruppen,
fordi akuttfunksjonen osv. krever veldig mye.

Jeg har lyst til å utfordre
helseministeren og spørre om han har
tenkt tanken å opprette sykehus nettopp
for denne type pasienter som krever et lavere nivå rent
behandlingsmessig, men som trenger behandling, såkalt halvannenlinjetjeneste – for
sykehjemmene er jo ikke i stand til å behandle.

