 Jeg tillater meg å stille følgende
spørsmål til justisministeren:

«Universitetet i Bergen har på forespørsel
fra Politiets sikkerhetstjeneste levert ut lister over studenter
fra afrikanske, asiatiske og søramerikanske land.

Mener statsråden at dette er universitetene
sin oppgave og en riktig framgangsmåte?»

 Jeg takker for svaret, men jeg vil gjerne spørre
justisministeren om hva som er grunnen til at det er studenter fra
nettopp disse landene og ikke alle
utenlandsstudenter som blir levert ut på liste. Og da er
vi inne på litt sensitive ting: Bør ikke
Politiets sikkerhetstjeneste arbeide ut fra mistanke, og ikke
ut fra et generelt grunnlag?

 Justisministeren har tidligere vært
tydelig på faren som ligger i stigmatisering av grupper.
For eksempel i innvandringsdebatten har justisministeren
vært tydelig på det. Ser justisministeren at praksisen
som her er brukt, kan føre til stigmatisering
av mennesker fra noen land, og at det faktisk er med på å skape
et bilde også i opinionen, altså blant
den norske befolkning, av at noen spesielle
folkegrupper er potensielt mer farlige enn andre? Og er justisministeren
komfortabel med at studenter fra noen grupper land i denne
sammenhengen blir hentet ut slik i lister?

