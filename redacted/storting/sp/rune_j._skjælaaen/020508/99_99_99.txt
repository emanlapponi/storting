 «I henhold til dagens lovverk skal
det ikke gis statstilskudd til private grunnskoler som
drives kommersielt. I Dagsavisen 23. april i år» – her
er det en feil i spørsmålet, det skulle stått «Nationen 23.
april» – «ble det opplyst at Norge
siden 1993 er forpliktet gjennom WTO til å tilkjenne økonomisk
støtte til kommersielle, utenlandske
skoler som etablerer seg i Norge.

Medfører disse opplysningene riktighet,
og hvordan vil Regjeringen sikre at grunnskolesektoren ikke
blir lagt ut som en ordinær handelsvare?»

 I den såkalte bindingslisten, altså et
særskilt vedlegg nr. 2 til St.prp. nr. 65 for 1993–1994,
under punkt 5, utdanningstjenester, og videre under punkt 3, der
det står om restriksjoner
på markedsadgang – punkt 3 handler altså om
kommersiell tilstedeværelse – står det:

«Utdanning
på grunnskolens og den videregående skolens nivå er
offentlige tjenesteytelser. Stiftelser og andre juridiske
enheter kan gis godkjenning til å tilby supplerende parallell eller
særskilt utdanning på kommersielt grunnlag. Økonomisk
støtte til utdanningsinstitusjoner eller til
utdanningssøkende kan bare gis for skolegang/studier
ved godkjente institusjoner.»

Når jeg leser dette, leser jeg det
dit hen at så lenge en skole er godkjent, skal også kommersielle
skoler ut fra denne bindingslisten gis økonomisk støtte
fra det offentlige.

 Dersom det kommer et krav fra en kommersiell
skole basert på denne avtalen om økonomisk støtte,
hvordan vil Regjeringen velge å tolke en slik henvendelse?
Det kan godt være at dette dreier seg om jus.
Jeg er ikke jurist, og det er vel begrenset hvordan man
forstår det. Men i bindingslisten står det at
så lenge skolen er godkjent, kan den få økonomisk støtte,
altså likestilles. Det er om skolen er godkjent eller ikke,
som er det avgjørende, ut fra det som jeg leser i denne
bindingslisten.

Så tenker jeg også på den
nye friskoleloven som Regjeringen presenterer. Der er det ikke
noe særskilt formål som skal godkjennes, men det
er hvorvidt skolen har kvalitet som er kriteriet for godkjennelse.
Da er spørsmålet mitt: Hvis det er en skole som
drives på kommersielt grunnlag, og som har kvaliteten i
seg, hvordan vil Regjeringen møte dette?

