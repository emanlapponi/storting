 Jeg vil også berømme representanten Sjøli for at hun alltid er engasjert i forhold til at vi skal ha en god fødsels- og barselomsorg i landet vårt. Det er et godt initiativ. 




Ellers synes jeg det er veldig bra at statsråden foran denne sommeren har tatt initiativ overfor helseforetakene når det gjelder sommerstengte fødeavdelinger. Det er veldig bra. Jeg synes også det er positivt at statsråden er ærlig på at ikke alt innenfor fødsels- og barselomsorg i landet vårt fungerer godt nok. Jeg er derfor glad for at statsråden varsler at hun vil komme med en stortingsmelding om føde- og barseltilbudet i landet vårt i løpet av 2008. 




Jeg merket meg også at statsråden sa at vi ikke har lyktes i å skape den nødvendige tilliten i befolkningen til at tilbudet er godt nok og trygt nok - det gjelder både følgetjenesten og barseltilbudet - og at vi har noen utfordringer i fødeselsomsorgen, kanskje særlig knyttet til distriktene.




Når vi snakker om fødetilbud, engasjerer det. Det engasjerer veldig sterkt, fordi folk er opptatt av at man skal føde trygt. 




Da Stortinget i 2001 på en måte plasserte fødeinstitusjonene på nivåer etter antall fødsler, var det ett forsøk fra Stortingets side på å skape noen gode rammevilkår og sikre at folk fødte på de rette stedene, ut fra den risiko som hver fødsel innebærer. 




Derfor synes jeg det er interessant når statsråden i dag viser til at tilsynet med fødeinstitusjonene i 2004 ikke viste en sammenheng mellom antall fødsler og antall avvik, og at hun varsler at det bør vurderes om det bør utarbeides bedre mål på kvalitet enn de angitte grensene for antall fødsler. Det tror jeg faktisk er en veldig klok tilnærming - også at det faktisk er kompetansen hos personalet som er det avgjørende for om man kan føde trygt eller ikke, og ikke nødvendigvis den inndelingen som Stortinget har gjort tidligere. Jeg ser fram til at vi får denne stortingsmeldingen, og at vi da virkelig kan gå inn og drøfte hva som skal til for å skape den nødvendige og gode tillit i befolkningen i forhold til både fødsel, barsel og oppfølging i hele svangerskapet. 




