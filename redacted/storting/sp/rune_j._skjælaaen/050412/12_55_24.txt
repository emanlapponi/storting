 Det kan anføres argumenter både for og mot de endringer i kildeskatten på utbytte som flertallet går inn for.




Det Senterpartiet reagerer på, er hvordan flertallet begrunner sitt standpunkt. Flertallet i komiteen skriver i sine merknader at dagens regler trolig er i strid med EØS-avtalen. Flertallet må gjerne være for endringer i kildeskatten på utbytte. Fra Senterpartiets side er det imidlertid klart at dette må begrunnes ut fra hensiktsmessighet og ikke i forhold til EØS-avtalen. Senterpartiet mener det er en uheldig utvikling at Norge på stadig nye områder godtar en utglidning av EØS-avtalens virkeområde, og at vi lar oss styre av EU på områder som vi tidligere har stått fast på ligger utenfor avtalens virkeområde.




Da EØS-avtalen ble inngått, ble det forutsatt at avtalen ikke skulle omfatte skatte- og avgiftspolitikken. Norske myndigheter har da også tidligere argumentert overfor EFTA-domstolen med at kildeskatten på utbytte er i tråd med EØS-avtalen. Jeg vil for øvrig vise til at Regjeringen i proposisjonen skriver at uttalelsen fra EFTA-domstolen er rådgivende. Senterpartiet mener at norske myndigheter må holde fast på at Norge ikke er folkerettslig forpliktet til å gjøre endringer i de norske skattereglene, og at eventuelle endringer således ikke blir begrunnet i hensynet til EØS-avtalen.




Selv om dette kanskje ikke er den største saken, kan det komme andre saker senere der norsk skattepolitikk blir utfordret av EØS-avtalen. Fra før har vi sett hvordan avgiftspolitikken, som det også var sagt skulle være unntatt avtalen, blir påvirket av EØS-avtalen. Det holder å nevne hva som skjedde med den differensierte arbeidsgiveravgiften.




Senterpartiet mener derfor at Norge bør stå fast på sin prinsipielle holdning og ikke bøye av for EØS-avtalens vokteres nitolkning av avtalen.




