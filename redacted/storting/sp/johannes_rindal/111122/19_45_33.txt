 Først en takk til interpellanten for å ta opp et viktig tema. 




Vi klarer ikke å nå vår målsetting om redusert frafall om ikke oppfølgingstjenesten fungerer godt og samarbeider med andre aktører. Det er fylkeskommunen som gjennom opplæringsloven er pålagt å ha en slik tjeneste, men det er åpenbart at kommunene også må ha en sentral rolle om vi skal lykkes – både som aktør når eleven blir fulgt opp av oppfølgingstjenesten, og ikke minst for å sikre at oppfølgingstjenesten ikke har flere elever i systemet enn nødvendig. 




I debatten om frafall må vi ikke glemme at kampen mot frafallet starter mange år før eleven kommer til videregående opplæring. God kommuneøkonomi, tilpasset og variert opplæring og faglig flinke pedagoger er helt avgjørende. I hjemkommunen min, Dovre, tar vi dette på alvor og har satt i gang prosjektet Ny skole, som kort oppsummert handler om tidlig hjelp, rett hjelp og inkludering. Prinsippet er én lærer per tolv elever i første og andre klasse samt i basisfagene og i mer praktisk rettede fag gjennom hele grunnskolen. Allerede kort tid etter oppstart ser vi gode resultater: en lavere andel spesialundervisning, færre enkeltvedtak og mer reelt tilpasset opplæring for å løfte alle. Om noen år vil dette bidra til færre frafallselever fra Dovre. 




Ny GIV-satsingen er trolig det mest lønnsomme prosjektet noen regjering har satt i gang noensinne. Skreddersøm og tett oppfølging er nødvendig for de elevene som står i fare for å falle ut av videregående opplæring. Derfor bygger også SINTEF-rapporten, som det er vist til i interpellasjonen – og konklusjonen i den – opp under Ny GIV-arbeidet. Oppfølgingstjenesten har en viktig rolle her, den fortjener økt fokus, og ikke minst må den i samarbeid med andre aktører ha en proaktiv og systematisk inngang til arbeidet. 




Jeg skal – som statsråden også har gjort flere ganger i sine innlegg – skryte litt av hjemfylket mitt, Oppland. De gjør mye riktig i arbeidet med oppfølging av frafallselever. Alt arbeid innenfor dette temaet fordrer oversikt over målgruppen, og det har Oppland. Jeg leste årsmeldingen fra oppfølgingstjenesten for 2010, og der var oppfølgingstjenesten bekymret over at de ikke helt hadde oversikt over hvor mellom sju og ti elever var. De jobbet systematisk og godt sammen med andre aktører, spesielt med Nav og kommunene, men også med ungdomsklubber, bedrifter, frivillige lag og organisasjoner, rusteam og barne- og ungdomspsykiatrien. 




Det er én trend som gir grunn til bekymring: Oppfølgingstjenesten i Oppland rapporterer om stadig flere med sammensatte hjelpebehov, spesielt når det gjelder rus og psykiatri. Da er det viktig at vi klarer å etablere tverretatlig oppfølging, med klart definert ansvar og ikke minst utveksling av informasjon, slik at eleven kan hjelpes på best mulig måte. Derfor må også helse- og omsorgsministeren være en viktig alliansepartner i arbeidet med Ny GIV. 




Ny GIV har brakt oss et langt steg i riktig retning, men når det gjelder systematikk, reelle tilbud og riktig oppfølging av elever under oppfølgingstjenesten, har vi fortsatt en vei å gå. Vi må lære av de gode eksemplene. 




