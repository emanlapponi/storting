 Jeg ønsker å begynne denne debatten med å ta et kort tilbakeblikk. Det norske storting har stolte tradisjoner. Den 5. mars 1890 vedtok Stortinget å be kong Oscar, som etter Grunnloven kunne åpne krig og slutte fred på Norges vegne, om å la internasjonale domstoler dømme i strider mellom Norge og andre land. I den vedtatte adressen het det bl.a.:







«Mere og mere staar Krig for den almene Bevidsthed som en Levning af Fortidens Barbari og en Forbandelse for Menneskeslægten».




Kong Oscar og Riksdagen avviste framlegget.




Stortinget var i sin samtid en svært radikal nasjonalforsamling. Stortinget markerte seg som en pådriver for internasjonal voldgift og mekling.




Gjennom hele 1900-tallet markerte Norge seg som en forsvarer av folkeretten og en pådriver for fredsmekling og fredelige løsninger i internasjonale konflikter. Norge har med skiftende regjeringer arbeidet aktivt for et sterkere FN som eneste legitime institusjon for vedtak om maktbruk.




Fredsrørsla har over tid stått sterkt i Norge. Vi har vært og er opptatt av et sterkt FN, og vi er stolte av at vårt land årlig deler ut Nobels fredspris.




Min vurdering er at det var en bred folkelig og politisk debatt med forankring i solide historiske røtter som la grunnlaget for Norges standpunkt i forhold til krigen i Irak. Som ungdomsleder i 2003 merket jeg personlig hvor sterkt engasjement mange hadde i forhold til kampen mot krig. Jeg reiste rundt på videregående skoler, og i klasse etter klasse var det samstemt engasjement og alvor som preget samtalene. Det var ikke bare ungdom som engasjerte seg i debatten; det var en bred folkelig allianse, både geografisk og organisasjonsmessig. Det var store demonstrasjoner med tusenvis av mennesker rundt om i hele landet, som mobiliserte for fred og mot krigens barbari. Den brede mobiliseringen fant sted i land etter land, og millioner tok gatene i bruk. Når jeg ser saken i ettertid, er min vurdering at den brede folkelige mobiliseringen viste vei for politiske ledere både i Norge og ute. Det ble vist ledelse av folket, mer enn av politikere, en ledelse som gjorde at bl.a. Norge tok et klokt standpunkt i forhold til krigen i Irak.




Mai 2006 har vært en terrormåned. Det har vært en av de verste månedene vi har hatt i Irak siden krigen startet. Flere titalls mennesker dør hver dag. Det er stadig nye bilbomber og selvmordsaksjoner. Det er aksjoner som rammer blindt. De rammer sivile, de rammer kvinner, og de rammer barn.




Antall drepte irakere etter krigens start er over 30 000 mennesker, ifølge nyhetskilder. Antall drepte amerikanske soldater er omtrent 2 500. Det gjør meg vondt å bruke omtrentlige tall, for bak hvert eneste ligger det en historie og et stort tap for noen. Dette er meningsløst høye tall, og spesielt når vi vet at krigen ble startet på gale forutsetninger og på tross av massiv motstand.




Flere begrunnelser ble brukt for krigen. Begrunnelse nr. 1 var masseødeleggelsesvåpen. Det har man ikke funnet. Tidligere utenriksminister Powell har selv gitt uttrykk for hvor feil han tok da han informerte Sikkerhetsrådet. Hovedbegrunnelsen viste seg å være feil. USA lot ikke inspektørene arbeide ferdig før krigen ble satt i gang. I ettertid har det kommet fram at president Bush hadde en samtale med statsminister Blair i januar 2003 der han sa at USA ville angripe uansett.




Begrunnelse nr. 2 var at fronten mot Irak skulle være en del av den internasjonale kampen mot terror. Resultatet av krigen til nå har vært mer terror. Min påstand er at de som har vunnet på krigen, er de som ble brukt som en av begrunnelsene for krigen, nemlig ytterliggående terrororganisasjoner. Irak har blitt en rekrutteringsbase og propagandamessig slagmark for Al Qaida og deres venner. Vi er daglig vitne til nye terroraksjoner.




Begrunnelse nr. 3 som ble brukt, var spredning av demokrati og menneskerettigheter. I dag virker dette målet helt absurd i forhold til den situasjonen man har opplevd. Vi har ikke fått på plass stabile styringsforhold. Det er med undring jeg leser de naive vurderinger som ble foretatt, om hvordan man skulle få et demokrati på plass. Vi har vært vitne til de groveste brudd på menneskerettighetene i Abu Ghraib-fengslet. Den hendelsen som har rystet mest de siste dagene, er massakren av 24 sivile irakere i byen Haditha. I The Guardian den 29. mai ble kongressmannen John Murtha sitert på at denne hendelsen er verre for USA enn Abu Ghraib-hendelsene.




USA er en viktig alliert for Norge, og de er særdeles viktige i internasjonal politikk. Noe av det tapet som jeg frykter mest i forhold til situasjonen i Irak, er hvordan krigen og enkelthendelser bidrar til å undergrave arbeidet for å styrke menneskerettighetene, og hvordan kampen mot terror har bidratt til å undergrave det universelle og absolutte forbudet mot tortur. USA burde hatt en ledende rolle i å styrke menneskerettighetene, men nå bidrar de dessverre til å svekke dem.




Som presidenten forstår, er jeg fortvilet over hvordan situasjonen i Irak har utviklet seg, og hvor rett vi som fredsaktivister fikk. Men det gir håp at jeg ser at flere og flere som ønsket krig, er mer ydmyke i forhold til de vurderinger som har blitt gjort.




I mai 2003 ble krigen pompøst erklært som vunnet av president George W. Bush. Her hjemme var representanten Carl I. Hagen ute allerede våren 2003 og mente at vi som var motstandere av krigen, burde se hvor feil vi tok. Han oppfordret oss til å innrømme at vi tok feil, og han bad oss som hele tiden hadde vært så negative, om å være ydmyke. Jeg håper at Fremskrittspartiet i denne debatten vil være ydmyke. Fremskrittspartiet støttet krigen. Per Ove Width sa at vi burde sende styrker til angrepshæren. Fremskrittspartiet vil stå seg på å innrømme at de tok feil i forhold til sine vurderinger. Både Bush og Blair har tatt selvkritikk for deler av de tingene som har gått galt. I dag oppfordrer jeg Fremskrittspartiet til å komme med en beklagelse.




Senterpartiet advarte helt fra oppkjøringen til konflikten mot det som var i ferd med å skje. Vi fryktet at en okkupasjon mot et land med 25 millioner innbyggere, med forskjellige etniske og religiøse retninger, kunne skape ustabilitet i en hel region, og at faren for en borgerkrig ville være overhengende. Vi demoniserte ikke USA, men vi sa tydelig fra om det vi anså som en feilslått politikk. Heldigvis ble det et bredt politisk flertall i Norge som sa nei til krig.




I de siste månedene har vi sett at ordbruken mellom Iran og spesielt USA har vært sterk. Men jeg ser med glede at et samlet politisk Norge – fra ytterste venstre til ytterste høyre – har vært helt entydig i sin avvisning av bruk av politisk makt. Jeg er glad for den utviklingen vi ser i den norske politiske debatten i forhold til bruk av makt, og at vi lærer av tidligere feil.




Jeg har lyst til å slutte der jeg begynte, med stortingsvedtaket fra 1890:







«Mere og mere staar Krig for den almene Bevidsthed som en Levning af Fortidens Barbari og en Forbandelse for Menneskeslægten.»




Dessverre har det vist seg å være like aktuelt i dag.




Jeg ser fram til å høre utenriksministerens vurdering av problemstillingene jeg har ønsket å reise med denne interpellasjonen.




Sigvald Oppebøen Hansen hadde her teke over presidentplassen.




