 Jeg takker for svaret.




Jeg synes det er positivt at statsråden vektlegger betydningen av det brede folkelige engasjement for de standpunkt som ble tatt i forkant av krigen i Irak, og at vi har felles virkelighetsoppfatning der.




Jeg er også fornøyd med at statsråden er så tydelig og klar når det gjelder Norges linje i forhold til situasjonen i Irak og det grunnlaget som var i forkant av krigen, og at han så tydelig tar avstand fra bruk av militærmakt på tross av internasjonal folkerett og FNs vedtak.




Det som jeg også synes er viktig i statsrådens svar som jeg hørte det nå, er at han løfter fram og tør være tydelig i forhold til en nær alliert og nær venn når det gjelder de menneskerettighetsbruddene vi har sett – dessverre for mange ganger – og at Norge, som har god kontakt med USA, klarer å synliggjøre hvor viktig det er at USA tar en annen rolle i framtiden enn den de har tatt de siste årene i forhold til menneskerettighetssituasjonen.




Når vi går over til Iran og den situasjonen som vi har der, så godtar jeg statsrådens svar. Jeg ser også at han vektlegger FNs og IAEAs viktige rolle. Han sier også at det er tragisk hvordan de internasjonale organisasjonene ble oversett i konflikten med Irak. Jeg er også glad for at det nå virker som at de er aktive aktører på banen, og at det er internasjonal samstemmighet om at det er de aktørene som skal dominere helt inn, og at det virker som det er bevegelse i forhold til situasjonen i Iran. Den debatten som vi har hatt i Norge også, synes jeg viser at man har fått større forståelse for viktigheten av å ha stabile internasjonale rettsforhold.




Jeg ser fram til videre debatt og vil følge debatten med interesse.




