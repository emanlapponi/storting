 Jeg har fulgt debatten med stor interesse.




Jeg fikk i debatten en kommentar om at jeg var tilbakeskuende. Jeg begynte med et tilbakeblikk fra 1890, så jeg kan forstå kommentaren. Men jeg tror det er viktig når man skal diskutere politikken framover, at man noen ganger tar seg tid til å ha en debatt der man også ser litt bakover og lærer både av det historisk riktige man har gjort, og av de historiske feilsteg man har tatt.




Jeg fulgte med interesse innlegget fra representanten Vallersnes og hans her og nå-vurderinger i forhold til både Irak og Iran, og om hvordan man skal tenke på sikt og litt over lang tid. Så får vi heller være enige om at vi er litt uenige om historiebeskrivelsen. Det får være greit.




Representanten Lilletun spurte retorisk om det ikke noen ganger kan være godt med en god følelse av at man hadde rett. Akkurat i denne saken er det en vond følelse at man hadde rett. Det er ikke de politiske slagene som er viktige, men konsekvensene for folk de angår. Og dessverre har vi fått altfor rett i den diskusjonen, så jeg vil absolutt ta avstand fra Lilletuns utsagn om at vi har en god følelse. Han hadde også spørsmål i forhold til hva nå – når man har okkupert et land, har man da ansvar for å sikre stabiliteten i landet? Det har okkupasjonsmakten, med USA og England i spissen, et ansvar for.




Videre gikk både Høglund og Petersen til angrep i forhold til alternativet til Saddam Hussein. Alle er enige om at det var et grusomt terrorregime. Men det i hvert fall Høglund og jeg er uenige om, er hvordan man skal fjerne et slikt regime, og hvordan man skal erstatte det med et nytt. Er det riktig å bruke militærmakt på tvers av FN og folkeretten? Det tror jeg er en uklok strategi, men vi er begge enige om at det er et gode for verden at politiske ledere av Saddam Husseins kaliber blir fjernet. Så det er mer virkemidlet for å få til regimeskifter den politiske uenigheten dreier seg om.




Jeg må også si at jeg synes representanten Høglund – ikke det at det er noe poeng at han skal vise ydmykhet – hadde en fornuftig tilnærming til en del av problemstillingen i forhold til situasjonen i Irak i dag.




Når det gjelder interpellasjonen, som Petersen også angrep meg for, har jeg ikke gått til angrep på noe som helst parti. Jeg har bare beskrevet den virkelighet at Fremskrittspartiet var det eneste partiet som støttet et angrep i Irak. Det står verken mer eller mindre der. Det er ikke noe angrep. Det er en faktaopplysning. Men at det oppleves som et angrep, kan jeg forstå når man ser den historiske dommen over de vurderinger Fremskrittspartiet foretok på den tiden.




Jeg vil bruke de siste 20 sekundene til å si at jeg er glad for å se at det norske storting følger opp en stolt tradisjon fra 1890 – slår ring om folkeretten, slår ring om nasjonal rettspraksis – og at Norge er et land som satser på den diplomatisk vei, ikke den militære vei.




