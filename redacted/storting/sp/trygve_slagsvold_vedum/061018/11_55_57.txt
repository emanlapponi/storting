 Statsråd Grande Røys viser ved sitt svar at hun tar problemstillingene som representanten Jensen har luftet, på alvor. Men jeg har i tillegg noen kommentarer som jeg har lyst til å komme med.




Som en sterk tilhenger av folkestyret, der vi som politikere styrer gjennom klare rammer, og der forvaltningen setter ut vedtakene i praksis, mener jeg det er helt avgjørende at vedtakene 

blir

 satt ut i praksis. Og for å sikre tilliten til vårt styringssystem må vi ha åpne prosesser både i forkant og i etterkant av at beslutninger blir fattet. Derfor er det viktig med en god offentlighetslov, en lov som sikrer at folk har mulighet til å ha innsyn i det forvaltningen gjør, i etterkant av at vi har fattet de beslutninger vi skal fatte. Men det er en utfordring når lovverk skal utformes – og det merkes spesielt i kommunal- og forvaltningskomiteen, som jeg sitter i – at man har rom for individuelle menneskelige hensyn. Det er vanskelig å bli treffsikker nok fra lovgivers side til å klare å ta alle de forskjellige hensynene. Derfor må det være et skjønnsrom for embetsfolk, for byråkrati, slik at man kan utvise menneskelighet og ta individuelle hensyn.




Men for å sikre at byråkratiet ikke blir for sterkt på bekostning av folkestyret, arbeider vi i Senterpartiet og i Regjeringen for en desentralisering av oppgaver fra staten til regionalt og folkevalgt nivå. Forvaltningsreformen har jo nettopp som mål å sikre mer åpenhet og mer demokratisk kontroll, og at det er politikere som skal fatte beslutninger, ikke embetsverk eller statsbyråkrati. Derfor synes jeg nok at det er en inkonsekvens fra Fremskrittspartiets side når de setter spørsmålstegn ved hvordan man kan styrke demokratiet gjennom å profesjonalisere embetsverket, samtidig som Fremskrittspartiet ønsker å legge ned fylkeskommunen, men vil beholde statsembetsmannen, Fylkesmannen, i det lokale og regionale styre. Jeg lurer på hvordan 

det

 kan bidra til å styrke mer demokratisk kontroll, hvordan 

det

 kan bidra til å styrke mer åpenhet.




For øvrig har jeg ingen kommentarer utover det gode svaret Grande Røys gav, og det innlegget som Inger Løite hadde her tidligere.




