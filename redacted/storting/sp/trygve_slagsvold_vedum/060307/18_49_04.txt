 Jeg hadde ikke tenkt å ta ordet i denne debatten, for jeg syntes statsråd Grande Røys gav et særdeles godt og offensivt svar, men da jeg hørte representanten Olemic Thommessen si at han blir skremt når omstilling skal gjøres i et nært samarbeid med de ansatte, klarte jeg ikke å la være.




Når en representant fra et stort, tidligere regjeringsparti blir skremt når statsråden sier at omstilling skal gjøres i nært samarbeid, klarer jeg ikke å forstå noen ting. Og når en ser den holdningen som Høyre har hatt de siste fire årene, med kutt, kutt, kutt, klaging og et negativt fokus i forhold til kommunesektoren, forstår en at det har blitt satt i gang negative spiraler istedenfor positive spiraler. Forskjellen på dagens regjering og gårsdagens regjering er at vi ønsker å ha et positivt og nært samarbeid både med de ansatte og med kommunene. I fjorårets kommunedebatt bevilget dagens regjering 5,7 milliarder kr til kommunene. Representantene fra Høyre stemte imot.




Vi har tillit til og vi har tro på at de lokalt kan klare å forvalte disse midlene, at de lokalt kan klare å finne gode løsninger, som gjør at ikke den lokale skolen blir lagt ned, som gjør at en kan ha litt lengre åpningstid på det lokale servicekontoret, og som gjør at den enkelte innbygger i Stange, i Løten og ellers i landet kan få et bedre tilbud, nært seg selv, som skaper større fleksibilitet. Jeg håper at Høyre legger fra seg tonen om at det er negativt å ha samarbeid med de ansatte i offentlig sektor.




