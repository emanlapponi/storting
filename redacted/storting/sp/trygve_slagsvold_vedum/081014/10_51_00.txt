 Dette er en debatt som er nær til oss alle. De siste årene har jeg ført flere besteforeldre gjennom livets siste fase og sett hvor viktig det er å kunne stole på hjemmesykepleie i én fase, og sykehjem i neste fase, og hvor mye det betyr ikke bare for den som er gammel, men også for de pårørende og alle rundt. Nå er nok jeg heldig som bor i en kommune der dette fungerer veldig bra. Jeg bor i en liten kommune der omsorgen for både min bestefar og min mormor har vært veldig god. 




Når vi i Norge har valgt å overlate ansvaret for barnehager og sykehjem til kommunene – det gjelder altså både de aller minste blant oss, i barnehage, og de aller eldste av oss, i sykehjem – må vi være klar over at det er et veldig stort ansvar for dem som har fått det ansvaret. 




God ernæring og gode måltider er noe av det som skaper kvalitet i livet, også i den delen av livet der du er på dine siste dager. 




Jeg synes at interpellasjonen begynner veldig dumt, for jeg synes temaet er så bra. Den begynner med lettvinte påstander om at vi fôrer, som det står, de eldre dårligere enn vi fôrer dyr. Jeg synes den type påstander bare er med på å fordumme en debatt som er veldig viktig. For det første er det direkte feil, for jeg tror det er veldig få steder man kan finne slike eksempler. Jeg tror nok at den som har skrevet dette, også vet veldig lite om hvordan dyr fôres. Og vi fôrer ikke de eldre, vi gir mat. 




Jeg tror de aller fleste også gir maten på en veldig verdig og god måte, og de som jobber i hjemmesykepleien og i sykehjem, tar seg også i mange sammenhenger tid – og god tid – til å gi mat. Nettopp det med tid er jo en av grunnene til at Regjeringen har valgt å bruke såpass mye ressurser – jeg satt i kommunalkomiteen før – på å styrke kommuneøkonomien. Vi vet at uansett hvilke nasjonale retningslinjer og regler og hvilken rettighetsfesting vi innfører her, så hjelper det ikke hvis vi ikke har folk til å gjøre jobben. Det er jo hovedgrunnen til at vi har valgt å bruke over 20 milliarder kr ekstra i kommunal sektor, og at vi dermed har fått 11 000 nye årsverk innenfor omsorgssektoren. Det gjør at flere får tid og flere får mulighet til å finne rom til å ta den ekstra kaffekoppen med bestemor eller bestefar som sitter på et sykehjem. 




Vi i Senterpartiet er derfor helt sikker på at den retningen som vi har begynt på, altså med å styrke kommunenes økonomi, er den mest riktige retningen. Uten folk hjelper det ikke med retningslinjer. 




Så er vi også helt enig i den retningen som statsråd Hanssen trekker opp, at vi skal ha helt tydelige nasjonale retningslinjer som gir en veiledning til dem som jobber i hjemmesykepleien. Men vi har ikke tro på en lovfesting og rettighetsfesting uten at vi legger et godt ressursgrunnlag i bunnen, og det mener vi at denne regjeringen har bidratt til, og vi kommer også til å bidra til det videre. Så kommer det da også nasjonale retningslinjer som over tid kan sikre et bedre tilbud for de fleste. For når vi i Norge har valgt å organisere «livets første fase» og «livets siste fase», pleier jeg å si, slik at det er kommunene som i all hovedsak har mye av omsorgen, er det viktig at det er nok folk, og at kvaliteten er god. Da trengs det retningslinjer, men i bunn og grunn trengs det folk. Og det mener jeg at Regjeringen nå har bidratt til i stor grad, men vi er ikke i mål, og vi må jobbe videre. 




