 Senterpartiet har alltid vært opptatt av lokalsamfunnenes utvikling, enten det er i byen eller på bygda. Under behandlingen av storbymeldingen i 1995 var Eva Lian saksordfører, og Senterpartiet fremmet en rekke konkrete forslag i forhold til de utfordringer Oslo står overfor. Et av de viktigste fokusområdene for Senterpartiet var Oslo indre øst og en tiltakspakke for å komme med et offensivt inngrep i forhold til de utfordringene vi så der.




Senterpartiet har i lang tid presset på for å få på plass en offensiv satsing. Vi ser av interpellasjonen hvordan interpellanten vektlegger den satsingen som har vært i Oslo indre øst i de senere årene. Sentrum-venstre-regjeringen bevilget 40 mill. kr til handlingsprogrammet for Oslo indre øst i statsbudsjettet for 2006. Senterpartiet, Arbeiderpartiet og SV reverserte dermed budsjettkuttet på 15 mill. kr som Bondevik-regjeringen hadde foreslått.




I tillegg til en økt satsing i Oslo indre øst har Regjeringen satt i gang et arbeid i forhold til utfordringene i Groruddalen. Vi i Senterpartiet fortsetter vår tradisjon i å støtte opp om tiltak som fremmer byutvikling og integrering i Oslo.




Integrering skjer lokalt. Det er ikke vi i Stortinget som har de beste forutsetningene for å kunne se de beste løsningene for å fremme integreringsarbeid. Men vi kan støtte opp om lokale initiativ som kommer. Derfor er det viktig for meg å få sagt at et godt samarbeid med Oslo kommune og med lag og foreninger i Oslo er helt avgjørende for å få på plass gode løsninger.




For Senterpartiet er det viktig at integrerings- og inkluderingsarbeidet framover blir styrket lokalt, gjennom lokale initiativ, ikke bare gjennom nasjonale satsinger. Svært mange av de politiske løsningene vi har i Norge, har blitt skapt gjennom et aktivt lokalt arbeid, et arbeid som har gitt resultater, og som andre deretter har tatt etter. Over tid har mange av de løsningene som er utviklet i de enkelte lokalsamfunn, blitt nasjonal politikk.




Dette er også mitt utgangspunkt for Senterpartiets integreringsarbeid. Vi må selvfølgelig ha nasjonale tiltak, men det er gjennom stimulering til å finne lokale løsninger vi kan finne gode og målrettede løsninger. I den nasjonale debatten blir det fort et de/vi-fokus. I det lokale kan fokuset få et mer vi-preg. Nasjonalt blir debatten fort en ekskluderingsdebatt, lokalt tror jeg man vil få en mer inkluderende og løsningsorientert debatt.




Men det er ikke bare Oslo som har særskilte utfordringer. Når nå Regjeringen har gått inn med spesielle midler i Oslo, er det viktig å minne om det egne ansvaret Oslo har. Oslo har selv mulighet til å prioritere opp arbeidet mot de bydelene vi snakker om nå. Det er ingen tvil om at dagens politiske flertall i Oslo har et hovedansvar for å ta tak i de utfordringene Oslo står overfor. I tillegg til målrettede satsinger fikk Oslo over 300 mill. kr i ekstra overføringer takket være den nye regjeringen.




Når det gjelder dette med tiltakspakke, må det også sies at vi ikke kan bevilge så og så mange millioner kroner til et bestemt område eller en bestemt bydel over et visst antall år, og så si oss fornøyde med det. Selv om mye har blitt gjort i Oslo indre øst de senere årene, står vi fortsatt foran store utfordringer med hensyn til integrering, levestandard, bomuligheter, arbeidsplasser osv. Samtidig må vi, både kommunalt og fra statens side, erkjenne at det er andre byer og andre bydeler som også er utsatt. Interpellanten har løftet fram Søndre Nordstrand på en god måte.




Det er viktig at vi klarer å konsentrere oss om flere ting og flere områder samtidig, og det er lokalt man har størst mulighet til å ta tak i de utfordringene man står overfor. Men vår regjering skal bidra i forhold til de spesielle utfordringene vi har i Oslo.




