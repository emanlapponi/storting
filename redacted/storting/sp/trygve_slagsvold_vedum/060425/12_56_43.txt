 Hva er det denne interpellasjonsdebatten egentlig handler om? Er det antall regioner vi skal ha, er det hvordan folk og kommuner skal bli tatt med i diskusjonen om grensejusteringer, er det at vi skal bruke frivillighet, eller er det tvang? Når en leser interpellasjonen, er det ingen tvil om at det er det siste representanten Tørresdal legger opp til: en diskusjon ikke om reformen som helhet, men om grenser og om hvordan vi eventuelt skal justere grensene.




Jeg synes det er en rar fokusering fra Kristelig Folkeparti når vi vet hvilke debatter vi har hatt før om forvaltningsnivåene, og når vi vet hvilket rot og hvilket engasjement det har skapt når man har begynt å diskutere grensene først. Når da representanten Tørresdal begynner å nevne også navn på de kommende regionene, blir jeg ganske forundret. Jeg har tro på at Kristelig Folkeparti ønsker en vellykket reform, og ikke ønsker et politisk rot, som hun er i ferd med å bidra til i dagens debatt.




Etter min og Senterpartiets mening handler en vellykket reform ikke om grensejusteringer. Reformen handler om at vi skal gi folk som er valgt, reell mulighet til å gjøre en jobb for den regionen de er valgt fra, og løse oppgaver i den regionen som er unike for den regionen. Det er en reform for å sikre det lokale og regionale demokratiet. Det er også en reform for å rydde opp i et stort og til dels uoversiktlig statlig byråkrati takket være en mangelfull styring de siste årene. Det er en oppryddingsreform der politiske beslutninger skal bli tatt av politikere regionalt, der rene byråkratiske ting som f.eks. rettssikkerhet skal sikres av et statlig byråkrati.




Så når Tørresdal, og også Høie tydeligvis, i dag ønsker å diskutere grenser, mener jeg det er med på å ødelegge fokuseringen for oss. Regjeringen har lagt opp til en totrinnsrakett. Oppgavene skal på plass først og deretter grensene. Jeg er helt sikker på at skal vi greie å ha en ryddig og oversiktlig debatt, som også Høie ønsker, er vi helt avhengige av at vi klarer å dele denne debatten i to, slik at vi først får en reell og god oppgavedebatt for å se hvordan vi skal organisere dette samfunnet. Forvaltningsreformen er så omfattende at det er klokt å dele debatten. Det vil være en avsporing av denne debatten hvis vi skulle måtte følge det Tørresdal i dag tar til orde for. Jeg blir forundret over at Kristelig Folkeparti roper etter det. Jeg blir også forundret over at Kristelig Folkeparti roper etter tvang og bruk av tvang, og at Regjeringen i utgangspunktet skal måtte skissere en løsning og så skal folket diskutere ut fra det, i stedet for at vi går den andre veien, at diskusjonen skal gå lokalt etter at oppgavene har kommet på plass, slik at vi får et godt beslutningsgrunnlag.




Til slutt vil jeg bare si at jeg er glad for at Kristelig Folkeparti og regjeringspartiene har det samme målet om en vellykket forvaltningsreform. Så får vi heller være litt uenige om framgangsmåten, men jeg håper at også Kristelig Folkeparti kommer til å delta aktivt i oppgavedebatten og bli litt mindre fokusert på grensedebatten framover.




