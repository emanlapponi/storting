 Senterpartiet er tilfreds med at vi nå får på plass et nytt lovverk med utfyllende bestemmelser om pensjonsordningen for stortingsrepresentanter. Jeg er glad for at det er et nesten samstemt presidentskap som står bak de forslagene som fremmes, og at det er en fullstendig revisjon av den tidligere ordningen som nå er foretatt, også når det gjelder etterlønn og diettgodtgjørelse.


Den nye pensjonsordningen er basert på de samme prinsipper som ny alderspensjon i folketrygden. Det er bra – og helt nødvendig. De endringene som nå gjøres, fører til at de samlede godtgjørelsene for stortingsrepresentanter går ned.


Det er positivt og nødvendig at omleggingen er basert på Grunnlovens bestemmelser om at ny lovgivning ikke skal ha tilbakevirkende kraft. Jeg mener det vil være bred forståelse for at overgangen blir slik at de som har tjent opp rettigheter som stortingsrepresentanter før den nye loven trer i kraft, beholder disse. Så er det selvsagt beklagelig at revisjonsarbeidet har tatt lang tid. Jeg mener dette er saklig begrunnet i behovet for grundige utredninger.


Så til slutt noen ord om Stortingets administrering av den gamle ordningen. Det ble på et tidlig stadium erkjent at det er nødvendig at også denne pensjonsordningen best kan administreres av en profesjonell pensjonsforvalter. Jeg er tilfreds med at det ble Statens Pensjonskasse. Jeg har full tillit til at vi nå kan stole på at det utformes klare regler, og at det gis eksakt og pålitelig informasjon til alle medlemmer av ordningen.


