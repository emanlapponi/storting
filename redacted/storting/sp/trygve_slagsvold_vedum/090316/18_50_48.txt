 Interpellasjonen har skapt en god debatt her i salen i dag.


Selv har jeg sittet i styret i et eierselskap ved Lovisenberg Diakonale Sykehus fram til forrige måned, og kjenner den delen av de private ideelle sykehusene godt innenfor den diakonale virksomheten.


Vi i Senterpartiet har et stort hjerte nettopp for disse ideelle sykehusene som ligger i krysningspunktet mellom det private og det offentlige, og som gjør en stor og viktig jobb for vårt velferdssamfunn. Og vårt velferdssamfunn har jo over tid i stor grad blitt bygd opp i samspillet mellom det ideelle og det offentlige og også i forhold til det kommunale, som har bygd opp tjenester som så har blitt nasjonale offentlige oppgaver.


Det er ideelle virksomheter og kommuner som ofte har vist vei. Det kunne jeg gitt mange eksempler på. Og fortsatt er det slik at innenfor dagens helsevesen er de private ideelle organisasjonene helt avgjørende. For eksempel hadde vi fra regjeringspartiene for et par uker siden et møte med Norsk Luftambulanse – helt avgjørende for den nasjonale akuttberedskapen, en ideell virksomhet med 800 000 medlemmer i ryggen som gjør en kjempejobb. Det vet alle vi som sitter i vår komité.


Når vi hører på debatten her i dag, får vi på en måte inntrykk av at noen ønsker å tegne et svart-hvitt-bilde; at de som var i regjering i forrige periode, bare er for det private, og at vi som er i regjering i denne perioden, bare er for det offentlige. Det stemmer ikke. Hvis en ser på budsjettbehandlingen nå sist høst; hvem var det regjeringspartiene la inn mer penger til? Jo, det var til de private ideelle virksomheter. Både innenfor sykehusene, innenfor Modum Bad, innenfor rus og innenfor psykiatri la vi det inn til de private ideelle. Det var dét regjeringspartiene valgte å prioritere i vår behandling her i huset, så det ligger ikke noen prinsipiell motstand mot de private og ideelle. Handlingen til komiteens medlemmer har vist det motsatte.


Så til det spesielle i dagens interpellasjon, og det den avslutter med i forhold til Feiringklinikken. Selv om det nesten bare er det vi har diskutert, er det den siste setningen i interpellasjonen. Vi i Senterpartiet mener at det er viktig at Feiringklinikken fortsetter. Vår statssekretær i Helse- og omsorgsdepartementet, Dagfinn Sundsbø, har vært veldig tydelig i sine møter der ute, at det er viktig at man klarer å finne en fortsatt trygg og god basis for Feiringklinikken, men at man ser at dagens utfordringer er annerledes enn gårsdagens utfordringer, og at man skaper rom for omstillinger, slik at de kan klare å være med og løse de utfordringene vi ser i dag på grunn av at teknologien og medisinen har gått framover.


Statssekretær Sundsbø sa også under sitt besøk at det er viktig at man har mulighet til å planlegge over tid for en så stor virksomhet som Feiringklinikken, og at man må ha sikre avtaler med en viss tidshorisont å forholde seg til. Jeg støtter dette fullt ut. Helse Sør-Øst må i sin dialog og i sine avtaler sikre en forutsigbar virksomhet, slik at en kan omstille seg og kan løse de utfordringer vi står overfor.


Som jeg begynte med, er Senterpartiet opptatt av å styrke mangfoldet i det norske helsevesenet. Der hører de private og ideelle virksomhetene med. Det å skape forutsigbarhet for virksomheter som Feiringklinikken, er avgjørende hvis de skal få omstilt seg og også være en viktig aktør for folk framover.


