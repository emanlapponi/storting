 Det er gledelig å se hvordan vi samles på tvers av partigrenser nå vi diskuterer kirker. Vi er tydeligvis ganske enige, og vi har en liten konkurranse i å være best. Jeg er glad for at representanten fremmer denne interpellasjonen, og jeg har også lagt merke til hennes forhåndsannonsering i Vårt Land.




For oss i Senterpartiet har dette vært et viktig tema over mange år. Vi har stilt mange spørsmål til den tidligere statsråden med hensyn til å ta ansvar for den situasjonen som kirkene er i i dag, så vi deler den utålmodigheten som representanten Holten målbærer i forhold til kirkene. Men jeg deler ikke analysen når det gjelder den politiske beskrivelsen som her presenteres, spesielt i dagens Vårt Land.




Punkt 1 gjelder den vedtatte rentekompensasjonsordningen. Det var jo ikke regjeringen Bondevik som fremmet den saken på eget initiativ. Senterpartiet presset på alt vi kunne, og det var Fremskrittspartiet som i et budsjettforlik med regjeringen klarte å få det på plass. Det var et press i Stortinget som sørget for at vi klarte å få på plass en god rentekompensasjonsordning. Men som representanten fra Fremskrittspartiet korrekt framhevet, har vi aldri ment at denne ordningen alene er tilstrekkelig. Vi må gå videre for å ta tak i etterslepet som vi ser nå.




Videre skriver representanten Holten i dagens Vårt Land at rentekompensasjonsordningen skal inkludere nybygg, og at det er regjeringen Stoltenbergs feil. Dette er positivt feil. Det er i stortingsproposisjonen fra regjeringen Bondevik det er skissert at det skal inneholde nybygg. Det som står i dagens Vårt Land, er ikke korrekt. Vi ønsker at vi skal følge opp den ordningen, og at vi framover skal målrette den mot eldre kirkebygg, mot middelalderkirker og andre kirker som har vedlikeholdsbehov. Det er det som var intensjonen bak ordningen, og vi ønsker å målrette den dit.




Jeg stiller også spørsmål ved utsagnet om at miljøvernministeren skal ha abdisert i saken. Tvert imot har denne regjeringen løftet fram kulturminnepolitikken, og det skal sikres en offensiv politikk i forhold til verneverdige kirker. Det var den forrige regjeringen, regjeringen Bondevik, som la fram årets budsjett, og vi hadde tre uker til å revidere det. Vi viderefører det som lå der fra statsråd Hareide.




Jeg har også lyst til å kommentere et element til i innlegget, og det gjelder kommuneøkonomien og den kritikken som kom mot statsråd Haga, om at hun ikke hadde kommet med noen ting. Jeg tror ikke det går an å se en eneste statsråd som har gjort så mye på så kort tid, med et kommuneløft som vil ha stor betydning for kirken og kirkevedlikeholdet, der vi ikke ser et kutt, men snarere en økning i bevilgningene til de lokale kirkene.




Derfor stiller jeg meg litt uforstående til veldig mye av innholdet i det som representanten Holten har kommet med i Vårt Land og nå i sitt innlegg.




Vi ønsker en offensiv holdning og en offensiv politikk i forhold til kirkene. Det har vi vist gjennom å få til et klart løft til kommunene, som vi vet har ansvar for kirkene, og som vi vet kommer til å bidra til en bedring av Kirkens økonomi. Statsråden sier at han vil legge fram en strategi for vedlikehold av kirkebygg, av middelalderkirker, der også en kunnskapsoppbygging vil være med. Vi har også vist til at vi mener at det ikke er kortsiktig å bruke av Opplysningsvesenets fonds overskudd til vedlikehold. Vi me-ner derimot at det er langsiktig å kunne investere i en felles kulturarv, som er viktig for deg og meg og for mange andre.




