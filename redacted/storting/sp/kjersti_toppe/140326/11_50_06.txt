 Eg vil takka for svaret. Eg vil først presisera at mitt spørsmål ikkje handla om å stoppa opp prosessane som skjer ute. Mitt spørsmål gjaldt om statsråden vil sikra at Stortinget får vedta om det skal skje vesentlege endringar ute i føretaka. Spørsmålet gjaldt spesielt Kongsberg sykehus, der det i utgreiingsarbeidet føreligg forslag om – slik eg vurderer innhaldet – at sjukehuset skal verta omgjort til eit lokalmedisinsk senter, eller om det skal verta vidareført med tilpassa akuttfunksjonar, som i dag. Etter føretakslova er dette klassifisert som ei «vesentlig» endring, altså endringar i akuttfunksjon og fødetilbod. Eg trudde statsråden var opptatt av å styrkja Stortinget si makt og påverknad, så eg spør igjen: Vil han sikra at slike avgjerder kjem til Stortinget?


