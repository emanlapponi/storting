 Takk for svaret. Eg er einig i at det er ei kulturendring som må til. Det er ikkje alltid at det er reglementet det er noko i vegen med, men praktiseringa av dei reglementa som finst. Likevel er det slik at alle kommunar definerer lojalitetsplikta sjølve. Ytringsfridomen er grunnlovfesta, men lojalitetsplikta er det opp til kvar enkelt kommune å definera. Ytringsfridomskommisjonen anbefalte i 2003 å få ein lovmessig gjennomgang av grensene for lojalitetsplikt. Eg opplever at det er det som er det store problemet ute, både i kommunar og i helseføretak, at det vert opp til kvar kommune, kvart føretak, å definera kor breitt eller kor langt lojalitetsplikta skal gå. Vil statsråden vurdera å gjera det som Ytringsfridomskommisjonen anbefalte, å få ein lovmessig gjennomgang av lojalitetsplikta f.eks. i ei stortingsmelding om ytringsfridom?


