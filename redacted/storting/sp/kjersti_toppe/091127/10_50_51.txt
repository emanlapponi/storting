 Representanten Nørve set fokus på eit veldig viktig tema, nemleg legemiddelhandtering ved sjukeheimar. Det blei vist til Helsetilsynet sine tilsyn i 2008 og 2009 ved 48 sjukeheimar, som har avdekt mange avvik. 




Interpellanten stiller spørsmål om det vil bli etablert tiltak for å styrkja legemiddelhandteringa som eit ledd i Samhandlingsreforma. Samhandlingsreforma som Regjeringa har lagt fram, har jo som eit mål å få til eit forpliktande samarbeid mellom nivåa i helsevesenet, til pasienten sitt beste. Den inneber òg ei styrking av kommunehelsetenesta, slik at førebygging og reduksjon av sjukdomsutvikling får ein større plass, og at fleire kan behandlast nærmare der ein bur. Så skal ein vri ein større del av innsatsen og veksten i helsebudsjettet over til kommunehelsetenesta. 




Det å sikra gode rutinar for legemiddelhandtering og hindra feilmedisinering er etter Senterpartiet sitt syn ein viktig del av det førebyggjande helsearbeidet, som no skal prioriterast i denne reforma. Auka fokus på samhandling må ikkje ta fokus vekk frå det kvalitets- og utviklingsarbeidet som skal skje på kvar enkelt tenestestad. 




Det har dessverre vore altfor mange eksempel på dårleg internkontroll for medikamenthandtering. Vi har høyrt om ufaglærte som har fått ansvar for medisinutdeling. Vi har høyrt om eldre som får biverknader og dårlegare helse på grunn av overmedisinering og feilmedisinering. I ein rapport frå Helsedirektoratet frå 2006 kjem det fram at medikamentrutinar for pasientar som hadde heimesjukepleie, stort sett var på plass i dei minste kommunane, men i dei største kommunane var det klare teikn på at det var heimesjukepleia som tok ansvaret for å oppdatera legen ved endringar gjorde av legevakt eller etter sjukehusopphald. Dette viser at storbyar og storkommunar har ei ekstra utfordring når det gjeld å sikra rutinar og system for legemiddelhandtering. 




Eldre pasientar på sjukeheimar har i dag ofte mange diagnosar, og fleire brukar mange medikament dagleg. Dette set krav til det faglege arbeidet og viser behovet for høg medisinsk kompetanse i primærhelsetenesta. Samhandlingsreforma legg opp til nettopp dette, og til at veksten i legetenester i all hovudsak no skal koma i kommunane. Etter Senterpartiet sitt syn vil dette, saman med vekst i anna helsepersonell i kommunane, leggja grunnlaget for at ein kan sikra betre rutinar og hindra avvik når det gjeld legemiddelhandtering ved sjukeheimar og i open omsorg spesielt. 




