 Takk for svaret.


For 14 dagar sidan tok eg opp dette med at Tinn kommune måtte lesa i avisene eller på Doffin at sjukehusarealet var leigt ut. Då sa iallfall statsråd Anundsen seg lei for det som hadde skjedd – at det var ein glipp, og det skulle ikkje skje. Det synest eg var bra.


Eg hadde forventa litt meir audmjukskap òg frå helseministeren, for viss ein snakkar litt med folk – òg med dei i kommunen – seier dei at det som har skjedd her, ikkje er bra. Viss det er opplyst om at kommunen i god tid var informert om at sjukehuset skulle verta lagt ned før jul, kvifor går då rådmannen ut i avisene og kallar det for løftebrot?


Så eg vil igjen spørja helseministeren: Kan Tinn kommune frå no av forventa at resten av det som står i utviklingsplanen, bl.a. om desentraliserte tenester, vil verta følgd opp?


