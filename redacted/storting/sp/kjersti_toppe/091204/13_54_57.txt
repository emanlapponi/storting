 Det er god grunn til å rette oppmerksomheten mot situasjonen ved norske verft. I det siste året har det nesten ikke vært skrevet nye kontrakter ved de norske verftene, eller hos leverandørene av design og utstyr. Dette betyr i praksis kontraheringsstopp, og i løpet av 2010 vil ordrebøkene i den landbaserte maritime industrien kunne gå tomme. 




Følgene av en fortsatt ordretørke er at de landbaserte maritime næringene må gjennomføre masseoppsigelser. Dette vil kunne ende opp i at en høyt aktet høyteknologisk innovasjon og kompetanse vil kunne forvitre innen kort tid. Norske verft har i stor grad spesialisert seg innen høyteknologiske offshore spesialfartøy. 




Jeg vil i den forbindelse vise til situasjonen for verfts- og leverandørindustrien i mitt eget hjemfylke, Hordaland. I Hordaland er verfts- og leverandørindustrien en særs viktig næring, og vi har verfts- og utstyrleverandører i topp internasjonal klasse. Lengre perioder uten oppdrag skaper nå en reell trussel for næringer og for verdiskapingen lokalt og regionalt. Jeg vil også vise til at Maritimt Forum Bergensregionen gjennomførte i november 2009 en undersøkelse blant sine 120 medlemsbedrifter fra hele den maritime næringsklyngen i Bergensregionen. Nær 60 pst. av bedriftene sier de forventer en reduksjon i omsetningen de neste tolv månedene. 




Vi har om lag 70 skipsverft og 250 maritime utstyrsleverandører i Norge, og med om lag 100 000 ansatte innen maritim sektor vil det være helt nødvendig å følge situasjonen for disse nøye i inngangen til et nytt år. Denne næringen er særs utsatt med tanke på den rollen hjørnesteinsbedriftene har i mange små og større lokalsamfunn. 




Senterpartiet er fornøyd med at den maritime strategien som ble lagt fram høsten 2007, videreføres i forslaget til statsbudsjett for 2010. Regjeringens visjon om at Norge skal være en verdensledende maritim nasjon, og at de norske maritime næringer skal levere de mest innovative og miljøvennlige løsningene for framtiden, står fortsatt ved lag. Det vil fortløpende være nødvendig å følge opp de fem hovedområdene: 










globalisering og rammevilkår 







miljøvennlige maritime næringer 







maritim kompetanse 







maritim forskning og innovasjon 







nærskipsfart 




I løpet av to år er det levert positive resultater av de 53 tiltakspunktene i strategien, men samtidig ser en at de maritime næringene sliter i den globale nedgangskonjunkturen. Det vil derfor være helt nødvendig at Regjeringen følger opp resultatene av denne strategien i 2010. 




