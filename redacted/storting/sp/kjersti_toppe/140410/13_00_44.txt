 Eg vil takka statsråden for svaret. Det er veldig mykje ein er einige om når det gjeld folkehelse. Det er veldig lett å prata om folkehelse frå Stortinget sin talarstol, og vi har òg gode stortingsmeldingar og lover som er fatta her. Det som eg ønskjer å ta opp, er at når vi ganske nyleg har vedtatt ei folkehelselov, og ganske nyleg har slutta oss til ei folkehelsemelding – den førre regjeringa la fram ein heilt konkret strategi – må den første jobben no vera å få dette ut i livet. Mi bekymring er at eg på ein del område opplever at regjeringa heller går i revers. Eg høyrde heller ikkje så mykje i innlegget frå statsråden om kva regjeringa gjer for å implementera NCD-strategien og dei konkrete tiltaka i den.




Eg vil gi statsråden ros for å påpeika at psykisk helse og trivsel òg er ein del av folkehelseperspektivet, at helse ikkje berre er fråvær av sjukdom, men at det handlar mykje om meistring. Eg vil dra fram dette med einsemd, særleg kanskje i seniorperspektivet – vi veit at einsemd tar vel kanskje like mange leveår som andre risikofaktorar. Det er òg ein del av ein heilskapleg folkehelsepolitikk. Alt med omsyn til bustadutvikling, samferdselstiltak og arbeidsliv er vi heilt einige om. Dette var òg breitt beskrive i folkehelsemeldinga som overordna mål og ei retning for folkehelsepolitikken – det skal vera helse i alt vi gjer.




Men eg vil tilbake til NCD-strategien. Dette handlar om fire konkrete sjukdomar. Det handlar om hjarte- og karsjukdomar, kols, kreft og diabetes. Når det gjeld dei fire hovudsjukdomane, er det fire tydelege risikofaktorar. Det er kosthald, fysisk inaktivitet, tobakk og alkohol – så enkelt. Då må vi kraftsamla inn mot dei fire risikofaktorane og vera einige herifrå òg. Det er eigentleg det eg spør statsråden om: Desse fire risikofaktorane, vil den nye regjeringa vera aktiv inn mot desse? Eg trur at dersom vi ikkje set inn litt tøffe tiltak mot dei, vil vi ikkje nå målet om 25 pst. reduksjon av desse sjukdomane. Det er ein ganske stor reduksjon, og vi er i motvind. Så eg ser igjen fram til svaret frå statsråden.




