 Dette handlar ikkje om kva slags saker Senterpartiet har tapt i regjering. Eg er grunnleggjande opptatt av legevakt, og eg synest det må påpeikast når statsråden går vekk frå nylege forslag som han kom med i opposisjon.


Eg har eit anna spørsmål. I den same saka i Stortinget i juni var det eit mindretal med Høgre, Kristeleg Folkeparti og Framstegspartiet for at overgrepsmottak skulle takast tilbake igjen til primærhelsetenesta. Det vart då vedtatt at spesialisthelsetenesta skulle ha ansvaret for det. Eg lurer på om dette òg er eit område der statsråden går tilbake på det han lovde i opposisjon, og om han no vidarefører overgrepsmottak som eit ansvar tillagt spesialisthelsetenesta.


