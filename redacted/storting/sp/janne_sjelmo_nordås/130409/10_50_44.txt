 Senterpartiet mener også at planleggingstiden skal ned. Det går lang tid i dag, og det er viktig å kutte den. Men la meg også si at planlegging er viktig for å avklare de beste løsningene for utbyggingen av infrastruktur. Det er mange hensyn som skal avveies for å komme fram til de beste løsningene. Men det er rett at det er mange eksempler på at det tar for lang tid i dag. Det er krangel lokalt om trasévalg, det er omkamper som tar tid – har vi sett i en rekke kommuner – og det er innsigelser fra statlig hold som gjør at prosesser stopper opp og tar for mye tid.




Men det er mye som kan gjøres innenfor det regelverket vi har i dag. Jeg skal gi et eksempel på at det går an å gjøre ting raskere og smartere.




Melhus kommune i Sør-Trøndelag har tatt gode grep for å ta lokal vinkling og initiativ når det gjelder planprosessen på E6 gjennom kommunen. De tok en aktiv rolle, tok regi gjennom folkemøter og formannskapet som planstyre, hadde mange møter og hadde alle aktørene med seg fra tidlig fase for ulike valg av løsninger. Effekten var at man klarte å gjennomføre prosessen på en slik måte at det ikke kom innsigelser fra noe hold – man klarte å spare 350 dekar dyrket jord i tillegg – og man kuttet ned på planprosessen med mange, mange år. Dette er et bevis på at det er mulig – hvis man ønsker å ta tak i ting lokalt og ønsker å få gjort de kloke grepene. Det viser også at det er mulig å redusere planleggingstiden uten å gå veien om statlig plan.




Andre tiltak som jeg mener er kjempeviktig, er å få klare tidsfrister for alle parter. Mulige innsigelser må på bordet med en gang. Det må ikke være sånn at etter to års lokal planprosess kommer man med innsigelser og må starte på nytt. Det må komme på bordet raskt. Men det er viktig med lokal medvirkning siden det er mange hensyn som skal avveies. Dette handler både om demokratiet som hovedregel og forholdet til rettssikkerhet. Man skal finne løsninger for den lokale trafikken, som kommunen har ansvaret for, og man skal finne kollektive løsninger, som fylkeskommunen har ansvaret for. Derfor bør man bidra til at man finner måter å gjøre det på uten at statlig plan som hovedregel skal gjennomføres.




Men det kan være behov for å skjære igjennom når krangelen har dradd ut, eller man ser at det er uforenlig med å komme fram til enighet innen rimelig tid. Da må man ha en måte man kan skjære igjennom på, sånn at man kommer seg videre.




Jeg er enig med statsråden i at man skal ha en kritisk gjennomgang av om det er behov for konseptvalgutredning. I en del tilfeller mener jeg at det er ingen konseptuelle valg, det er én løsning som gjelder, og da må man kunne skjære igjennom og sørge for at man ikke trenger å ta veien om en KVU.




Jeg synes det er viktig, som flere her har sagt, å minne om at lokaldemokratiet er viktig, og jeg vil tro at representanten Hoksrud ikke ønsker å være på kollisjonskurs med sine partifeller rundt om i landet når de ønsker å ha en delaktighet i planprosesser. Jeg tror at man fort kommer i en situasjon der man får høre at staten overkjører det lokale nivået, og det tror jeg, som sagt, ikke er klokt i og med at det er såpass mange hensyn som skal avveies både i forhold til lokal trafikk, knutepunktløsninger for kollektivtrafikk, og når det gjelder å sikre at de beste løsningene velges med hensyn til jordvern og andre forhold.




Til slutt vil jeg minne om at det er et ansvar for alle aktører å sørge for at planleggingstiden går ned både på lokalt hold og også i forhold til de statlige aktørene som ofte kommer med innsigelser. Får man til gode planprosesser, som jeg har vist til bl.a. fra Melhus, klarer man å avveie de ulike hensynene på en sånn måte at planleggingstiden går vesentlig ned. I tillegg skal vi ta kloke grep i den kommende Nasjonal transportplan som skal bidra til at det blir bedre og kortere planleggingstid framover.




