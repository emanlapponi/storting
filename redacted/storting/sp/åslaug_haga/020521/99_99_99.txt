 Det er svært viktig at Kyotoprotokollen blir ratifisert, og det er viktig at den norske ratifikasjonen blir brukt for å legge press på andre land for at de skal komme raskt etter.




Senterpartiet er glad for det initiativet som jeg forstår at miljøvernministeren har tatt ved å skrive brev til sine vestlige kolleger om betydningen av dette.




Det er sjølsagt også avgjørende at nasjonale planer for oppfølging av Kyotoprotokollen gjøres offensive og kommer raskt. Dette skal Stortinget behandle i en annen sammenheng, men dette vil også være viktig for signaleffekten overfor andre land.




USA er en akilleshæl i forbindelse med Kyotoprotokollen. Regjeringa må gjøre det tindrende klart for USA hvor uakseptabelt det er at amerikanerne har trukket seg fra Kyoto-forpliktelsene. Signaleffekten av den amerikanske tilbaketrekkinga er sjølsagt stor i forhold til vestlige land. Signaleffekten overfor utviklingslandene er katastrofal når en vet hvilke utfordringer også utviklingslandene står overfor på en rekke miljøområder. En skal ikke være rare spåmannen for å se at manglende amerikansk oppfølging av Kyoto-forpliktelsene vil ha negative konsekvenser for Konferansen om bærekraftig utvikling, som skal finne sted i Johannesburg seinere i år. Poenget mitt er at vi ikke må gi opp å få USA om bord i klimapolitikken. Det er avgjørende at det blir holdt et kontinuerlig press på USA.




Vi kan bare konstatere at Fremskrittspartiet ikke støtter ratifikasjonen av Kyotoprotokollen. Det er etter vår oppfatning uforståelig og uansvarlig, men vi må bare konstatere at Fremskrittspartiet er på en annen planet enn de andre partiene i miljøpolitikken.




 

(ordfører for saken): 

En enstemmig komite viser i sine merknader til at medlemmene i Vestnordisk Råd, Færøyene, Grønland og Island, har historiske, kulturelle og økonomiske tilknytningspunkter til Norge, og at landene har felles utfordringer når det gjelder ressursforvaltning. Man viser også til at de vestnordiske medlemmene, i likhet med Norge, har valgt å stå utenfor EU.




Komiteen konstaterer at det foregår et samarbeid mellom norske kystfylker og de vestnordiske medlemmer innen rammen av Nordisk Ministerråd, og man mener at det vil være mer hensiktsmessig å utvide dette samarbeidet enn å sende en søknad om medlemskap i Vestnordisk Råd nå. I bunnen for dette ligger en erkjennelse av at et tettere samarbeid må utvikles gradvis, og at ingen parter vil være tjent med at det framstår som om Norge prøver å sprenge seg inn i et etablert samarbeid. Etter at man har utviklet disse tettere kontaktene over tid, kan sjølsagt norsk medlemskap være aktuelt, men det vil tida måtte vise. En samlet komite tilrår på denne bakgrunn at forslaget vedlegges protokollen.




Når det gjelder forslag nr. 1, fra Kystpartiet, som er framlagt i dag, må etter vår oppfatning den korrekte framgangsmåten være at de enkelte partigruppene tar kontakt med parlamentene på Færøyene, Island og Grønland, for eventuelt på sikt å få utvirket en invitasjon til Norge.




 Jeg tillater meg tre raske kommentarer.




For det første: Konvensjonen vi skal ratifisere i dag, er viktig og bidrar til mer effektiv bekjempelse av terrorisme. Ved at konvensjonen vil gjøre det vanskeligere å skaffe midler til å utføre terrorhandlinger, vil den ramme viktige forutsetninger for organisert terrorisme. Men for at det FN-rammeverket som denne konvensjonen inngår i, skal virke etter hensikten, forutsettes det at alle FNs medlemsland slutter opp om og gjennomfører regelverket. I dag er det altså et beklagelig faktum at en rekke land verken har administrativ kapasitet eller økonomisk mulighet til å følge opp rammeverket sjøl om viljen er til stede. Og vi har et konkret eksempel på dette i oppfølgingen av FN-resolusjon 1373, hvor vi nå er i en situasjon hvor en rekke land ikke har greid å rapportere slik en er blitt pålagt i resolusjonen. Dette underbygger behovet for sterk satsing på institusjonsutvikling i internasjonal bistand. Dersom kampen mot bakmenn som finansierer terrorisme, skal bli effektiv, må den vestlige verden være rede til å stille opp med finansielle ressurser for å bygge opp administrativ kapasitet i de fattigste utviklingslandene, som ofte mangler helt basale administrative strukturer.




For det andre: Komiteen kom fram til omforente formuleringer når det gjelder skatteparadiser. Senterpartiet skulle gjerne ha sett at formuleringene hadde vært sterkere. Og vi oppfordrer Regjeringa til å gå inn i denne problematikken med sikte på å få større internasjonal debatt om fenomenet. Det er beklagelig at FN-resolusjon 1373 ikke omhandler skatteparadiser og de mulighetene disse gir for hvitvasking av penger til terrorvirksomhet.




For det tredje: Kampen mot terrorisme er gitt høy prioritet etter 11. september. Vi må forvente at det vil bli utviklet ytterligere kjøreregler internasjonalt i denne forbindelse. Senterpartiet vil understreke betydningen av at denne regelverksutformingen fortsetter å finne sted innenfor rammen av FN. Dette er avgjørende for å sikre legitimitet og effektiv oppfølging.




