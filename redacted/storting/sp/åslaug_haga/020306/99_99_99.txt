 Jeg tillater meg å stille følgende spørsmål
til utviklingsministeren:

«Den kommende FN-konferansen om finansiering
for utvikling kan vise seg å bli resultatløs
i den forstand at man ikke vil komme et eneste skritt
nærmere en praktisk oppfølging av FNs milleniumserklæring
om å halvere den mest ekstreme fattigdommen innen
2015.

Hva vil statsråden gjøre
i ukene framover for å sikre at konferansen munner
ut i et mer forpliktende dokument enn det som er framforhandlet
til nå?»

 Jeg setter pris på det engasjementet
som jeg vet utviklingsministeren har i denne saken, og som hun også har
gitt uttrykk for nå. Men i debatten om utenriksministerens
redegjørelse gjorde dessverre statsministeren
det klart at han ikke vil arbeide for en internasjonal
skatt på valutatransaksjoner. Det er trist, ikke minst
fordi dette er et tema i EU i disse dager. En kan sjølsagt
som en alternativ finansieringskilde for internasjonale organisasjoner
tenke seg andre former for internasjonal skattlegging.

Mitt spørsmål til bistandsministeren
blir om hun ser at internasjonal skattlegging er et av alternativene
for å finansiere internasjonale organisasjoner
og deres virksomhet. I tilfellet hun svarer at hun ser
dette som en mulighet, hvilke initiativer vil hun da ta?

 Jeg er i hvert fall glad for at utviklingsministeren ikke
avviser internasjonal skattlegging som virkemiddel, sjøl
om statsministeren var ekstremt avvisende når det gjelder
skatt på valutatransaksjoner.

Men bare for å få litt
helhet i hvordan prosessen har gått fram til dette dokumentet
som utviklingsministeren og jeg er enige om er for lite
forpliktende: Jeg vil gjerne vite hvilke initiativ
som er tatt fra norsk side under forhandlingene om sluttdokumentet
for å sikre et mer forpliktende dokument, og om det også er
mulig å si noe om hvorfor en ikke har fått
gjennomslag for disse eventuelle forslagene.

