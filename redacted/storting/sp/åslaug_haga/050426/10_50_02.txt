 Det er prisverdig at lederen i utenrikskomiteen har reist denne interpellasjonsdebatten – ikke fordi det er stor uenighet i denne sal om disse spørsmål, men fordi det er et viktig saksområde.




Land som Iran og Nord-Korea har utvilsomt bidratt til et høyt internasjonalt spenningsnivå gjennom sine bestrebelser på å utvikle atomvåpen. Dette vekker frykt og uro. Det er nå mye oppmerksomhet rettet mot disse landene, og det er bra. Men det er fortsatt begrenset internasjonal debatt om hvordan vi totalt sett skal komme videre i atomnedrustningsarbeidet. Dette er trist ut fra den spesielle internasjonale situasjonen som har oppstått ved at terror er kommet så høyt på dagsordenen. Det er behov for at det tas bilaterale initiativ fra atommaktene. Vi må ha forventninger til det, parallelt med at vi ivaretar og utvikler det internasjonale regelverket på området, som vi møysommelig har bygd opp.




Ikkespredningsavtalens veikart fra 2000 skisserte en farbar vei mot ytterligere atomnedrustning og ikke-spredning, og man fikk jo tilslutning fra alle medlemslandene innen Ikkespredningsavtalen, også fra USA, for dette. Det var løfterikt det som da skjedde. Men fem år seinere kan vi konstatere at de fleste av elementene i handlingsplanen av 2000 ikke er fulgt opp. USA og Russland har ikke, som de lovte, gjennomført nedbygging av sine atomlagre. Det i seg sjøl øker sjølsagt risikoen for spredning, og det svekker hele ikkespredningsregimet. Ved tilsynskonferansen nå er det viktig at konferansen lykkes i å balansere nedrustningsspørsmålet med ikkespredningsspørsmålet. Styrking av de forpliktelser innen NPT som angår ikke-spredning, må imøtekommes med en styrking av kravene til nedrustning. Her må man sjølsagt vise til tidligere forpliktelser – begge spor er altså viktige. Ved tilsynskonferansen bør Regjeringa vektlegge de inngåtte forpliktelsene som ligger der, at man har forventninger om at de skal respekteres, og at det er behov for videreutvikling. Man må i det hele tatt vise at en har ambisjoner på dette området. Det er gledelig for meg å kunne uttrykke tilfredshet med det ambisjonsnivået som jeg opplever at Regjeringa har lagt for dagen her i dag, hvor man viser at en er rede til å ta initiativ på dette området.




La meg bare helt til slutt understreke betydningen av at Det internasjonale atomenergibyrået blir styrket. Det er en viktig mekanisme i arbeidet framover.




