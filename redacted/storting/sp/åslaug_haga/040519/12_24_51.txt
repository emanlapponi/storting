 Jeg takker statsråden for svaret.
Jeg er glad for at hun har tatt kontakt med Vinmonopolet, og at
hun også viser stor forståelse for saken.

Spørsmålet er likevel: Hvem
er det som skal bestemme når det kommer
til stykket? Vi er jo i den spesielle situasjonen i Ås at et enstemmig
kommunestyre mener
at utsalgsstedet skal ligge i kommunesentret. Vinmonopolet sier
at de vil ha utsalgsstedet på et kjøpesenter,
og det er en reell interessekonflikt. Så er det
interessante at til tross for at Vinmonopolet ønsker å ha
et pol i Ås, så sier de: Får vi det ikke
der vi vil ha det, da blir det ikke noe pol i Ås! Det
setter jo saken i relieff, og det understreker at her er det til
sjuende og sist et spørsmål om hvem som har det
endelige ordet.

Jeg ønsker da å utfordre
statsråden litt mer i forhold til om hun mener
at det er kommunestyret som skal ha det endelige ordet, eller
om hun mener at det er Vinmonopolet som skal kunne sitte
med en vetorett. Ønsker statsråden eventuelt å gjøre
noe med det forholdet?

