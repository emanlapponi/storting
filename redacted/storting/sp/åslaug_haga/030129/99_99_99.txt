 Jeg vil stille følgende spørsmål
til utenriksministeren:

«For første gang
siden 1998 er FNs våpeninspektører inne
i Irak. De gjør et særdeles viktig arbeid, som
de må gis anledning til å fullføre.

Hvordan vurderer utenriksministeren våpeninspektørenes
rapport av 27. januar, hva betyr den for Regjeringas vurdering av
et mulig militært angrep mot Irak, og hvordan
vurderer utenriksministeren sannsynligheten for en krig i Irak?»

 Jeg takker for svaret.

Utenriksministeren konstaterer at USA er innstilt
på å gi våpeninspektørene mer
tid. Men hvis vi lyttet til president Bushs tale i natt
norsk tid, var det ikke mulig å tolke den på noen
annen måte enn at den tida som ville bli gitt, var
svært begrenset. Jeg skulle også tro
at det er relativt umulig for USA å ha styrkene stående
i Golfen i svært lang tid.

I forrige runde brukte våpeninspektørene
svært lang tid i Irak før de beklageligvis ble
kastet ut i 1998. Nå har vi gitt våpeninspektørene
kun uker å jobbe. Spørsmålet mitt er:
Med de kunnskaper utenriksministeren har på dette feltet,
mener han at et par uker til for våpeninspektørene
er tilstrekkelig for at de skal kunne gjøre den jobben
de er ment å skulle gjøre i henhold til resolusjon 1441?

 Jeg er glad for at Regjeringa har vært
klar i spørsmålet om hvorvidt våpeninspektørene trenger
mer tid. Så blir det interessant å følge
prosessen i Sikkerhetsrådet framover.

I forhold til et militært angrep
må en sjølsagt også vurdere
hvor akutt faren er for at Saddam Hussein dersom han skulle ha masseødeleggelsesvåpen,
faktisk vil bruke dem. Det er mitt oppfølgingsspørsmål
til utenriksministeren. Hvor akutt oppfatter utenriksministeren
faren å være for at Saddam Hussein kan
komme til å benytte masseødeleggelsesvåpen?

