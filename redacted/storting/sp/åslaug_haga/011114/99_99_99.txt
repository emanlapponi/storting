  «NaKuHel-senteret på Sem
i Asker har vist i praksis at det med små finansielle
midler gir mange et meget godt tilbud. Alternativet for mange ville være
et betydelig dyrere behandlingstilbud. Senteret på Sem
er blitt en modell for instanser i hele landet. Til tross for
betydelig frivillig innsats sliter NaKuHel finansielt.

Vil statsråden bidra til at NaKuHel
kan fortsette og videreutvikle sitt arbeid, og hvilken rolle mener
statsråden kultur skal spille i en helseforebyggende sammenheng?»

  Jeg takker for svaret, som i én forbindelse
var positivt, nemlig i forhold til at statsråden sier
at hun er opptatt av at Kulturdepartementet skal være en
aktiv medspiller i arbeidet med kultur og helse.

Når det gjelder NaKuHel, var svaret ikke
særlig imøtekommende – beklageligvis.

I Senterpartiet har vi
mer enn en allmenn forståelse av begrepet om ikke å la
kua dø mens graset gror. Og NaKuHel er i en akutt økonomisk
situasjon fordi det offentlige tilskuddet er blitt redusert,
for man har jo hatt en betydelig grad av offentlig tilskudd, i hvert
fall noe offentlig tilskudd.

I disse dager gjennomføres det en
kronerulling for å få virksomheten på NaKuHel
til å gå. Det er altså et akutt behov
for å bygge bru mellom en vanskelig
nå-situasjon og en framtidig situasjon som sjølsagt
kan innebære, som statsråden sier, at en har et
større innslag av finansiering enten
fra kommunen eller fylket. Men problemet
er at man er i en akutt situasjon nå. Og spørsmålet
mitt til statsråden er derfor om hun vil kunne vurdere å være med
på å bygge ei bru når det gjelder finansiering,
inntil nye finansieringsordninger er etablert.

  Statsråden sier at det
naturlige forankringspunktet vil være Sosialdepartementet.
Det er jeg høyst usikker på, fordi det
som er spennende med ideen knyttet til natur, kultur og
helse, er jo nettopp det tverrfaglige samarbeidet. Jeg
håper at statsråden ikke skal tolkes
dit hen at hun i sitt videre arbeid i Kulturdepartementet ikke
vil være opptatt av å sikre det tverrsektorielle
samarbeidet på områder
som knytter kultur inn i virksomheten.

