 Mitt spørsmål til kommunal-
og regionalministeren er følgende:

«Kommunal- og regionalministeren ønsker
seg 100 færre kommuner i løpet av 10–15 år.
Dette vil bety større kommuner. Undersøkelser
viser at små kommuner er gode oppgaveløsere
og har mer fornøyde innbyggere enn store kommuner.
Debatten om kommunenes framtid bør handle om kvalitet på tjenester,
nærhet og medbestemmelse snarere enn teoretiske modeller
for administrativ kostnadsreduksjon.

Er statsråden mer opptatt av å redusere
kostnader enn av å sikre innbyggerne innflytelse og kvalitet
på tjenestene?»

 Jeg takker for svaret, men ønsker like
fullt å grave litt mer i hvilken vekt statsråden
egentlig tillegger målet om tilfredse innbyggere. En rapport
fra Institutt for statsvitenskap fra 1994 viser at 80 pst.
av befolkningen i kommuner med under 2 500 innbyggere er fornøyd
med tjenestetilbudet innenfor eldreomsorg, skole
og barnehage. I kommuner med over 60 000 innbyggere er
tallet sunket til 40 pst. Med andre ord er det
en sammenheng mellom størrelsen på kommunen
og graden av tilfredshet med tjenestetilbudet. Nyere rapporter underbygger
denne konklusjonen.

Senterpartiet erkjenner
at de minste kommunene kan være noe
dyrere å drive enn de større. Men hvordan mener
statsråden at man skal avveie hensynet til administrativ
besparelse og tilfredshet blant innbyggerne? Enkelt sagt: Hva er
viktigst?

 Nå kommer vi til et spørsmål
seinere, som går på hvordan man kan løse
en del av disse kapasitetsproblemene som vi snakker om nå i
forhold til vanskeligstilte grupper når det gjelder interkommunalt samarbeid.
Så la meg følge opp i en litt annen retning. En reduksjon
av antallet kommuner med 100 vil dramatisk endre kommunestrukturen
slik vi kjenner den pr. i dag. Mitt siste spørsmål
til statsråden er om denne omfattende endringa av kommunestrukturen
representerer Regjeringas ambisjon og politikk, eller
om det kun er Høyres ambisjon og politikk.

