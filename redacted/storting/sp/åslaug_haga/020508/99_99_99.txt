 Jeg tillater meg å stille følgende spørsmål
til forsvarsministeren:

«Norske soldater står
under amerikansk kommando i Afghanistan. Norske
soldater kan komme i krysspress i forhold til at USA og Norge ikke
har undertegnet de samme folkerettslige instrumenter, og/eller
at fortolkningen av internasjonal humanitær rett er ulik.

Kan statsråden garantere at norske
soldater ikke bidrar til brudd på landminekonvensjonen
(som USA ikke har undertegnet), eller på annen måte
bidrar til brudd på internasjonal humanitær
rett slik den forstås av Norge?»

 Jeg takker statsråden for svaret.

Vi har lite informasjon om hva norske
soldater faktisk bidrar med i Afghanistan. At de deltar i krevende
oppdrag som stiller store krav til individuell dømmekraft, kan
det vel neppe være noen tvil om. Det
gav også forsvarsministerens svar nå uttrykk
for.

Gjennom foreldre til en
norsk soldat har jeg forstått at det deltar relativt unge
soldater i Afghanistan, ned til i alle fall 22–23-årsalderen.
Spørsmålet er om det hadde vært en fordel
at soldater hadde hatt mer livserfaring
før de deltar i så krevende operasjoner. Har forsvarsministeren
vurdert aldersgrense for soldater som deltar i så krevende
internasjonale oppdrag som det operasjonen i Afghanistan
faktisk er?

 Jeg takker igjen for svaret.

Litt tilbake til informasjon i forhold til
Afghanistan. Det blir altså gitt svært begrenset
informasjon til offentligheten om norske soldaters deltakelse
i Afghanistan, så vel som usedvanlig lite informasjon
knyttet til utviklingen av kampene i landet. Dette er etter
Senterpartiets vurdering uheldig. Vi ønsker sjølsagt ikke
på noen måte å bidra
til at vi skal kompromittere soldatene eller familiene
deres, men pr. nå er det, slik vi oppfatter det, så liten
vilje fra forsvarsledelsens side til å gi informasjon
at det gir grunnlag for tro og tvil og spekulasjoner, kanskje da
også spekulasjoner som det overhodet ikke er noen grunn
til å ha. Et annet aspekt er at når offentligheten
vet så lite, blir det også vanskeligere
for oss som politikere å forsvare overfor våre
velgere at det skal brukes ressurser.

Mitt spørsmål til forsvarsministeren
er: Vil forsvarsministeren revurdere sin strategi i forhold til
informasjon til offentligheten, også for å unngå unødvendige
spekulasjoner?

