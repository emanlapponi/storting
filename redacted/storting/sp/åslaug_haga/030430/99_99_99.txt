 Mitt spørsmål til kultur-
og kirkeministeren er følgende:

«Filmleieavtalen mellom
kinoene og filmbyråene er innklaget for ESA. Avtalen er
i dag en viktig årsak til at Norge har et stort
antall små og mellomstore kinoer som kan tilby filmframvisning
til samme pris som store kinoer i de større byene. En oppheving
av filmleieavtalen vil føre til en konkurranse
der store kinoer med høyt publikumstall
vil favoriseres på bekostning av de små kinoene.

Hvordan vil statsråden forhindre kinodød
samt sikre publikum tilgang til populære
filmer til samme pris over hele landet?»

 Da EØS-avtalen ble vedtatt, ble den vedtatt
som en relativt snever handelsavtale. Så har dynamikken
i avtalen gjort at den nå omfatter stadig nye områder.
Det vi ser i forhold til filmleieavtalen, er at EØS-avtalen ikke bare
griper inn i kulturpolitikken, men også i distriktspolitikken.
Dette mener jeg illustrerer en meget betenkelig side
ved EØS-avtalen.

Det er riktig som statsråden sier,
at man har hatt en arbeidsfordeling mellom stat og kommune
når det gjelder kinoer. Spørsmålet er
nå om vi får en så elendig avtale, om
vi får så dårlige løsninger
på dette området at det blir nødvendig
for staten å gå inn og se på hvordan
man kan opprettholde kinoene rundt
omkring i landet sånn at folk faktisk får et likeverdig
tilbud.

Mitt spørsmål til statsråden
er: Hun må da nødvendigvis ha en mer offensiv
holdning til hvordan man skal greie å sikre at folk i hele
landet får et likeverdig filmtilbud, enn å vise
til at det er en arbeidsfordeling mellom stat og kommune?

 Statsråden har sjølsagt rett
i at Senterpartiet er opptatt av det lokale
sjølstyret. Det har vi vært, og det skal vi være.
Men problemet er at det stadig dukker opp nye
utfordringer for lokaldemokratiet, og det er lite penger
til rådighet. Det vil også være
situasjonen i forhold til det å sikre kinoene.

Men dette er en ganske interessant
affære. Jeg erkjenner sjølsagt at staten her ikke
er direkte part i forhandlingene som pågår i Brussel.
Samtidig griper dette spørsmålet dypt inn i den
norske kulturpolitikken. Derfor er det interessant å høre
hvilken rolle statsråden oppfatter at hun har i forhold
til denne prosessen, og om hun ikke i større
grad burde kunne bruke boksehansker i forhold til ESA
enn det ser ut til at hun har gjort. Hun sier at hun har tatt
opp saken, men statsråden gir ikke inntrykk av
at hun har kjørt saken hardt i forhold til ESA. Hvilket
handlingsrom mener statsråden at hun har i denne
saken og i forhold til EØS-avtalen?

