 Jeg tillater meg å stille følgende spørsmål
til helseministeren:

«Det foreligger
et EU-direktiv hvor reklamereglene endres slik at legemiddelfirmaer
kan reklamere for reseptbelagte medisiner mot astma, AIDS og sukkersyke
i en forsøksperiode på 5 år. Direktivet
er EØS-relevant. Det er fare for at direktivet kan føre
til økt medisinforbruk. Videre øker risikoen for
at folk får den medisinen det reklameres for, og ikke
den som er best for den enkelte.

Vil statsråden bidra til å hindre
at direktivet blir gjennomført i norsk rett?»

 Jeg takker statsråden for svaret, og
jeg er glad for at Regjeringa uttrykker en betydelig skepsis gjennom
det som nå er sagt, til at vi skal få reklame
på disse legemidlene. Jeg må bare få si
at jeg syns det er særdeles betenkelig om vi skulle ende
opp i en situasjon hvor vi får denne typen reklame,
for folk har jo behov for kunnskap om medisinene og ikke
behov for å bli utsatt for spekulativ reklame. Det vil
være et faktum at de positive sidene ved et medikament
vil bli overspilt i en reklamesammenheng, og de negative vil bli
underspilt.

Men da vil jeg gjerne spørre statsråden
om hvordan han ser på mulighetene for å vinne
fram med de norske synspunktene, og når han også påpeker
at man skal håndtere saken på politisk nivå,
hva det reelt sett vil innebære.

 Jeg er glad for at helseministeren bekrefter
at han sjøl vil ta opp dette spørsmålet
i sine kontakter med EU. Det er avgjørende viktig
at disse sakene også håndteres på politisk
nivå.

Det er sjølsagt en fare
for at en ikke kommer i mål med det som er de
norske holdningene, og mitt spørsmål til
helseministeren vil da være
hvordan han ser på en situasjon hvor Norge
i henhold til EØS-avtalen vil bli pålagt å åpne
opp for reklame, og om helseministeren oppfatter
dette spørsmålet som så alvorlig og viktig
at han vil vurdere om Norge i en sånn situasjon
bør sette foten ned og si: Nei takk, dette ønsker ikke
vi i norsk lovgivning.

