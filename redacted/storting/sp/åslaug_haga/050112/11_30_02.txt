 Her var det ikke mye sympati med alle dem som
opplever at de får livskvaliteten i hverdagen redusert fordi ulven
går og lusker rundt veggene.

Fylkesmannen i Oslo og Akershus, tre berørte
kommuner og Norges Jeger- og Fiskerforbund har alle tatt til orde
for at denne ulven, som har spesialisert seg på å luske rundt i
bebyggelsen og ta hunder, som jeg nevnte i mitt spørsmål, bør felles.
Direktoratet for naturforvaltning uttaler på sin side at dette ikke
er noen prioritert sak, siden de mener at det ikke er noen stor
fare for nye angrep.

Mitt første oppfølgingsspørsmål er om miljøvernministeren
faktisk ser på denne saken, som man har engasjert seg betydelig
i lokalt.

Det andre spørsmålet knytter seg til at stortingsflertallet
bad om at det skulle vurderes om nødvergeretten skulle utvides til
også å gjelde hund som blir angrepet av rovdyr. Spørsmålet er: Hvor
langt har departementet kommet i den vurderingen knyttet til nødvergeretten?

