 Det var mange svakheter ved rovdyrmeldinga
da den ble presentert, men den virkelig store svakheten ved meldinga
var at den knapt nok tok innover seg de følelsene og de opplevelsene
folk har, knyttet til å ha ulv eller store rovdyr rundt seg i hverdagen.
Man tok ikke opp det faktum at svært mange mennesker faktisk føler
at livskvaliteten blir redusert.

Ved behandlinga av rovdyrmeldinga uttalte en
samlet komité:

 Den menneskelige
siden av rovdyrbelastningene bør vies større oppmerksomhet. 

Komiteen ønsket derfor at det skulle

 settes i gang
undersøkelser som gir kunnskap om hvordan rovdyr påvirker folks
hverdag og livskvalitet .

Spørsmålet mitt er: Hva har departementet gjort
så langt når det gjelder å se på de menneskelige påkjenningene ved
å ha store rovdyr rundt seg i hverdagen?

