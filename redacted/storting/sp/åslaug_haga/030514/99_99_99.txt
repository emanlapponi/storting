 Mitt spørsmål til miljøvernministeren
er følgende:

«Miljøvernministeren godkjente
den 11. april etablering av golfbane på noe av landets
beste matkornarealer, på Atlungstad i Stange
kommune. Det går fram av saksdokumentene at planområdet
er del av et stort sammenhengende landbruksområde som er
meget godt egnet til å dyrke matkorn, og som representerer
noe av den mest næringsrike jorda i landet.

Hvorfor valgte statsråden å overse
den klare anbefalinga fra landbruksmyndighetene om å si
nei til omdisponering av disse arealene?»

 Etter det statsråden nå sier,
føler jeg behov for å understreke at jeg er meget
positiv til golf. Jeg synes det er en flott form for sport, og det
er mange, i alle aldre, som kan glede seg over den.

Jeg forstår også at
det er mange bønder som velger å legge ut arealer
til golfbaner, fordi inntjeninga i næringa er så dårlig.

Men mitt anliggende er ikke å ta
golfen, det er ikke å ta de bøndene
som legger ut jord til golfbaner. Mitt anliggende er at det må være
mulig å legge golfbaner til områder
som ikke representerer den aller beste matjorda.

I tilfellet Atlungstad er det ingen tvil om
at miljøvernministeren har valgt å bryte sine egne
retningslinjer for arealplanlegging og golfbaner – der
det står helt klart at jord som er egnet for matkornproduksjon,
skal skjermes.

Spørsmålet mitt videre blir
da: Betyr tilfellet Atlungstad at jordvernspolitikken er lagt om?

 Nå er det nok stor tvil om hvorvidt
det er slik at det ikke fantes gode alternativer
i rimelig nærhet til Hamar. Det er man uenig
om.

La meg videre følge opp med å si
at når statsråden nå har gitt godkjenning
for golfbane på Atlungstad, skulle jeg tro at det vil føre
til at en del andre utbyggere vil tenke på nytt – man
har jo trodd at jordvernsinteressene skulle veie svært
tungt i disse prosessene. Men nå tror jeg at en del vil
tenke seg om, fordi man ser at dette, i hvert fall på Atlungstad, ikke
har betydd tilstrekkelig.

Da blir spørsmålet mitt:
Kan statsråden garantere at tilfellet Atlungstad, altså at
det å bygge en golfbane på noe av den aller beste
matjorda vi har, er å betrakte som et engangstilfelle,
og at denne saken ikke vil skape presedens?

