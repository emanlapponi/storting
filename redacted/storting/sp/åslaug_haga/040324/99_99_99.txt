  «Miljøvernministeren har
i sin tid som statsråd fremma en rekke saker der grunneiere føler
seg overkjørt og fratatt råderett over egen eiendom. I
mange av sakene blir det heller ikke tilbudt noen
rimelig kompensasjon. Typiske eksempler på dette
finner vi f.eks. ved etablering av nasjonalparker, i arbeidet med barskogvern
og i rovviltforvaltningen.

Mener statsråden at den private eiendomsretten
er av underordna betydning, og at staten i mange tilfeller er en bedre
forvalter av utmarksarealene enn private eiere?»

 Jeg takker statsråden for svaret. La
oss gå litt mer konkret til verks.

Ved behandlinga av Regjeringas miljøvernpolitikk
og rikets miljøtilstand ønsket flertallet
en sterkere vektlegging av frivillighet i barskogvernet. Det var
enighet om at nye verneområder i størst mulig
grad skulle gjennomføres ved frivillige avtaler mellom
staten og aktuelle skogeiere. Flertallet sa også at
det skal legges sterkere vekt på å bruke
statens egne eiendommer aktivt i vernearbeidet.

Det har nå budt seg flere gode
anledninger til å følge dette opp i praksis. En
gyllen mulighet er i Buskerud. Her er det fremmet et privat verneforslag
om å frede 163 000 dekar av Sølvverkets
skoger i stedet for å gå videre med det omstridte
området Trillemarka–Rollagsfjell. Ved å velge
statens egen eiendom kan en unngå å gripe
inn i eiendoms- og råderetten og næringsgrunnlaget til
sannsynligvis over 100 grunneiere i de næringssvake distriktskommunene.

Synes statsråden det er riktig å gå videre
med svært omstridte barskogvernsaker som berører
et stort antall grunneiere, når det fins alternative vernearealer
på statens egen grunn eller arealer
som blir tilbudt på frivillig basis?

 La oss gå videre på spørsmålet om
erstatninger.

Husdyrhold og beitebruk er den næringsvirksomheten
som blir påført de største
direkte problemene ved økte rovdyrstammer, men også mulighetene
for å utnytte utmarka på andre måter
blir redusert. Det er en alvorlig mangel ved rovviltmeldinga at
den i så liten grad tar opp behovet for erstatninger. Meldinga
avviser at erstatning av tapte beiteretter er noe tema. Regjeringa legger
til grunn at lisensjakt og kvotejakt på rovvilt til en
viss grad skal kompensere for reduserte jaktmuligheter på annet
vilt, men avviser behovet for noen kompensasjon. Økte
rovviltbestander kan føre til at grunneiere blir
tvunget til å slutte å bruke beiteretten
sin. Vi vet også at særlig forekomst
av ulv tærer hardt på bestanden av jaktbart vilt.

Synes statsråden det er greit å føre
en politikk der grunneiere blir fratatt beiterett og jaktmuligheter
uten at dette blir kompensert på noen måte?

