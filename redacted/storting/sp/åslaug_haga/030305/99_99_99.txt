 Jeg har følgende spørsmål
til helseministeren:

«Ski sykehus er blitt en
del av Aker universitetssykehus. Det er uklart om Ski sykehus
skal bli etterbehandlingsavdeling for Aker, eller om det
skal utvikles som lokalsykehus
for Follos innbyggere. Dette skal bestemmes internt på Aker
og i Helse Øst. Innbyggerne i Follo er koplet fullstendig
ut av beslutningsprosessene. Stortinget vedtok i 1997–98
at det skulle bygges nytt lokalsykehus
i Follo da man omtalte lokaliseringen av det nye Rikshospitalet
til Gaustad.

Hvordan vil statsråden følge
opp vedtaket?»

 Mitt spørsmål til helseministeren gikk
konkret på hvordan han ville følge opp
vedtaket om bygging av Follo-sykehuset. Det ble det ikke
svart konkret på. Vi er for så vidt
blitt vant til at helseministeren ikke
svarer på konkrete spørsmål om helsepolitikken,
hovedsakelig fordi stortingsflertallet
har valgt en styringsform for sykehusene som gjør
at helseministeren har svært liten
innflytelse på sjølve utformingen av sykehuspolitikken.
Men det er sjølsagt mulig for helseministeren å ha
en holdning, og derfor vil jeg følge opp med å spørre helt
konkret: Hva er statsrådens holdning til bygging av Follo-sykehuset?

 Nå foregår det store omstillinger
i Helse-Norge, noe som bl.a. betyr at lokalsykehus
i realiteten ofte blir utvannet til sykehjem eller
helsestasjoner, og lokalbefolkningen er fratatt muligheten for å påvirke sykehustilbudet
der de bor. Mitt spørsmål til statsråden, også ut
fra det han svarte på mitt forrige spørsmål,
er følgende: Er det tilfredsstillende for helseministeren
at det foregår så store omlegginger i Helse-Norge
som det nå gjør, uten at statsråden har
nevneverdig mulighet til å påvirke den utviklingen?
Spørsmålet mitt går også på hvilke
ambisjoner helseministeren har for politisk
styring av helsesektoren.

