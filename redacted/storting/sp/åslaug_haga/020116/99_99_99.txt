 «Det er reist en debatt om spillereglene
i forbindelse med en eventuell ny folkeavstemning om EU-medlemskap.
Utenriksministeren har gitt uttrykk for at han ønsker
en folkeavstemning i forkant av at Regjeringa sender EU-søknad.

Hva er utenriksministerens begrunnelse for å foreslå en
annen prosedyre enn den man hadde i 1972 og 1994, og vil utenriksministeren
forplikte seg til å avholde en folkeavstemning etter
at forhandlingsresultatet er kjent?»

 Jeg takker for svaret. Jeg føler meg
glad for at EU-medlemskap ikke står på Regjeringas dagsorden,
men jeg skulle gjerne ha sett at utenriksministeren hadde forpliktet
seg også i forhold til en folkeavstemning etter
et forhandlingsresultat. Jeg skulle jo tro at det ville være
i alles interesse at folk hadde et best mulig grunnlag
for å ta stilling til et så viktig spørsmål
som om Norge skal meldes inn i EU eller ikke.
Og et best mulig ståsted for å ta stilling
til det vil en ha når en har et faktagrunnlag å forholde
seg til. Det vil en ikke ha hvis en kun har en folkeavstemning
i forkant hvor man bare spør om skal vi søke, eller
skal vi ikke gjøre det. Vi vet at i 1994 hadde
det stor betydning at man faktisk hadde kunnskap om forhandlingene.
En dårlig avtale på fiskeri og landbruk vippet
mange synspunkt.

Så mitt spørsmål
til utenriksministeren blir da – og som innledning til
spørsmålet må jeg bare si at
for mange av oss synes det (presidenten klubber) som om ja-sida
leter etter måter å få marginene
på sin side på for å få dette gjenstridige
folket inn i EU – om utenriksministeren kan se at endringer
av prosedyrene kan redusere legitimiteten av en eventuell
folkeavstemning.

