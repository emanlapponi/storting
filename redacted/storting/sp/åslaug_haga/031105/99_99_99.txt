 Mitt spørsmål til helseministeren lyder
som følger:

«I revidert nasjonalbudsjett varslet
Regjeringen at den ville komme tilbake i statsbudsjettet angående
strukturendringene innen helseforetakene. De som hadde
forventet at statsbudsjettet skulle invitere Stortinget til en bred debatt
om aktuelle strukturendringer innen helseforetakene, ble
skuffet.

På hvilken måte
vil statsråden involvere Stortinget i spørsmålene
om nedlegging av fødeavdelinger og akuttberedskap?»

 Jeg konstaterer at statsråden ikke vil
trekke Stortinget mer inn i disse spørsmålene.
Det er klart at han da påtar seg et tungt ansvar med å administrere
den sentraliseringa som nå skjer innenfor
sjukehussektoren. Situasjonen er jo den at styrene i helseregionene
nå forbereder kutt som innebærer betydelige
strukturendringer.

Så konstaterer jeg at helseministeren
tidligere i dag har sagt at han har bedt styrelederne i helseregionene
avvente endelig vedtak inntil Stortinget har
fattet sine budsjettvedtak. Det må bety
at helseministeren ser for seg at økte
midler vil bety færre og mindre strukturendringer. Spørsmålet
blir da: Hvordan henger det sammen med det helseministeren
tidligere har sagt, at det ikke er økonomien
som skal styre strukturen innen sjukehussektoren, det
er det kun de faglige vurderingene som skal gjøre?

 I forlengelsen av det siste statsråden
sier, tilsier de beregningene vi har fått fra Finansdepartementet,
at prognosen for oppsamlet effektiviseringskrav er 3 milliarder kr.
Det er altså det kravet som helseministeren
nå stiller til sjukehusene. Jeg kan ikke forstå annet
enn at det voldsomme effektiviseringskravet må bety én
av tre ting: Enten mener helseministeren
at det er så mye daukjøtt rundt omkring i sjukehusene
at det er mulig å kutte dette, eller så må han mene
at det er greit at tjenestetilbudet blir dårligere, og
at konsekvensen blir at man må legge ned akuttberedskapen
på fødeavdelinger, eller så har
helseministeren tapt i regjering. Mitt spørsmål
til helseministeren er: Hvilken av disse tre
vurderingene er det som er riktig?

