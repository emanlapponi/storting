 Jeg tillater meg å stille følgende spørsmål
til helseministeren:

«Statlig overtakelse av sykehusene
synes å bli en ulykke for pasientene. Eksempel: I Akershus
er byggingen av Follo sykehus utsatt på ubestemt
tid eller skrinlagt og Akershus Universitetssykehus på Lørenskog
er i en økonomisk forfatning som vil redusere behandlingskapasiteten
betydelig. Helseministeren lener seg på helseforetakene
og tillater at sykehusene blir ren butikk uten hensyn
til pasientene.

Når vil statsråden gripe
inn overfor denne utviklingen?»

 La meg dvele litt ved Follo sykehus. Statsråden
kunne ha valgt å legge til grunn at Helse Øst skulle ta
Follo sykehus som utgangspunkt, og at det skulle bygges.
Jeg syns det er uforståelig at helseministeren
har valgt å nullstille Follo sykehus, ikke minst
fordi det sykehuset var ment å skulle fylle en viktig rolle
innen psykiatrien.

Som helseministeren utmerket
godt vet, er det stor underdekning med hensyn til psykiatriske plasser
i Akershus, og spesielt i Follo. Hvordan mener
helseministeren at det psykiatriske tilbudet
i Follo skal dekkes når han gjennom de prioriteringene
som er lagt i forhold til Helse Øst, har valgt å legge
Follo sykehus på is?

 Ja, det er greit nok, det, at planene skal være
forankret. Men poenget er at her var det gjort et grundig arbeid
fra fylkeskommunen og fylkespolitikernes side, og det kunne man
ha valgt å ta som utgangspunkt i stedet for å la
Helse Øst begynne på null.

Men et litt annet aspekt av spørsmålet
mitt er: Når sykehusene drives som butikk, vil
pasientene bli vurdert ut fra om de er lønnsomme eller
ikke? Eldre mennesker som ofte har en rekke
sykdommer samtidig, blir altså dårlig butikk i
det systemet som er etablert.

Mitt spørsmål til helseministeren
blir da: Hvordan vil han sikre at eldre mennesker behandles
fullt ut i det etablerte sykehusmarkedet?

