 Dilemmaet for folk i Follo er at de ikke
veit hva slags sykehustilbud det vil være i regionen. Helse
Øst hadde et møte med stortingsrepresentanter
i dette hus for vel en uke siden, og da var man ikke i
nærheten av å prøve å svare
på de spørsmålene som ble stilt i forhold
til hvilke planer man har for Ski sykehus og de lokalsykehusfunksjonene
som folk i Follo mener at de skal ha tilgjengelig i nærmiljøet
sitt i Follo. Og siden Helse Øst ikke er villig til å gi
svar, har ikke vi som stortingsrepresentanter noen
annen mulighet enn å søke svar hos statsråden.

Det er en fortvilet situasjon i Follo
og ved Ski sykehus. De ansatte blir sjølsagt oppgitt. Faren
er at vi mister verdifull kompetanse. Folk i området blir
urolige, ikke minst eldre folk, som har hatt
et godt tilbud, og som ikke veit hva de skal forholde
seg til. Det er meget underlig når direktøren
for Aker universitetssykehus sier til Østlandets Blad
16. oktober at han ikke kjenner til noen
ting om kuttplaner ved Ski sykehus, og så veit vi at de
ansatte ble informert nettopp om kuttplaner fire
dager før. Mener statsråden at dette
er en klok måte å håndtere
omstillinger i helsevesenet på?

