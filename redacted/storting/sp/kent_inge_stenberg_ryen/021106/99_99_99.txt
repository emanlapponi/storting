 Jeg vil gjerne stille helseministeren
følgende spørsmål:

«I St.prp. nr. 1 for 2001-2002 omtales
behovet for en ny intensiv observasjonspost ved Statens senter for
epilepsi. Dette understrekes i Budsjett-innst. S. nr. 11 samme år
gjennom følgende: «Både ny sengeavdeling
og en ny intensiv observasjonspost mener komiteen
er viktig å få på plass i den aller nærmeste
fremtid.» Nødvendig forprosjekt er nå sluttført
og utbyggingen kan starte, men Helse Sør har ikke
prioritert oppgaven i sitt budsjett for 2003.

Vil statsråden ta initiativ
for å få i gang utbyggingen?»

 Det som må være styrende
for virksomheten i helseforetakene og for hva departementet og statsråden
foretar seg, må være det denne sal uttaler, og
det sies ganske klart i Budsjett-innst. S. nr.
11 for 2001-2002. Jeg har jo sitert dette allerede.

I en annen flertallsmerknad
som fremkommer i den samme innstillingen, sies det til
og med at «departementet bør påse at
Helseregion sør prioriterer bygging av en ny sengeavdeling
og en ny intensiv observasjonspost ved Statens senter for epilepsi».
Dette er jo et ganske klart politisk signal. Er det politiske
signaler som skal være styrende for hva helseforetakene
foretar seg, eller er det de resultatmål som
statsråden omtaler?

 I St.prp. nr. 1 for 2002-2003 omtales et nytt
system for styring og finansiering av investeringer
i helsesektoren. Det fremkommer der bl.a. et særskilt avsnitt
om store investeringsprosjekter, som viser til hvordan store investeringsprosjekter
kan håndteres dersom helseforetakene ikke finner
rom for disse investeringene innenfor ordinære
rammer. Vil statsråden kunne anse utbygging av intensivobservasjonspost
ved Statens senter for epilepsi som et slikt særskilt stort
investeringsprosjekt?

