 Jeg vil gjerne stille samferdselsministeren
følgende spørsmål:

«Samferdselsministeren er i ferd med å nedsette
en arbeidsgruppe som skal se på dagens trafikkopplæring
i skoleverket.

Synes statsråden at den ordinære
føreropplæringen bør inkluderes mer i
skolen, og vil statsråden ta initiativ til
at den arbeidsgruppe som nå nedsettes, også vurderer ulike
tiltak for å integrere slik opplæring i grunnskole
og videregående skole?»

 Det er mange måter å drive
trafikksikkerhetsforebyggende arbeid på, også gjennom
skolen, og det skjer til en viss grad allerede i dag. Det finnes
allerede et nasjonalt valgfag som heter trafikk- og bilføreropplæring,
som tar for seg teoridelen i føreropplæringen.
Når vi vet at teorikurs ikke lenger er obligatorisk,
og at det fører til at mange unge velger ikke å ta
det, i og med at det medfører en kostnad på kanskje 1 000-2 000
kr ekstra, ser jeg på dette å tilby et slikt kurs gjennom
skolen som en kostnadseffektiv måte å drive trafikkopplæring
på. Hvordan vil statsråden da gå fram for å koordinere
dette trafikale grunnkurset som hun snakker om, i forhold til det
tilbudet som allerede eksisterer? Og hvordan kan vi sikre at også andre
elementer ved den trafikkopplæringen som allerede tilbys
eldre elever i skolen i dag, ivaretas?

 Jeg takker for svarene så langt. Jeg
tror både statsråden og jeg innser at
det er et behov for å se på trafikkopplæringen
i skolen som en helhet. Det er også andre
forhold enn bare å tilby teorikurs som valgfag
som inngår i dette. Det kan f.eks. også dreie
seg om fraværsreglement, om hva slags type fravær som
skal føres på vitnemålet, om fravær
i kjøretimer skal kunne inngå i en pott som ikke
skal komme på vitnemålet, og slike ting. Jeg hadde
håpet at statsråden kunne slå to fluer
i en smekk når hun nå først nedsetter
en arbeidsgruppe som skal se på trafikkopplæringen
i skoleverket, slik at alle disse forholdene kunne bli
sett på og ivaretatt. Jeg lurer på: Hva er hennes
plan for å inkludere også de høyere
klassetrinnene i grunnskolen og videregående skole?

