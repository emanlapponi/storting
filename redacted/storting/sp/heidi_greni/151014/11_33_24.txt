 I komitéhøringen forrige uke, i forbindelse med tilleggsbevilgningen til flyktningtiltak, ble det både fra statsråden og fra Husbankens direktør understreket at Husbankens låneordninger og bostøtte var veldig viktig for å få økt boligtilbudet i kommunene. I statsbudsjettet for 2016 er Husbankens utlånsramme redusert fra 20 mrd. kr til 18 mrd. kr. Det vil bety at Husbanken vil finansiere færre boliger, en må regne med et økt press i boligmarkedet, og det gjør det vanskeligere å skaffe utleieboliger. Deler statsråden min bekymring der?


Også overslagsbevilgningen til bostøtte reduseres i neste års budsjett, og det har vært godt kjent gjennom flere år at bolig er det største hinderet for bosetting og for at kommunene tør å ta imot. Hvordan harmonerer dette med at bosetting av flyktninger i kommunene nå øker sterkt, og at søknadene om bostøtte må forventes å øke i takt med dette?


