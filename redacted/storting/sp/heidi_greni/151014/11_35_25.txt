 Statsministeren var i sin redegjørelse i går tydelig på at den store tilstrømmingen som vi ser nå, krever at vi tenker annerledes når det gjelder bosetting av flyktninger, og at vi må se på andre standarder når det gjelder bosetting – til og med teltleirer ble nevnt. Det er noe som jeg i utgangspunktet er skeptisk til. Det må iallfall være absolutt siste utvei, men kanskje blir vi nødt til å vurdere det også.


Senterpartiet har lansert en integreringsmilliard, der en del av den skal gå til å bygge om ledig boligmasse for raskere bosetting. Husbanken har ikke noen ordning der man kan bevilge ombyggingsmidler til private som inngår langtidsleiekontrakter, der de er forpliktet til å leie ut i en viss periode. Vi mener det bør på plass for å sette i stand private boliger til flyktningboliger. Er statsråden enig med meg i at det er et bedre tiltak enn teltleirer, i første omgang?


