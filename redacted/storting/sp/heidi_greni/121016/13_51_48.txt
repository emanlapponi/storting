 Det pågår stadig debatter om det skal være lov til å tigge i Norge eller om det bør forbys, og eventuelt hvordan tigging kan reguleres. Problemstillingen er aktuell. Tilstrømmingen av utenlandske tiggere har vært stor de siste årene. 




Den såkalte løsgjengerloven ble opphevet av et samlet storting i 2005. Fra 1. juli 2006 ble det lovlig å tigge i Norge. Det er en tydelig sammenheng mellom at lovforbudet ble opphevet og økningen i antallet tiggere. 




Tiggingen brer om seg ikke bare i Oslo og andre store byer, men også ellers i landet. Tiggerne dukker opp utenfor butikker, i fergekøer og på dørene hjemme hos folk. Det skaper frykt hos mange. Det er ubehagelig å bli oppsøkt slik hjemme av fremmede. Det har også vært episoder der eldre mennesker har blitt brutalt ranet og utsatt for vold fordi de ikke ville bidra. 




Det er sikkert ingen grunn til å påstå at hoveddelen av dem som tigger på dørene, vil stjele i tillegg. Samtidig er det forståelig at mange frykter at det er slik, og blir utrygge. All den tid det ikke innføres et generelt tiggeforbud, skapes det et press på kommunene for å ta et større ansvar for at innbyggerne skal kunne føle seg trygge i sine egne hjem. 




Hovedinnsatsen for å forebygge fattigdom og tigging innenlands og i andre land må selvsagt være sosiale tiltak og ikke kriminalpolitiske virkemidler. Norge bidrar bl.a. gjennom EØS-samarbeidet. Målet må være at flest mulig finner andre måter å tjene til livets opphold på enn å tigge. Da hjelper det lite at tigging er lovlig. Det gjør det mindre interessant å finne en jobb. Det finnes eksempler på at foreldre lærer opp ungene til å tigge i stedet for å oppmuntre dem og hjelpe dem til å ta skolegang. Dessverre er det mange unger som ikke får gjennomføre en utdanning selv om tilbudet er der. 




I tillegg – og det er det grunn til å understreke alvoret i – skaper det at tigging er lovlig, et marked for organisert tigging, der bakmenn tjener på andre menneskers nød. Om det er en ukjent bakmann eller en onkel som tvinger andre til å tigge, utgjør ikke store forskjellen for dem det gjelder, enten det er voksne eller unger. Politiet i Bergen og Hordaland for øvrig har gjort en god innsats mot menneskehandel, og de ønsker at tigging igjen skal forbys. 




Senterpartiet er opptatt av kommunal selvråderett og lokaldemokrati. Vi har programfestet at tigging igjen bør forbys, men så lenge det ikke skjer, mener vi at andre tiltak må gjennomføres. Det må åpnes for at kommunene selv kan regulere tiggingen. Bergen og andre byer har innført meldeplikt for dem som skal tigge. Det har bidratt til færre tiggere der. Likevel ser vi at mange steder øker antallet igjen etter en tid. 




Det kan være ulike virkemidler som er aktuelle. Meldeplikt er ett av dem, noe annet er å gi kommunene mulighet til å bestemme om, hvor og når tigging skal kunne skje. Vi mener kommunene bør få den muligheten. Videre har Justisdepartementet uttalt at det skal vurderes om det er mulig å hindre innreisetillatelse til folk som ikke kan dokumentere at de kan forsørge seg selv under oppholdet. Senterpartiet støtter at det blir gjort en slik vurdering. 




