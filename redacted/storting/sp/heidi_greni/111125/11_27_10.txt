 Jeg vil takke representanten Røe Isaksen for å ta opp et viktig tema. Et velfungerende Nav er helt avgjørende, både for oss som samfunn og for svært mange enkeltpersoner. Det er et stort ansvar å være samfunnets sikkerhetsnett. Dette ansvaret deler organisasjonen Nav med oss, som er lovgivende og bevilgende myndighet. 




La meg understreke én ting: Det er den norske arbeidsstokken som utgjør den dominerende delen av vår nasjonalformue. Den er 10–15 ganger mer verdt enn verdien av all oljeformue og annen realkapital. Samfunnsgevinsten av flere folk i arbeid kontra trygd ble beregnet av Econ i 2010. De fant at en økt yrkesdeltakelse av personer som kunne ha tatt ut tidlig pensjon, i størrelsesordenen 45 000 årsverk, ville ha gitt en gevinst på 20 mrd. kr i året og en redusert årlig utgift på 12 mrd. kr. Vi har med andre ord store arbeidskraftreserver. 




Fast arbeid og romslig inntekt er den viktigste forutsetningen for et godt liv. Det gjelder også de av oss som ikke har full arbeidsevne. Nav betyr mye for å få flere ut i arbeid og for å øke arbeidsnærværet. 




Vi vet at det nytter. Men vi hører sjelden om solskinnshistoriene. Jeg kjenner personlig mange med redusert arbeidsevne som er tilbake i arbeid, enten helt eller delvis, etter hjelp fra Nav. Jeg har selv erfaringer fra å være med i de prosessene, med et positivt samarbeid med Nav, både som tillitsvalgt og som arbeidsgiver. 




Det er også store forskjeller mellom Nav-kontorene. Små kontorer har ofte gode resultater. Små kontorer har mye bedre brukertilfredshet enn store. Dette er stikk i strid med spådommene da Nav-reformen ble innført. Mange snakket om at reformen var avhengig av en kommunestrukturendring. Småkommunene hadde ikke mulighet til å klare disse oppgavene. Nå virker det heller som om løsningen kanskje kunne være å dele opp de store kommunene i flere små enheter, for det er i de store kommunene utfordringene er størst. 




I en slik debatt er det mange forhold vi kan fokusere på. Jeg ønsker å fokusere på Navs viktigste oppgave: det å være til stede i lokalmiljøet. Med det mener jeg nærhet mellom Nav og innbyggerne, nærhet mellom Nav og bedriftene, nærhet mellom Nav og helsevesenet og nærhet mellom Nav og kommunene. 




Rundt 450 kontorer skulle være et godt utgangspunkt. Etableringen av Nav har vært en lang og omfattende prosess. Vi må likevel passe på at Nav underveis i prosessen holder fast ved sine hovedmål, og særlig utgjør en helhetlig og effektiv arbeids- og velferdsforvaltning. 




En forutsetning for å lykkes med dette er at flest mulig beslutninger og mest mulig kompetanse ligger hos dem som møter brukeren. Mange brukere opplever frustrasjon ved at beslutninger som gjelder dem, flyttes bort til usynlige saksbehandlere i forvaltningsenhetene. Vi må våge å stille spørsmål om det er en hensiktsmessig organisering. Vi lovet at folk skulle møte all kunnskapen og hjelpen innenfor én dør. Nå er det flere som trenger hjelp til å komme igjennom systemet, også blant dem som før fikk hjelp i førstelinjen. 




Et betydelig ansvar for at Nav skal fungere, ligger på oss som bevilgende myndighet. Vi må først sørge for at Nav har de redskapene som trengs for å gjøre en god jobb. Datasystemet som Nav har i dag, er utgått på dato. Navs ansatte skal bruke arbeidsdagen til å hjelpe folk i arbeid og aktivitet – ikke på å plotte informasjon fra ett datasystem til et annet. 




Det viktigste er at de som står på innsiden av døra, er de som har kompetansen. Jeg tror mange Nav-ansattes erfaringer og tilbakemeldinger er oversett. Det trengs bedre organisering og et mer ryddig opplæringstilbud for de ansatte, og vi må rett og slett flytte mer av kompetansen og beslutningsmyndigheten til den arenaen der saksbehandleren møter brukeren – til lokalkontoret. 




Vi må også sørge for at de reglene vi vedtar, er enklest mulig. Jeg er opptatt av at kommunestyrene rundt om i landet skal engasjere seg i arbeidet med Nav. Nav er et partnerskap mellom kommunene og staten. 




Nav er ikke ferdigstøpt. Jeg, og Senterpartiet, er opptatt av at brukerfokuset skal settes fremst i all videre utvikling i Nav. 




