 Jeg har følgende spørsmål
til landbruksministeren:

«Driftstilskudd
for melk i Nord-Norge for i fjor er ifølge jordbruksavtalen
66 000 kr. Likevel har melkeprodusentene fått
utbetalt langt mindre. Tall fra Landbruksdepartementet viser at
det står 130 mill. kr ubrukt på posten driftstilskudd
for melk.

Vil statsråden sørge for
at melkeprodusentene får utbetalt det de har rett til etter
jordbruksavtalen?»

 Jeg må vel kunne si at jeg er en smule
overrasket over svaret. Det er tydelig at her er det en helt ulik
forståelse av hva som har skjedd, og hva som er krav og
rettigheter ifølge jordbruksavtalen mellom på den
ene side produsenter og jordbruksorganisasjoner og på den
annen side staten.

Ifølge årsoppgavene som er
sendt fra meieriselskapene til produsentene, har ikke
produsentene mottatt 66 000 kr i 2001. De har
mottatt langt mindre enn det. Årsaken til det er at den
siste månedlige betalingen ikke ble foretatt.
Det kan så langt jeg ser, ikke ha noen
annen sammenheng enn at man rett og slett har fått en glipp
i overgangen mellom de ansvarlige for utbetalingene, som har
gjort at produsenten faktisk er skadelidende.

Jeg skjønner at statsråden
ser på dette som en rent teknisk beregning. Men jeg synes
det hadde vært interessant om
statsråden her hadde gått inn i en dialog
med produsentene og jordbruksorganisasjonene om saken én
gang til, for å rydde opp i eventuelle uklarheter og den
helt ulike oppfatning som man har omkring spørsmålet.

 Jeg får bare erkjenne at
landbruksministeren mener at melkeprodusentene har fått
utbetalt 66 000 kr. Melkeprodusentene mener
at de ikke har fått utbetalt det, men noe langt
mindre, og at det plutselig står 130 mill. kr
ubrukt på en post knyttet til Landbruksdepartementet.

Jeg synes at det hadde vært formålstjenlig
for å få et godt klima under de kommende jordbruksforhandlingene at
man i de minste hadde gått inn i en dialog
for å finne ut hva som er årsaken til at man her
har en helt ulik virkelighetsforståelse omkring saken.

