 Jeg tillater meg å stille følgende spørsmål
til fiskeriministeren:

«Adgangsbegrensninger i sildefisket
har medført at en rekke fiskere langs trøndelagskysten
har kommet i en svært vanskelig situasjon.
Dette gjelder de som tradisjonelt har drevet landnotfiske og nå blir
utestengt fra sildefiske ved den måten man har valgt å gjennomføre
adgangsbegrensninger på.

Hva vil statsråden gjøre
for å rette opp den urimelige skjevheten disse fiskerne
er utsatt for?»

 Jeg må si jeg synes det er synd at
fiskeriministeren ikke er villig til å se nærmere
på dette problemet, som jeg oppfatter som et helt særskilt
problem i den forstand at det ikke har manglet
vilje hos disse kystfiskerne til å kvalifisere seg i de årene
departementet har satt som kvalifiseringsperiode. Vandringsmønsteret til
silda har imidlertid gjort at det ikke var sild i området
i de årene departementet har satt som kvalifiseringsperiode.
Det er et spesielt problem som har rammet dem
langs Trøndelagskysten, som nå opplever at silda
er på vei tilbake, men at de blir stengt ute av fisket.

Det er også erkjent offentlig
fra fiskerlagsorganisasjonene i ettertid at denne gruppen av fiskere
kommer uheldig ut, at de er i en spesiell situasjon, og at det dreier
seg om mange kystfiskere som i realiteten er helårsfiskere, som
nå blir stengt ute. Selv om ministeren sier at
det er vanskelig, vil jeg allikevel håpe at han
kan se videre på dette spørsmålet som
en spesiell situasjon.

 Det tjener ikke akkurat Nord-Trøndelag
fylkeskommune til ære – det er jeg helt enig i – at
de ikke gir svar tilbake.

Jeg er opptatt av at spørsmålet
om lukking av allmenninger er en problemstilling for seg. Det kan
nok være ulike meninger om det er riktig å lukke
allmenninger, slik en nå foreslår både
for sild, hyse og sei. Men det jeg er opptatt av her,
er den helt spesielle problemstillingen som jeg mener
disse kystfiskerne og det tradisjonsrike fisket særlig
knyttet til landnot er utsatt for. Jeg ser at det er vanskelig å innføre
ordninger som kan skape presedens for andre deler av landet,
men mitt poeng i dette spørsmålet var at for kystfiskerne
i Trøndelag og for dem som har drevet det tradisjonsrike
landnotfisket – og mange av dem er helårsfiskere – har
det skapt et problem som ikke lar seg løse
ved å reise lenger ut på havet og fiske.

