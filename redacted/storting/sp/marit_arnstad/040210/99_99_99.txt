 Senterpartiet ønsker
at en skulle få prøvd ut en ordning med et uavhengig
distriktsombud, som løpende kunne ha vurdert konsekvensene
for distriktene av de nasjonale beslutninger som tas på ulike
politiske områder, og også bidratt til å få en
bredere debatt omkring distriktspolitikken og dens konsekvenser.
Jeg er nok enig med dem som sier at Effektutvalget på en måte har
gitt oss en forsmak på dette. Det er interessant
at en del av konklusjonene der også er veldig
tydelig på både hvilket handlingsrom
en har som en kunne ha utnyttet, og også at politiske
beslutninger har hatt konkrete virkninger i negativ retning.

På en måte ser
Senterpartiet på et distriktsombud
som en mulighet for å ha et stående effektutvalg,
som løpende kan vurdere de samlede konsekvensene. Det ville
nok gitt oss et bedre og mer uavhengig kunnskapsgrunnlag for å kunne
vurdere distriktspolitikken i sin helhet. Senterpartiet
kan dessverre ikke være
med på å si at Kommunal- og regionaldepartementet
gjør det i dag. Det er klart at Regjeringen – og
uttalelser fra statsråden bekrefter jo det og etterlater
liten tvil om det – har sin egen agenda i distriktspolitikken.
En del av de kommentarer og også uttalelser som
vil falle, vil jo være preget av den politiske agendaen
en faktisk har. Det er ikke noe galt i det, men det tilsier
kanskje nettopp at en kunne trenge et uavhengig organ
som kunne vurdere de løpende konsekvensene.

Dessuten tror jeg vi gjennom dagens
system, på tross av den koordinerende rollen som Kommunal-
og regionaldepartementet skal ha, mangler evnen til å se
virkningene av beslutningene i andre sektorer. Jeg vil peke
på de rasjonaliseringer og omstillinger en har sett innenfor
den statlige sektor og deres virkninger på en
del utkantområder. Særlig en del administrasjonssentra
i utkantene er typiske eksempler på at
vi ikke helt klarer å beregne virkningene som
avgjørelser har på utkantområder og distrikter.

Senterpartiet ser ikke
på dette som et ombud i den forstand at det skal være noen
form for klagemur. Det kunne sikkert ha vært mulig å finne
et mer treffende navn på det. Vi ønsker
oss et organ som skal fungere på samme måte som
Glesbygdsverket i Sverige. Og det er ikke noen klagemur
i dag. Det angir konsekvenser av hvordan nasjonal
politikk virker på en rekke felt for distriktene og for
landsbygda – det er det som her er poenget.

Senterpartiet er redd for
at en engangsutredning som den fra Effektutvalget vil bli fortiet
dersom det ikke kommer til passende konklusjoner i politisk
forstand. Et bestående ombud ville ikke blitt
fortiet på samme måte, men kunne hatt en sterkere
rolle i denne sammenhengen.

Vi i Senterpartiet har
imidlertid et håp om at en lokaldemokratikommisjon, i en
viss tidsperiode i alle fall, vil kunne fylle en type
funksjon, og at også at Distriktskommisjonen
vil kunne ivareta en del av funksjonene. Likevel ønsker
Senterpartiet at en skulle ha opprettet et slikt uavhengig
ombud.

Jeg vil med dette ta opp Senterpartiets forslag,
som vi mener det er nødvendig å få realitetsbehandlet
i salen her i dag. For øvrig tror jeg dette er et spørsmål
en også vil komme tilbake til ved senere korsveier.

