 Innstillingen om råfiskloven i løpet av de to siste årene, er enstemmig, og jeg tar ordet bare for kort å kommentere ett konkret punkt i innstillingen der det fra Senterpartiets side er behov å utdype det som er sagt.




Råfisklovens system innebærer at fangster som landes i Norge, ikke kan føres ut av landet uten at de er omsatt gjennom eller godkjent av et salgslag. Vi har altså et såkalt transittforbud, som er en viktig del av sjølve systemet bak råfiskloven. Det er nå utfordret fra Sverige og Danmark i forhold til EU-kommisjonen og EUs system for spørsmål om en ulovlig vridning av konkurransen. Komiteen har bemerket dette, og har sagt at den understreker betydningen av at dette spørsmålet blir løst, og at departementet på en egnet måte orienterer om den videre utviklingen i saken.




Jeg har bare lyst til å understreke – kanskje den sjølsagthet – at det er viktig for Senterpartiet at dette spørsmålet løses på en slik måte at man fortsatt kan opprettholde et transittforbud. Det er nødvendig å presisere dette, for Senterpartiet er av den oppfatning at dersom man ikke løser denne saken på en slik måte at man kan opprettholde transittforbudet, vil man også kunne uthule sjølve råfisklovens system og formål.




 Det er viktige spørsmål interpellanten tar opp. Og det er vel kanskje litt enkelt av statsråden å avfeie interpellanten med at hun sier ja takk til begge deler, for det gjør faktisk også fiskeriministeren sjøl. Han gjentar også målene fra Stortinget om at kystflåten skal være ryggraden i fiskerinæringen og langs kysten. De fine ordene om kystflåten bruker vi alle. Spørsmålet er hvilket innhold vi legger i dem.




Jeg har ofte savnet en debatt om de mulighetene som kan ligge i kystfisket og i kystflåten i årene framover, nettopp fordi vi ikke skal skape pessimisme knyttet til en næring som er så viktig for sysselsetting og distriktspolitikk i Norge, men kan bidra både til framtidstro og til rekruttering – og til et sterkt og viktig kystnært fiske.




Det er klart at det er interesser som må balanseres i årene framover. Meldingene som har kommet om at flere årsklasser av fisk kan være utryddet, gir grunn til bekymring. Det er et spørsmål som Stortinget også tidligere i denne sesjonen har vært opptatt av, og som vi har hatt ganske sterke oppfatninger og formeninger om. Jeg synes det er viktig å understreke at den ressurssituasjonen som en kan få i årene framover, ikke vil bli bedre av at det fanges stadig mer småfisk. Det vil ikke bli økte bestander av det. Og en legger ikke grunnlaget for et økt verdiskapingspotensial dersom en tillater stadig flere trålere å fange småfisk som er under det vi anser som bærekraftig.




Vi gjentar at kystflåten har stor betydning når det gjelder sysselsetting, ressursforvaltning, verdiskapning og bosetting langs kysten. Vi bruker disse ordene alle sammen. Spørsmålet er: Hva legger vi i det?




Jeg tror det er mange innenfor denne flåtegruppen som fortsatt husker det som skjedde på slutten av 1980-tallet, og som føler at de ble fratatt en del historiske rettigheter fra det tidspunktet. I 1991 satt denne flåten igjen med over 14 pst. av den norske totalkvoten. I dag har andelen sunket til 7 pst. Det er derfor ikke rart at de er opptatt av spørsmålet om å lukke allmenningen, at de er opptatt av forholdene for gruppe 2, som mange av dem føler seg skjøvet over til, og at de er opptatt av hvilke forventninger og hvilke muligheter fiskeriministeren ser i forhold til det de gjør.




Det er vanskelig å bli klok på hva Regjeringen vil. På den ene siden holder en fast ved målet om at kystflåtefisket er ryggraden, men signaliserer samtidig at det er de store som skal prioriteres, og at vi må ha en strukturendring. Mange leser dette som at det er de minste som må presses ut.




En tar ikke stilling til stadig mer fangst av småfisk og det uheldige bærekraftige og verdiskapingsmessige i det, og en tar heller ikke stilling til den kritikk som er kommet når det gjelder gruppe 2s vilkår i torskefisket, som også Fiskarlaget har erkjent er en skjevhet.




Jeg vil til slutt bare si: Jeg synes det er bra å ha en slik interpellasjonsdebatt. Den har sjølsagt vært altfor kort, og jeg vil oppfordre Regjeringen til å legge fram en egen fiskerimelding, slik at vi får en bredere debatt om strukturen i fiskerinæringen i framtiden – for det er en debatt som er viktig for hele det politiske miljøet.




