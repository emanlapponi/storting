 «Reduksjonen av midler til Havforskningsinstituttet
har ført til at innsatsen blant annet på flerbestandsforskning
må reduseres. I en situasjon med økende
bestander av sel og hval er dette svært uheldig.

Hva vil statsråden gjøre
for å sikre at forskningen på dette området
kan videreføres og utvides til også å omfatte
sjøpattedyr?»

 Kommentaren til budsjettsituasjonen ved Havforskningsinstituttet
og Fiskeriforskning i Tromsø er det jeg vil kalle en smule
skjønnmaling, ettersom den forventede ressursinnsatsen
på disse områdene i forhold til det budsjettet
som ble framlagt i begynnelsen av oktober, ble kuttet ved den tilleggsproposisjonen
som ble framlagt i begynnelsen av november. Så vidt jeg
husker ca. 7 mill. kr i minus på Havforskningsinstituttet
og ca. 3 mill. kr på Fiskeriforskning
i Tromsø.

Når det er sagt, vil jeg si at jeg
synes det er positivt at fiskeriministeren er opptatt av dette spørsmålet.
De reduksjonene som kom fra den nye regjeringen, skapte en viss
usikkerhet omkring den framtidige innsatsen på dette området.
Jeg synes derfor det er positivt at ministeren nå sier
så tydelig at han ønsker seg en kraftigere
innsats på området.

Ellers vil jeg benytte anledningen til å spørre
om en slik ny innsats ikke bare skal skje innenfor
en ny organisering, men i tiden framover også kommer
til å skje gjennom en helt bevisst ressursmessig prioritering.

 Jeg får konstatere at fiskeriministeren
og jeg ser ut til å være enige om beskrivelsen
av behovet for en mer intensiv forskning på dette
feltet, særlig i en tid der vi ser at det er økende
bestander av både sel og hval. – Så får
vi komme tilbake til de framtidige budsjettdiskusjonene når
fiskeriministeren og resten av Regjeringen har vært på Halvorsbøle
og Stortinget igjen får budsjettspørsmål
til drøfting.

