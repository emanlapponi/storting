 Jeg har følgende spørsmål
til helseministeren:

«I likhet med mange andre
sykehus må sykehusene i Nord-Trøndelag
hente inn en betydelig driftsmessig ubalanse i sine
budsjett for inneværende år. I tillegg
til reduksjon i andre inntekter har
Helse Nord-Trøndelag fått et reelt kutt
i den statlige rammen på over 40 mill. kr.

Hva mener statsråden blir
virkningen av at de statlige ressursene til sykehusdrift reduseres?»

 Helseministeren har helt
rett i at det som opptar meg, er den mer generelle situasjonen for sykehusvesenet
i landet, og at situasjonen for sykehusene i Nord-Trøndelag
i og for seg bare illustrerer eksempelvis den store og
vanskelige utfordring som en del av sykehusene
vil stå overfor. Jeg er klar over at det er gitt innrømmelser
i forhold til et års ekstra innsats for å kunne
komme etter med hensyn til det driftsmessige underskuddet,
men samtidig er det klart at her kan det ligge ulike prisforutsetninger
fra staten og sykehusene om hva som er realistisk
når det gjelder pris- og lønnsutvikling i tiden
framover, som også spiller inn på hva
som er realismen i budsjetteringen.

Helseministeren er inne
på at det er store utfordringer knyttet til muligheten
for å oppnå driftsmessig balanse, og også forholdet
til effektivisering av kostnader. Det er godt mulig at det fortsatt
er mye å kunne spare inn på i norsk helsevesen.
Men spørsmålet er: Er det mulig å gjennomføre
den type effektivisering og kostnadsreduksjon som sykehusene
nå står overfor, uten at det går på bekostning
av tilbudet til folk flest og også nærheten
til sykehustjenestene?

 Den situasjonen vi er i når det gjelder
flere sykehus, illustrerer kanskje at det ikke nødvendigvis
var organiseringen av eierskapet som var problemet
i sykehusvesenet, men at de utfordringene sykehusene står
overfor, er langt mer kompliserte og kanskje også omfattende
enn som så. Det er mulig at helseministeren
med sin partibakgrunn vil være enig med meg i
det. Men det er klart at det vi står overfor nå,
er hvordan de skal håndtere utfordringen i årene
framover med det eierskapet som er, og de ressursene som
er. Det som bekymrer meg, er at ønsket om en
spesialisering av funksjoner og de kostnadsbesparelsene en ser i
forhold til spesialisering av funksjoner, kan gå på bekostning
av nærheten til tilbudet som særlig er viktig
i forhold til akuttmedisinske funksjoner, og også funksjoner
som f.eks. fødeavdelinger. Ser helseministeren
det samme problemet?

