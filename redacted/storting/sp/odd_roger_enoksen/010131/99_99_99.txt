 Jeg vil gjerne stille følgende spørsmål
til utenriksministeren:

«Lofotterminalen i Leknes har blitt
påkostet 11 mill. kroner og stod ferdig for 4 år
siden. I henhold til Aftenposten 22. januar 2001 er anlegget nå stengt
for landing av fisk fra tredjeland fordi EUs inspektører
ikke er tilfreds med sine arbeidsforhold på anlegget. Ifølge
ESAs planer skal anlegget inspiseres hvert femte år. På grunn av
stengningen lander nå russiske trålere sine fangster
i EU-land. 

Forstår utenriksministeren at denne
avgjørelsen er urimelig, og vil han ta initiativ for å få saken
løst?»

  Jeg registrerer at utenriksministeren stiller
seg tvilende til framstillingen i Aftenposten. Jeg er
enig med utenriksministeren i at det selvsagt ikke skal stilles
krav om en mindre streng veterinær grensekontroll i Norge
enn i andre EØS/EFTA-land. Det skulle bare mangle – det
ville reise tvil om norske produkter holder mål. Men det
er ikke bare fra Lofoten denne type meldinger har kommet inn. Etter
at jeg fremmet dette spørsmålet, er det kommet
henvendelser fra flere kanter av landet hvor man har hatt samme
problemet, bl.a. fra Averøy, hvor det hevdes at kontrollørene var
mest opptatt av størrelsen på garderobeskap og
av kontordører, og ikke av de fysiske lokalitetene. På samme
måte hevdes det i forhold til Lofotterminalen at man var
misfornøyd med kontor- og dusjfasiliteter for EU-kontrollørene,
som altså skal på besøk hvert femte år. Dersom
dette er tilfellet, og dersom også de meldinger som er
kommet fra f.eks. Averøy, holder stikk, må jeg
si at det er helt urimelig at man skal stille den type krav til terminaler.

  Fra min side vil jeg gjerne fastholde at det
som her er kommet fram, er flisespikkeri. Det som må være
viktig, er å få et regelverk som ivaretar produktkvalitet
på en tilfredsstillende måte, og at ikke norske
myndigheter aksepterer at man skal legge seg på et detaljeringsnivå som
nærmest gjør det umulig å få godkjent
norske produksjonslokaler og norske anlegg, slik det kan synes som
om man her har problemer med. Mitt avslutningsspørsmål
blir derfor: Vil utenriksministeren følge opp dette spørsmålet
tett for å sørge for at vi har et regelverk som
det er mulig å overholde for norske aktører innenfor
bransjen?

