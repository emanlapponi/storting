 Jeg vil gjerne få lov til å stille
forsvarsministeren følgende spørsmål:

«Siden Stortinget vedtok etablering
av Regionfelt Østlandet i 1999 er en rekke av miljøforutsetningene
for vedtaket radikalt endret. Disse endringene må forelegges Stortinget.

Vil statsråden ta initiativ
til å sikre at Stortinget på egnet måte,
for eksempel gjennom en redegjørelse,
blir informert om de endrede forutsetningene
for etablering av Regionfelt Østlandet?»

 Jeg må si at jeg er noe forundret
over svaret som forsvarsministeren nå gav. Min oppfatning
er fortsatt at miljøforutsetningene er radikalt endret
i forhold til det som var utgangspunktet for prosjektet.

For det første blir det
gjort betydelige inngrep i Rena-elva, som tidligere har vært
skjermet for militære inngrep. Enda mer alvorlig
anser jeg det for å være at giftutslippene
til vann sannsynligvis vil komme til å bli mellom
tre- og firedoblet i forhold til hva som var forutsatt ved etablering
av Regionfelt Østlandet. Dette gjelder bl.a. for flere typer metaller.
Det var forutsatt f.eks. et blyutslipp på 10 tonn, mens
det ser ut til å kunne bli så høyt som
19 tonn. Det er riktig at Forsvaret vurderer å gå over
til annen type ammunisjon, men det vil allikevel ikke
forhindre store utslipp av kobber, sink og f.eks. hvitt fosfor.
I tillegg til dette er det også kjent at det
er langt flere som vil bli berørt av støyproblemer
enn det man i utgangspunktet hadde antatt.

Det er en forutsetning for et fungerende demokrati
at statlige inngrep behandles på en grundig måte,
og at man tar reelle hensyn i prosessen. Det kan ikke
aksepteres at Forsvaret endrer bruken av feltet på tvers
av forutsetningene som ble lagt til grunn i 1999, uten at de berørte
parter blir tilstrekkelig hørt og også Stortinget
har hatt et ord med i laget. Med utgangspunkt i forsvarsministerens første
svar blir da mitt oppfølgingsspørsmål:
Ser ikke forsvarsministeren at hensynet både
til inngrep i elva, hensynet til giftutslipp
og hensynet til støy har endret seg i forhold
til de opprinnelige vedtak?

 Det er også oversendt en rekke
spørsmål som tar opp problemstillinger knyttet
til Regionfelt Østlandet hvor nettopp miljøaspektet ikke
er berørt. Det er helt riktig at det er et demokratisk
vedtak som ligger til grunn for bygging av Regionfelt Østlandet. Det
demokratiske vedtaket er bygd på gitte forutsetninger,
og vi har da noe ulik oppfatning av hvor stort avviket
er i forhold til de gitte forutsetningene.

Mitt avslutningsspørsmål
til statsråden blir kort og godt: Vil statsråden
garantere at Forsvaret vil holde seg innenfor
de rammer, bl.a. med hensyn til miljø, som ble satt av
Stortinget i 1999?

