 Det skulle kanskje ikke være nødvendig å slå fast enda en gang at fiskerinæringen er en av våre aller viktigste næringer og vil komme til å være det også i framtiden. Det er derfor viktig å ha troverdighet både i forhold til miljøaspekt, i forhold til økonomi, i forhold til kvalitet og i forhold til ressursforvaltning. Det er nødvendig i forhold til markedet, det er nødvendig i forhold til det internasjonale samfunn og det er nødvendige hensyn til nasjonens renommé at man klarer å ivareta en skikkelig ressursforvaltning, og at man kommer ulovligheter til livs i enhver næring, og spesielt i en næring som denne, hvor vi forvalter en felles bestand, en sårbar bestand, som vi både i stor grad er økonomisk avhengig av, og som ikke minst i ressurssammenheng har stor betydning.




Stort sett er det ryddige forhold innen fiskerinæringen, men vi kommer selvfølgelig ikke bort fra at med de store økonomiske verdier som står på spill, vil fristelsen til å omgå reguleringer og ulike bestemmelser kunne komme til å bli for stor for enkelte. Vi vet – og har sett eksempler på – at det både skjer underrapportering, at det skjer utkasting, at det skjer avgiftsunndragelse f.eks. i forhold til toll. Det er selvfølgelig nødvendig og viktig at vi gjør det vi kan for å komme dette til livs, både av hensyn til næringen selv, av hensyn til Norges renommé som fiskerinasjon og av hensyn til det store flertallet innenfor fiskerinæringen, nemlig de som opptrer lovlydig og gjør jobben sin slik som den skal gjøres.




Det er svært alvorlig hvis vi får et rykte som en nasjon som driver med fusk og ulovligheter og ufornuftig ressursforvaltning. Det er på langt nær situasjonen. Jeg tror Norge har et godt renommé som fiskerinasjon. Det er det også viktig å ta vare på, og vi må i den situasjonen og den debatten vi nå har, heller ikke glemme at fiskerinæringen skal forholde seg til til dels kompliserte reguleringer og et komplisert regelverk som kan gjøre noen til lovbrytere uten at man hadde tenkt at man skulle bli det. Så etterforskning og mulighetene for innrapportering må brukes med fornuft, og det må legges til rette for at man ikke skal få tilstander i næringen som ingen ønsker, med rapportering også for den minste ting. Det har heller ikke vært situasjonen. Etter min oppfatning representerte faktisk tipstelefonen et godt innspill i debatten mot fiskefusk. Selvsagt kan man diskutere hva som er de beste virkemidlene. Det må også til enhver tid gjøres, både av myndighetene og av næringen selv. Det har jeg også registrert gjøres bl.a. i regi av det etikkprosjektet som næringen selv har tatt initiativ til, også etter møtet med fiskeriministeren, som det henvises til i brevet. Det synes jeg er bra. Dette er et arbeid som man bør ha fokus på framover, i lag med andre tiltak som kan være med og styrke Norges troverdighet som fiskerinasjon, og som kan være med og bidra til at vi får bukt med det som måtte forekomme av fusk i næringen.




Med hensyn til nedleggelsen av tipstelefonen, tror jeg bare rett og slett vi kan erkjenne alle sammen at det var en åpenbar bommert at det ble gjort så raskt etter at den nye regjeringen tiltrådte. Det bekreftes jo for så vidt av at man har sett det nødvendig å opprette en ny tipstelefon hos Økokrim, der Økokrim ikke fungerer som noe annet enn et sentralbord for Fiskeridirektoratet, i og med at alle henvendelser videreformidles ubehandlet direkte til Fiskeridirektoratet der den gamle tipstelefonen lå. Det bekrefter inntrykket av at Økokrim fungerer som et sentralbord. Og ærlig talt: Økokrim har andre og viktigere ting å drive med enn å være sentralbord for den gamle tipstelefonen. Det synes jeg er for dårlig. Men i likhet med det tidligere talere har sagt: La nå fortid være fortid, og la oss i fellesskap prøve å være enige om at det som nå er viktig, er å prøve å få bukt med det som foregår av ulovligheter i denne næringen, og at vi kan samle oss om tiltak som kan bidra til å få en best mulig forvaltning, slik at næringen skal kunne opprettholde og styrke sitt renommé. I den sammenheng mottas alle bidrag med takk. Jeg tror også denne salen står seg på at vi er konstruktive og er medspillere i et arbeid for å få til bedre tilstander i næringen.




