 Jeg vil gjerne stille følgende spørsmål
til samferdselsministeren:

«Etter at lokomotiv og vogner
ble erstattet med motorvogn av typen BM 93, også kalt
Agenda, i dagtoget på Nordlandsbanen, har reisende på denne
banestrekningen fått et sterkt forringet tilbud. Togtypen
mangler både barneavdeling, bistrovogn og hvilestolavdeling,
noe det tidligere dagtoget hadde. I tillegg tåler ikke
togtypen nordnorsk vinter.

Hva vil statsråden gjøre
for å sikre et tjenlig persontogtilbud på Nordlandsbanen?»

 Det er selvsagt mulig å være
godt fornøyd med at det er blitt flere avganger
og kortere reisetid, uten dermed å være
fornøyd med togtilbudet som det framstår
i sin helhet. Så det er ingen motsetning mellom
det Senterpartiet sa i budsjettsammenheng, og
det at vi også ønsker bedre
komfort og ikke minst betjening i forhold til dem som
bruker toget. Jeg går ut fra at statsråden og
jeg er enige om at det er et mål at flest mulig skal reise
med toget mellom Trondheim og Bodø, og at toget
skal være et reelt alternativ til fly.
Derfor er jeg noe usikker på hva statsråden egentlig
nå svarte.

Det er greit at NSB fortløpende vurderer
hva som er mest tjenlig, men vi vet at dette også avhenger
av hva slags rammebetingelser NSB får fra politiske myndigheter.
Mitt spørsmål til statsråden er da: Hva
akter statsråden å gjøre for å forbedre
togtilbudet på Nordlandsbanen utover de tiltak som allerede
er igangsatt – for jeg registrerer at det fortsatt kommer
inn massevis av klager på togtilbudet?

 Jeg takker statsråden for svaret.

Jeg er hjertens enig med statsråden
i målsettingen, men la meg bare helt kort avslutningsvis
spørre statsråden: Innebærer
det statsråden nå svarer, at hun vil følge utviklingen
i forhold til Agenda-toget på Nordlandsbanen tett og er
innstilt på å sette inn ytterligere tiltak hvis det
fortsatt skulle vise seg at tilbudet blir oppfattet som for
dårlig?

