  Jeg vil tillate meg å stille følgende
spørsmål til miljøvernministeren:

 «Da miljøvernministeren
6. oktober 2000 fortalte at Regjeringen hadde bestemt seg for å tillate
gasskraftverk uten rensing av CO2-utslippene, sa statsråden
at det var sannsynliggjort at gasskraftverkene ville føre
til utslippsreduksjoner totalt sett i Europa. Forskningssjef Torstein A.
Bye i SSB sier til Dagbladet 27. oktober 2000 at mest sannsynlig
vil gasskraftverkene bidra til økte totalutslipp av CO2. 

Hvorfor fortiet statsråden den delen
av SSBs rapport?»

  Jeg takker statsråden for svaret. 

Situasjonen er jo den at i debatten i Stortinget
om miljøvernpolitikken den 12. oktober, ble det
pekt på rapporten fra Frischsenteret som et supplement
til SSB-rapporten. Nå er jo imidlertid situasjonen den
at etter redegjørelsen fra statsrådens side er
det den 31. oktober et oppslag i Dagbladet hvor den forskeren ved
Frischsenteret som har foretatt disse undersøkelsene, sier
følgende til Dagbladet:

 «Men
jeg vil peke på at det alltid knyttes usikkerhet til slike
analyser, sier han og viser til punkt 14 i senterets utredning.
Der slår forskerne fast at det hefter så mange
usikkerhetsmomenter ved flere sentrale faktorer at «våre
resultater (må) vurderes som usikre».»

På bakgrunn av at Miljøverndepartementet
i pressemelding den 27. oktober sier at man i hovedsak bygger analysene
på modellberegninger fra Frischsenteret og SSB, og begge
disse instituttene nå har satt store spørsmålstegn
ved konklusjonene – fastholder miljøvernministeren
at det mest sannsynlig vil komme til å føre til
reduksjoner, eller er hun enig med olje- og energiministeren som
tidligere i dag sa at det er mer sannsynlig at det vil føre
til reduksjoner enn til økte utslipp?

  Den skråsikkerhet som ulike statsråder
nå legger for dagen i denne saken, er oppsiktsvekkende.
Man er på vikende front i forhold til de vurderinger som
kommer fra ulike fagorganer. Det er sådd betydelig tvil
både fra EUs miljøbyrå, fra SSB og fra
Frischsenteret om hvorvidt det reelt sett vil komme til å føre
til nedgang i CO2-utslippene globalt sett dersom man bygger gasskraftverk
i Norge.

Min kjennskap til energimarkedet i Europa tilsier
at det aldeles ikke vil komme til å begrense produksjonen av
billig kullkraft i Danmark om man bygger aldri så mange
gasskraftverk i Norge. Dermed vil det ikke bidra til økte
CO2-utslipp. Den vurderingen man bygger på i så måte,
vil jeg gjerne ha sett, for når SSB konkluderer med at
lavprisene til alternativet er det mest sannsynlige alternativet,
så deler jeg den vurderingen fullt ut.

Man har altså gått fra å være
sikker på, som statsminister Stoltenberg sa i går,
at dette vil føre til reduserte CO2-utslipp, til at det
mest sannsynlig vil føre til reduserte CO2-utslipp – olje-
og energiministeren sier i dag at det mer sannsynlig vil føre
til reduserte CO2-utslipp enn det motsatte. Dette må jeg
si er å være på vikende front for en
regjering som har en særdeles dårlig sak til behandling.

