  Det må erkjennes at forholdet til
Russland har vært problematisk når det gjelder å kunne
håndtere kongekrabben som en uønsket art. Men
også fra det hold har man jo over tid innsett at kongekrabben
må forvaltes på en annen måte enn den
ble da jeg satt i regjering og problemet ikke var på langt
nær så stort som det er i dag. Så holdningen
også fra russisk side har endret seg underveis.

Det er nok også riktig at bestanden
kommer til å vokse til et visst nivå og så avta – vi
kan iallfall håpe det. Men det tyder jo på at
man har nådd en grense for hvor stort grunnlag det er for
vekst, noe som igjen vil berøre de havområder
som kongekrabben er i, og dermed også fôrgrunnlaget
for viktige fiskeslag for nasjonen.

Det er vel kanskje så langt det er
mulig å komme i denne omgang, men det er opplagt at når
kongekrabben nå sprer seg også vest for 26º Ø,
har vi helt andre typer havstrømmer, som bringer larver
og kongekrabber fortere oppover mot de sårbare områdene
i Barentshavet, noe som igjen kan føre til nye ødeleggelser,
som vi i dag ikke kjenner.

