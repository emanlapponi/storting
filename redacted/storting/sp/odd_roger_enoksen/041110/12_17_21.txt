  Jeg takker statsråden for svaret.

Jeg er ganske overbevist om at det er all grunn
til også her å legge til grunn et føre
var-prinsipp i forhold til utbredelsen av kongekrabben, slik at
man ikke på et eller annet tidspunkt står overfor
noe som kan betegnes som en økologisk katastrofe hvis kongekrabben
får spre seg. Det at det nå foregår et
betydelig fiske også vest for 26º Ø,
tyder jo på at kongekrabben sprer seg videre vestover,
og når forskerne sier at det er sannsynlig at krabben kan
spre seg også ved krabbelarver, står vi overfor
en situasjon som viser at det forslag som SV har fremmet, og som
Senterpartiet har støttet, om å anse kongekrabben som
en uønsket introdusert art, kanskje burde ha vært fulgt
opp på en annen måte. Men på hvilket
tidspunkt og med hvilke midler vil fiskeriministeren intensivere
fangsten hvis det nå skulle vise seg at forskningstoktene
tyder på at forskerne har rett i sine antakelser?

