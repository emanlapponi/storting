 Dokument nr. 8:90 for 2004–2005 er framsatt for å forenkle både kostnadsføring og regnskapsføring i forbindelse med FoU-aktiviteter og også for å kunne medvirke til det som er et samlet politisk miljøs ambisjon, ikke minst Regjeringens ambisjon – å gjøre Norge til et av verdens mest nyskapende land.




Jeg har ikke noen problemer med å se at det kan være vanskelig å trekke en grensegang mellom når kostnader skal direkte utgiftsføres, og når de bør aktiveres, og at dette i enkelte tilfeller kan være problematisk. Men jeg mener at i de tilfeller som vi her snakker om, hvor kostnader skal aktiveres og ikke kan direkte utgiftsføres, bør det legges opp til en særdeles lempelig praksis. Det er ikke snakk om skattefritak. Det er ikke snakk om skattelette. Det er kort og godt et spørsmål om tidspunkt for beskatning. Men for de bedriftene det gjelder, har dette stor likviditetsmessig betydning og kan også ha stor skattemessig betydning i forhold til skattekostnaden og det tidspunktet som den kommer på.




Jeg er fornøyd med at det for så vidt er en samlet komite som ber om en kritisk gjennomgang av praktiseringen av dette. Men jeg har problemer med å forstå at det ikke allerede nå kunne vært et flertall i komiteen for å slå fast at disse kostnadene skal kunne utgiftsføres når de påløper, og ikke når den konkrete forskningsaktiviteten er blitt til en realitet eller til et varig driftsmiddel.




Jeg skal være kort, men jeg vil avslutningsvis bare få lov til å ta opp mindretallsforslaget.




