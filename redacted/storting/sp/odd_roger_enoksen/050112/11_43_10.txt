 Jeg takker statsråden for svaret.

Jeg tror statsråden er kjent med f.eks. situasjonen
i Søndre Salten - bl.a. fra et skriftlig spørsmål fra meg i fjor
høst - der 65 besetninger står i fare på grunn av problemer med
jerv, som er det største problemet i forhold til husdyr.

Jervebestanden er i sterk økning. I dette området
er det f.eks. en rekke gårdbrukere som er berørt. Miljøvernministeren
lovet i svaret på dette skriftlige spørsmålet å styrke innsatsen
med å redusere jervproblemene i området. Det innebærer vel at statsråden
nettopp er kjent med at dette i enkelte områder utgjør et stort
problem for næringen.

Hva har skjedd i perioden etter dette? Og hvor
langt har myndighetene kommet i forhold til å begrense jervproblemene
i f.eks. Søndre Salten?

