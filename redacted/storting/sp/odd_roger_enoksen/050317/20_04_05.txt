Jeg er usikker på om Ivar Kristiansen mener at det faktum at det er valgår i år, tilsier at vi skal slutte å interessere oss for problemene og utfordringene i Finnmark fylke, eller for så vidt i andre fylker og andre næringer, inntil valget er avholdt. Jeg synes det blir en noe forfeilet problemstilling.




Når jeg tar ordet i dag i denne saken, som er enstemmig fra komiteen, er det for å gi en forklaring på hvorfor et forslag fremmet av representanter fra Senterpartiet avgis med en enstemmig innstilling. Det er nemlig slik at etter at dette forslaget ble fremmet, har fiskeriministeren varslet en stortingsmelding om verdiskaping innenfor marin sektor, en melding vi har grunn til å forvente blir lagt fram i morgen. En enstemmig komite har funnet at det vil være mer hensiktsmessig å drøfte de problemstillingene som er tatt opp i forslaget, i sammenheng med denne stortingsmeldingen. Derfor er det en enstemmig innstilling.




