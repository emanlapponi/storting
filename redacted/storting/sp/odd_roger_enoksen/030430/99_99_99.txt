 Jeg vil gjerne få stille forsvarsministeren
følgende spørsmål:

«Forsvaret har til hensikt å sentralisere økonomikontorene,
som i dag er lokalisert til de store avdelingene, til Bergen. Denne
sentraliseringen skjer samtidig som Forsvaret bruker betydelige
beløp på prosjekter som skal få befalsfamilier
til å flytte bl.a. til Indre Troms. Fortsetter denne
sentraliseringen av attraktive arbeidsplasser, vil vi over tid sannsynligvis
få flere pendlere i Forsvaret.

Hva vil statsråden foreta seg i saken?»

 Nå er det ikke først
og fremst samlokalisering av regnskapskontorene jeg tar opp med
forsvarsministeren, selv om jeg må tillate meg å si
at jeg har mine tvil om at erfaringene vil vise
at man vil makte å drive det mer lønnsomt med
en samordning. Men la gå, den beslutningen er tatt.

Det jeg stiller spørsmål
om, er hvorfor man ikke bruker en enestående
anledning til å lokalisere en slik funksjon til et forsvarstungt
område som Indre Troms, hvor det er problematisk å finne
alternative arbeidsplasser. Vi vet at for ektefeller til forsvarsansatte
vil det i Bergen være langt lettere å finne
seg en jobb enn f.eks. i Bardu. Dette er en funksjon som med stort
hell kunne vært lagt til Indre Troms, og som
ville føye seg inn i det jeg har forstått er Regjeringens
strategi: desentralisering av statlige arbeidsplasser – ikke bare
til de store byene, men forhåpentligvis også til
mindre steder.

Så for å spørre
på nytt: Hvorfor ikke velge Indre Troms
framfor Bergen, når man først skulle foreta en samlokalisering
av denne tjenesten?

 Enten har ikke statsråden oppfattet
spørsmålet, eller så vil ikke
statsråden oppfatte det. I andre sammenhenger
har en annen statsråd fra den samme regjeringen blitt anklaget
for ganske ettertrykkelig å overkjøre både
organisasjoner og de berørte parter i forhold til utflytting
fra Oslo. Det forundrer meg at statsråden ikke
vil se på en såpass viktig sak også i
en politisk sammenheng.

Det hjelper ikke om man konsentrerer
flere forsvarsarbeidsplasser
i Indre Troms hvis arbeidsmarkedstilbudet til forsvarsansattes
ektefeller blir forringet. Da vil man få enda
større grad av pendling. Man vil få et enda
mer ensidig arbeidsmarked, hvor det blir forsvarsansatte som får jobb,
mens ektefeller og andre får et mer begrenset
arbeidsmarked. Derfor ville dette faktisk vært en gyllen
anledning til å lage et helhetlig og større
arbeidsmarkedstilbud i Indre Troms, hvis man hadde valgt å se
på en lokalisering til Indre Troms. Jeg er overbevist
om at man ville finne kvalifisert personell, man ville finne egnede
lokaler, og man ville få en god tjeneste, på samme
måte som med Brønnøysundregistrene i
Brønnøysund, som er et godt eksempel
på at det faktisk er mulig å samle denne type
funksjoner også på små steder
rundt omkring i landet.

