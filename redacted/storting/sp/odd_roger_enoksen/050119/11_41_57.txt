  Jeg takker for svaret, som jeg oppfatter som
særdeles positivt i forhold til også det som er
min hensikt med spørsmålet, nemlig at man ikke
legger ned Loran C i 2006, for så å oppdage at
det kanskje vil være nødvendig å bruke
det som reservesystem, og at en rekke land rundt oss som i dag ikke har
Loran C, etablerer det som et framtidig reservesystem til f.eks.
Galileo, som er et fornuftig prosjekt å delta i.

Jeg forutsetter på den bakgrunn at
om EU ikke skulle avslutte sin vurdering av et framtidig reservesystem
i løpet av 2005, vil Regjeringen likevel prøve å få til
en midlertidig ordning, slik at Loran C kan opprettholdes, og at man
dermed kan beholde den kompetansen inntil EU tar en beslutning på hva
slags reservesystem man ønsker å ha i framtiden.

