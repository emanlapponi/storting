  Jeg vil gjerne stille følgende spørsmål
til utenriksministeren:

«Det er meldt i pressa at ESA (EFTA
Surveillance Authority) krever at Norge gjennomfører EUs
trygdeforordning på kontinentalsokkelen. Det skal sikre
full trygd til alle som bor i utlandet og jobber på norsk
sokkel, til tross for at disse er sikra gjennom trygdeavtaler. Kravet går
videre enn EØS-avtalen, som ikke gjelder på sokkelen. Heller
ingen EU-land praktiserer forordningen på sokkelen.

Vil Regjeringa bremse økningen i trygdeutgiftene
ved å avvise kravet fra ESA?»

  Jeg takker utenriksministeren for svaret,
som for så vidt ikke var noe annet enn en oppsummering
av sakens realiteter, og ikke et svar på mitt spørsmål
om Regjeringen vil avvise forordningen. 

Det er et faktum at ingen EU-land praktiserer
forordningen på sine kontinentalsokler, og det skulle derfor slett
ikke være noen grunn til at Norge skulle gjøre
det, når norsk kontinentalsokkel i tillegg er unntatt fra
EØS-avtalen, og disse EØS-direktivene dermed ikke skal gjøres
gjeldende for norsk sokkel. Dersom man godtar ESAs krav, får
det for det første som konsekvens at vi vil få betydelige
kostnader. På sikt kan det dreie seg om flere hundre millioner
kroner. For det andre vil man også skape presedens for
at EØS-avtalen skal gjelde norsk sokkel dersom man viderefører
funksjonellkravet som tidligere har vært gjort gjeldende
fra ESAs side, og godtar direktiver på stadig flere områder.
Jeg vil derfor gjenta spørsmålet: Ser utenriksministeren
de prinsipielle problemene med å godta dette direktivet?

