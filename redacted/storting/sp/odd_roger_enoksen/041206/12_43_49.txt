 Det er ingen tvil om at det som har skjedd de siste årene innenfor luftfart, med hensyn til flypriser, stort sett er positivt. Flyprisene er betydelig redusert, og det kommer både næringslivet og private til gode. Det er heller ikke tvil om at når man først har innført et markedsbasert system, er det også nødvendig å sørge for at man har effektiv konkurranse. Konsekvensene av en monopolsituasjon innenfor et markedsbasert system er ganske opplagt. Det vil føre til priser som ingen av oss er tjent med. Derfor er det nødvendig å ha en streng kontroll.




Men nå er det definitivt ikke slik at det er kun Samarbeidsregjeringens politikk som er årsak til reduksjon i flyprisene. Den betydelige selvtilfredshet som Høyres representanter utviser i denne sammenheng, kan med fordel dempes en del. Det er klart at en ganske kraftig økning i trafikkgrunnlag i kombinasjon med den generelle kostnadsreduksjon som alt næringsliv har vært igjennom de senere årene, også bidrar til reduserte kostnader innenfor luftfart.




Men når jeg tar ordet, er det først og fremst for å peke på at det er en annen side ved dette som jeg synes krever like stor oppmerksomhet som kostnadsreduksjoner i forhold til flypriser. Det er sikkerhet. Er det ett område hvor sikkerhet må settes i høysetet til enhver tid, så er det innen luftfart. En stadig tøffere konkurranse, med fokusering først og fremst på pris, kan i verste fall gå ut over sikkerheten på en måte som ingen av oss ønsker. De kostnadsreduksjoner vi har foretatt i den senere tid, har ført til påstander om slurv med vedlikehold. Det er ikke dokumentert hvorvidt det er riktig, men det påstås at man har lempet på periodisk vedlikehold, for på den måten å redusere kostnadene og øke utnyttelsen av det enkelte fly.




Omdanningen av Avinor til aksjeselskap og de kostnadsreduksjoner som gjennomføres der, har – iallfall på kort sikt – fått de konsekvenser som vi hver dag kan beskue i media, konsekvenser som ingen av oss er særlig fornøyd med, men som naturligvis vil følge av en så sterk effektivisering som den Avinor gjennomgår for tiden.




Dette medfører også at det ikke bare er Konkurransetilsynet som har en jobb å gjøre i forhold til kontroll med virksomheter innenfor luftfart. Også de som steller med sikkerhet innenfor luftfart, har en jobb å gjøre: å sørge for at vi også i framtiden ikke bare skal ha lave priser, men også en tryggest mulig trafikk i luften.




Statsråden sier at han vil se på og legge vekt på at vi skal kunne beholde de mindre aktørene på de rutene hvor staten kjøper tjenester. Det er jeg selvsagt enig i, men det må også være et poeng for statsråden å følge med på at vi i framtiden også på det området kan få kjøpe gjennomgående billetter og ha et tilbud om f.eks. en bagasjehåndtering som er tjenlig for dem som bruker denne type flytjenester.




