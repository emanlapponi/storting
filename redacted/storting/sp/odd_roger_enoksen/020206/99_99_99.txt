 Jeg vil gjerne stille følgende spørsmål
til forsvarsministeren:

«I aktivitetsplanen for Forsvaret
fra høsten 2001 legges det opp til at inntil 800–2
400 mann skal øve i «Det regionale
skyte- og øvingsfeltet for Forsvarets avdelinger på Østlandet» i
de ni månedene med aktivitet i feltet.

Hva er reelt påregnelig øvingsvolum
i regionfeltet, og hvor skal disse styrkene komme fra?»

 Jeg takker statsråden for svaret,
som for så vidt langt på vei er bekreftende i
forhold til det som Stortinget har vedtatt, og de forutsetningene
som er lagt til grunn.

Bakgrunnen for mitt spørsmål
er selvsagt at de avdelinger som i dag er lokalisert i østlandsområdet,
bl.a. Østerdal garnison, har et langt lavere antall personell
enn det nivået man legger opp til skal øve
i dette skytefeltet. Samtidig har Stortinget vedtatt at den øvrige
styrkeproduksjonen i Hæren skal foregå ved
6. Divisjon i Troms.

Mitt oppfølgingsspørsmål
blir da: Kan statsråden bekrefte at Stortingets forutsetning
om at førstegangstjenesten i Hæren skal avtjenes
i Nord-Norge, ligger fast?

 Jeg er enig med forsvarsministeren i at det
for tiden er betydelig usikkerhet omkring Forsvarets framtid. Desto
viktigere er det at verken statsråden eller Stortinget
bidrar til å skape større usikkerhet enn nødvendig.
Vi har jo nå også i de siste dagene sett
spekulasjoner om hvorvidt det kan være aktuelt å overføre
avdelingen i Nord-Norge til Østlandet. Så jeg takker statsråden
for svaret, der jeg oppfatter at statsråden bekrefter at
det er uaktuelt, de vedtak Stortinget har gjort med hensyn til plassering
i Nord-Norge og utdanning i 6. Divisjon, vil ligge fast også i
den framtidige forsvarsstruktur.

