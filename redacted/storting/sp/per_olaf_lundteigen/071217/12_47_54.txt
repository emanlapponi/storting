 

(ordfører for saken): 

Saken gjelder forslag fra stortingsrepresentantene Per-Willy Amundsen, Åge Starheim, Ib Thomsen og Jørund Rytman om å utrede konsekvensene av å la kommunale virksomheter omfattes av det ordinære merverdiavgiftsregelverket.




Komiteens flertall, som utgjøres av regjeringspartiene og Kristelig Folkeparti, peker på at dagens generelle momskompensasjonsordning ble innført den 1. januar 2004. Denne ordninga ble etablert i den hensikt å fjerne forskjellsbehandlinga mellom kommunal egenproduksjon og kjøp fra merverdiavgiftspliktige aktører som merverdiavgiftssystemet gir opphav til.




Flertallet påpeker at den generelle kompensasjonsordninga innebærer at kommunene blir kompensert for betalt inngående merverdiavgift på alle innkjøpte varer og tjenester fra registrerte næringsdrivende. Merverdiavgiften vil dermed ikke representere noen ekstrakostnad ved kjøp av tjenester fra private. Ordninga innebærer derved at merverdiavgiftsregelverket ikke påvirker valget mellom egenproduksjon eller kjøp fra andre.




Flertallet er i hovedsak av den mening at regelverket er utformet i tråd med anbefalingene fra et bredt sammensett utvalg i NOU 2003: 3 Merverdiavgiften og kommunene – konkurransevridninger mellom kommuner og private.




Flertallet viser til utvalgets vurderinger av ulike alternativer for modeller innenfor merverdiavgiftssystemet som skulle likestille kommunal egenproduksjon og kjøp av tjenester i forhold til merverdiavgiften, og at utvalget konkluderte med at utvidet merverdiavgiftsplikt ikke vil være gjennomførbar som en generell løsning på konkurransevridningene med dagens finansiering og organisering av velferdstjenestene. Flertallet viser også til at utvalget heller ikke ville anbefale modellen med utvidet fradragsrett for kommunene.




Regjeringspartiene og Kristelig Folkeparti viser til at det i Ot.prp. nr. 1 for i år er foreslått endringer i lov av 12. desember 2003 nr. 108 om kompensasjon av merverdiavgift for kommuner, fylkeskommuner mv. Flertallet viser til at det av proposisjonen framgår at Finansdepartementet og Kommunal- og regionaldepartementet er av den oppfatning at omfanget av kommunal aktivitet som gir opphav til forskjellbehandling på merverdiavgiftsunntatte virksomhetsområder hvor kommunene mot vederlag tilbyr tjenester i konkurranse med private, er av begrenset omfang. På denne bakgrunn bifaller ikke regjeringspartiene forslaget.




Fra Høyre, Kristelig Folkeparti og Venstre er vurderinga en annen. Disse medlemmer vil peke på at det offentlig oppnevnte utredningsutvalget pekte på en rekke praktiske problemer med utvidet merverdiavgiftsplikt etter å ha gått grundig inn i dette temaet. Disse medlemmer mener derfor at en utvidelse må skje mer gradvis, at dette er tilstrekkelig utredet av utvalget, og at den nåværende ordning bør få virke noe lenger før man går i gang med omfattende evalueringer. Etter deres ønske skal forslaget vedlegges protokollen.




Forslagsstillerne fra Fremskrittspartiet går inn for forslaget.




