 

[09:12:08]

: Jeg vil slutte meg til saksordførerens innlegg, bare utdype på to punkt. Som saksordfører for Det kongelige hus har jeg noen merknader.


Jeg vil først understreke at Senterpartiet har vært og er blant de sterkeste tilhengerne av kongedømmet. Samtidig har vi følgende merknad:


«Komiteens medlemmer fra Senterpartiet, Venstre, Sosialistisk Venstreparti og Miljøpartiet De Grønne vil bemerke, med henblikk på budsjettåret 2015, viktigheten av at man også innenfor kap. 2 post 1 må vise moderasjon, uavhengighet og åpenhet slik at det ikke kan stilles spørsmål ved deler av kongefamiliens bindinger, herunder hvem man mottar ytelser fra.»


Når Senterpartiet tok initiativet til denne merknaden, som har fått støtte fra Venstre, SV og Miljøpartiet De Grønne, er det som følge av stadig flere av mine velgeres undring over kronsprinsfamiliens valg i forhold til det folk forventer, nemlig å være slik at folk kan nikke gjenkjennende til atferden, samtidig som kronsprinsparets privatliv skal vernes. Dette er et sjeldent, men velment, godt råd.


Det andre gjelder det som flere har vært inne på, nemlig Stortinget og kap. 41 post 45 Større utstyrsanskaffelser og vedlikehold. Det er en post som hadde en ramme på 565 mill. kr før denne behandlinga. Fra Stortingets side forventes det en grundig planlegging av store ombygginger – en grundig planlegging gjennomført av direktør og presidentskap. Alt gjøres i detalj her i Stortinget, det er et klart ansvar, og det er en ansvarlig budsjettering. Når det blir en slik kostnadssprekk, må ansvaret plasseres tydelig, og det må få konsekvens. Slik må det være. Mange ser til det offentlige, enda flere ser til Stortinget. Tillates ansvarspulverisering her, forsterker det en ukultur som i høyeste grad må endres. Mer nøkternhet i statsforvaltninga trengs, og klarere ansvar når ting går galt, må etableres. Det er bakgrunnen for at Senterpartiet har en egen setning:


«Dette medlem forutsetter at ansvaret for dette plasseres tydelig.»


Slik jeg forstår flertallet, er det enighet om å gå grundig inn i saken og avklare ansvarsforhold og hvilke konsekvenser det må ha.


