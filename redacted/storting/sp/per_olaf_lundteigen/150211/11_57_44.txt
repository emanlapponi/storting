 Som medlem av kontrollkomiteen er jeg rimelig klar over hva som er funksjonsfordelingen. Nå har statsråden sagt at han vil ta opp spørsmålet om hundre prosent dekning. Det betyr vel på godt norsk at her har Sykehuset Telemark gjort feil, sånn at det er avgjørende at statsråden ser seg nødt til å gripe inn som følge av et spørsmål i Stortinget.


Når det gjelder akuttfunksjonen for indremedisin, ble den også tatt bort i jula som følge av at det var sykdom. Det var to sykepleiere med korttidsfravær og en med langtidsfravær, og det ble ikke innkalt vikarer, så akutt-tilbudet ble nedlagt i jula.


Når og hvor har det skjedd andre steder at ledelsen ikke makter å opprettholde et akutt-tilbud når en har ressurser i den totale organisasjonen å spille på?


