 Først vil jeg rette stor takk til representanten Vallersnes for interpellasjonen, og ikke minst for innlegget. Vallersnes står trygt i en tidligere verdikonservativ tradisjon i partiet Høyre, men sånn tale er et oppsiktsvekkende særsyn i dagens Høyre. Jeg er blant dem som setter stor pris på det. 




Videre vil jeg berømme statsrådens svar, som jeg heller ikke hadde noe å trekke fra eller føye til. Jeg satte stor pris på det. Jeg vil videre henlede oppmerksomheten på representanten Ågot Valles påpekning av konsekvensene av de siste tiårs handelspolitikk, hvor matvaresikkerhet nærmest har vært et skjellsord i internasjonale fora. Endelig skjer det noen ting. 




Det er nevnt året 1974. Vi er nå i 2008, det er 34 år siden - det er en mannsalder. 




Det var også interessant å erfare at nå skal det holdes et nytt toppmøte i Roma, 34 år etter. Toppmøtet i Roma i 1974 var skjellsettende for oss som var unge den gangen. Det var debatten om en ny økonomisk verdensorden, grønn revolusjon og internasjonal solidaritet. Det har preget oss som var engasjert i det, resten av livet. Og de av oss som er i vigør, trur på det fortsatt. 




Det er interessant at det blir referert til administrerende direktør i Siviløkonomene, Bjørn Eidem, som skriver en artikkel hvor han trekker dette fram - Bjørn Eidem, tidligere UD-ansatt, og som var med og skulle virkeliggjøre en ny økonomisk verdensordning. Det er flott at vi har en slik leder for siviløkonomene. Tenk om dette kunne vært siviløkonomenes politikk! 




Jeg håper at den debatten vi har i dag, vil bli skjellsettende også for den generasjon ungdom som kommer til å engasjere seg nå. 




Biodrivstoff er fotosynteseenergi - det er dyrking og foredling av grønne planter til diesel og til bensin. Noen grønne planter - korn og poteter - kan være mat for oss mennesker. Som kjent spiser mennesket bare det som også enmaga dyr kan spise. Det kan altså være en konflikt mellom de dyra som må leve på korn og poteter, og de av oss som ikke har råd til å kjøpe mat - en tar maten ut av munnen på mennesker. 




Det interessante i Vallersnes’ interpellasjon ligger jo i kortene. Han sier at markedsmekanismen ikke kan løse dette etiske dilemmaet. En må korrigere markedsmekanismen. Jeg er glad for at det blir trukket fram. 




Det som da blir det sentrale, er hvilke konsekvenser dette skal få for egen politikk. Jeg håper at de internasjonale kjørereglene for hvordan vi opptrer i handelspolitikken, vil bli revidert. Verdens handelsorganisasjons tenkning har jo gått ut på dato. En er nødt til å gå tilbake til det som var tenkningen rundt en ny økonomisk verdensordning. Vi er nødt til - til president og til statsråd - å øke starthjelpa til de økonomisk fattige land. Vi har bistandsmuligheter. Vi har en økonomisk evne som er helt annerledes enn i 1974. Vi har til de grader mulighet til å gi. Vi har mulighet til å utvikle annen generasjons biodrivstoff - tømmerdiesel. Det er bare to land i verden, Luxemburg og Bermuda - og det er egentlig ikke land engang - som, ifølge de siste tallene jeg har sett, for 2004, har større bruttonasjonalprodukt pr. innbygger enn Norge. Vi har altså økonomisk evne til å gjøre noe helt unikt, og vi har en regjering som har en bedre forståelse for dette enn regjeringer vi har hatt tidligere. 




Det er viktig hvordan vi opptrer når det gjelder eiendomspolitikken rundt omkring i verden. Jeg er glad for at statsråden fokuserer på de eiendomsløse bøndene i bl.a. Brasil. At det blir endringer der, er en forutsetning for at de kan få et helt annet forhold til jorda si og til avkastningen av eget arbeid. 




Tømmerdiesel ble nevnt. Norske Skog Follum har planer som gjelder tømmerdiesel. Det burde ikke være vanskelig å realisere et pilotprosjekt her - et forprosjekt med mindre teoretisering rundt annen generasjons diesel og med en mer praktiske utforming av tiltakene.




Til slutt: Vi må redusere importen av mjøl. Mengden av mjøl til å fôre griser og kyllinger i Norge har aldri vært større enn i dag. Den kan vi redusere. Vi kan bruke våre grasarealer. Det angår norsk politikk i dag. 




