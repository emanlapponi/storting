 Dette er en svært viktig sak, som flere har vært inne på. Sjøl er jeg mer optimist
                  nå enn for et år siden. En må se det positive i enhver situasjon. Finanskrisa har
                  ført til at det er krise på mange områder, ikke bare når det gjelder økonomiske
                  forhold, men også når det gjelder ideologier, og hvordan en organiserer samfunnet.
                  Enhver krise gir grunnlag for forandring. Dog er jeg betinget optimist, for vi ser
                  jo hvordan fortsatt forbruksvekst i Norge og i andre land ser ut til å være en
                  forutsetning for å unngå arbeidsledighet og en forutsetning for at folk skal ha
                  inntekt av sitt arbeid. Så hvor langt vi egentlig har kommet, vil jeg sette store
                  spørsmålstegn ved. 

Jeg var sjøl så heldig som student å oppleve 1974, med daværende oljekrise og
                  tilhørende matvarekrise. Det er 35 år siden. Da var det på våre universiteter og
                  høgskoler en heftig diskusjon om ikke bare markedsøkonomi kontra planøkonomi, men
                  det var også mange av oss som var opptatt av markedsøkonomi kontra ressursøkonomi.
                  Det var mange som var opptatt av forutsetninger for en grønn hverdag, en grønn
                  bølge, og det var endog de som tok til orde for en bilfri dag. Det var de som var
                  sterke tilhengere av fornybar energi istedenfor forbruk av lagerenergi. Det var de
                  som var sterke tilhengere av desentralisering i samfunnet istedenfor
                  sentralisering. Det var de som vektla ro kontra støy, og det var de som sterkt
                  vektla trygg mat kontra mat med tilsettingsstoffer, med tilhørende allergi.
                  Erfaringa viste at fra 1974 og fram til i dag – 35 år – har vi ikke kommet så
                  veldig langt i disse spørsmålene. Jeg vil si vi har gått i feil retning. Men, som
                  sagt, krise gir grunnlag for ettertanke, og ny tenkning kommer gjerne som resultat
                  av de største krisene. 

Senterpartiet er opptatt av internasjonal regulering og internasjonal organisering
                  av økonomien og ønsker Stiglitz-kommisjonens behandling i FN velkommen. Der blir
                  det sagt at bruttonasjonalprodukt må kompletteres med indikatorer for miljø,
                  bærekraft og livskvalitet. Det som nå er det sentrale i Norge, er den norske
                  oppfølginga av Stiglitz-kommisjonen. Jeg vil si det sånn at dersom dette skal føre
                  til endringer i den norske samfunnsorganiseringen og i den norske hverdagen, vil
                  det gi politisk uenighet dersom det er forslag som viser alvoret. Det vil
                  antakelig vise nye politiske skillelinjer. Derfor kan en enstemmig komité være
                  både en styrke og en svakhet. Det må langt grundigere ting til, sjølsagt. 

Den finanskrisekommisjonen som vi forstår Regjeringa snart vil sette ned, håper
                  noen av oss at vil føre til at ulike politiske skoler, i økonomisk forstand,
                  kommer fram, at de som står for et alternativt syn, ikke blir utsatt for de
                  tradisjonelle hersketeknikkene, ved å bli tiet i hjel eller latterliggjort, at
                  hegemoniet til jerntriangelet Statistisk sentralbyrå, Norges Bank og
                  Finansdepartementets embetsverk kanskje dempes noe, og at det blir mulig å få
                  ørens lyd for andre standpunkter, som egentlig ligger i forslaget. 

Det er i liten grad enighet om hva som ligger i begrepet «livskvalitet». Det vil
                  det sikkert bestandig være, for det er avhengig av den enkeltes situasjon og også
                  av hvilke drømmer en har. Fra Senterpartiets side legger vi avgjørende vekt på at
                  skal begrepet «livskvalitet» få en ny plass, må det bygge på jambyrdige økonomiske
                  forhold mellom folk. Sett i en global sammenheng vil det måtte bety at det er
                  grupper i Norge som må regne med å få en realinntektsnedgang i årene framover, for
                  at vi skal få dette inn på et nytt spor. Det vi diskuterer her, har brei folkelig
                  støtte. Men, som sagt, alt er relativt, i den forstand at en må ha jambyrdighet.
                  Det må være balansen mellom ulike grupper som gjør at det blir rom for dette. 

Jeg vil til slutt bare si at dette er en stor utfordring for akademia i Norge, at
                  en tør å gå inn i disse spørsmålene på den måten som en gjorde på 1970- tallet,
                  tør å sette dette under debatt – og under kritisk debatt – og framføre det med
                  nødvendig styrke. Det vil bli en krevende prosess for oss, men det er avgjørende
                  at vi gjør det. Senterpartiet er veldig glad for at forslaget er framsatt, og at
                  diskusjonen er i gang. Spørsmålet nå er om vi tør å ta det på alvor, med de
                  nødvendige konsekvenser det vil innebære. 

