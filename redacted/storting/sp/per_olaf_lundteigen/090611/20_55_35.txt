 Statsregnskapet får liten oppmerksomhet, etter min vurdering altfor liten
                  oppmerksomhet, for det er et viktig dokument som kan medvirke til styring og
                  erkjennelse – altså et styringsverktøy. 

Det oljekorrigerte underskuddet ble 24,6 milliarder kr lavere enn anslått i
                  saldert nasjonalbudsjett for 2008. Som saksordføreren refererte til, er inntektene
                  36,2 milliarder kr høyere, mens utgiftene bare er 11,6 milliarder kr høyere. Det
                  er store avvik, men det er ikke rart at det er det. Det er et regnskap for et
                  turbulent år, et regnskap for et år som startet med inntektsøkninger som var
                  fenomenale for staten i forhold til budsjettert, og som avsluttet med
                  utgiftsøkninger som var helt spesielle. 

Jeg er rimelig sikker på at dette er det siste året i en periode med høyere
                  budsjetterte inntekter enn det som blir økningene på utgiftssida. 2009 kommer til
                  å bli enda vanskeligere, og ikke minst 2010. Vi er inne i et år og går inn i et
                  nytt år hvor det blir store avvik mellom budsjett og regnskap. Det som da er
                  jobben vår, er å prioritere statens utgifter godt, at vi er målrettede i de
                  utgifter vi har, og stimulerer langsiktig, privat atferd, slik at vi kan komme
                  igjennom den turbulente perioden med et land som står bedre rustet, ved at en
                  lærer av den krisen en går igjennom, og slik kan sikre solide statsfinanser også
                  framover. 

