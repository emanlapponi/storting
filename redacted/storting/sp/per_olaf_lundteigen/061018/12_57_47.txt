 Det er fortjenestefullt av representanten Foss å ta opp temaet, og det er betryggende å ha et så sterkt engasjement fra statsråden.




Det er svært viktig at folk med arbeidsevne blir stimulert til å arbeide mer etter fylte 62 år. Det er stadig flere, som det er kommet fram i debatten, som fortsatt har en god og sterk arbeidsevne. Det er da ganske klart at det trengs endringer i AFP-ordningen, i alle sektorer og i alle bransjer for å ta denne virkeligheten inn over seg.




Etter Senterpartiets syn er tankegangen til Senter for seniorpolitikk rett, nemlig at den enkelte virksomhet i staten bør overta det økonomiske ansvaret for AFP-pensjonen til egne ansatte. Også uten en slik oppsplitting av AFP-regningen må statens ulike virksomheter raskt – og jeg vil understreke raskt – forpliktes til å følge opp statlig politikk, og det trengs ikke minst holdningsendringer, som flere har vært inne på.




I dag er situasjonen, ut fra vårt syn, at staten er en versting til å presse seniorer over på tidligpensjon. Mange undersøkelser viser at seniorer vil velge å arbeide lenger når deres innsats blir verdsatt, og når de kan få noe mer fritid. Derfor er det et veldig ansvar for ledere i staten at de må bli best til å se den enkelte og legge til rette for at hver enkelt kan velge en mjukere overgang til å bli pensjonert fra en trivelig arbeidsplass. For å realisere dette må både regjering og storting gi klare retningslinjer som stimulerer i praksis til slik atferd.




Til slutt, som det er kommet fram her: Pensjonsreformens utforming med stimulans til å delta i inntektsbringende arbeid etter 67 år er svært viktig for oss i Senterpartiet. Det er gledelig at det nå er en så brei oppslutning i Stortinget på det punktet, om å legge til rette for en ny hverdag for dem som er over 67 år, også på det området.




