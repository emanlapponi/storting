 Jeg vil også takke interpellanten for et utrolig viktig tema – og temaet er vedlikehold, ikke investeringer.


Bevilgningene til jernbane og drift og vedlikehold har økt kraftig, som interpellanten sa, det har vært rekordhøye bevilgningsøkninger. I 2005 ble det bevilget 2 773 mill. kr til drift og vedlikehold, under Jernbaneverket, og i 2013 ble det bevilget 5 187 mill. kr – altså en økning på 187 pst. Det er enormt, og det er klart at en slik økning stiller store krav til organisering og ledelse fra Jernbaneverkets side.


Dette er et resultat av en klar prioritering fra regjeringa og fra statsråden, og fra Senterpartiets side, som har hatt statsråden i denne perioden, har det vært en helt klar, uttalt politikk at nettopp drift og vedlikehold skulle prioriteres – fordi jernbane er de mange fine tannhjul som skal gå på samme tid, og hvis de ikke går på samme tid, så er store investeringer lite nyttige.


Denne økninga har gitt økonomisk grunnlag for å forbedre både det som kalles korrektivt vedlikehold, forebyggende vedlikehold og fornying. Men det er altså likevel store etterslep, som mange har vært inne på, på nesten alle områder: stasjoner, spor, krysningsspor, planoverganger, kjøreledninger, styring, lys – ja, enhver som har vært i dette, har erfart hvordan virkeligheten er.


Fra 1. desember 1996 og framover ble organiseringa av jernbanedrifta kraftig endret ved at en splittet jernbanehjul, skinner og arealer i flere egne, økonomiske og juridiske enheter/selskaper, og det har gitt store problemer, eksempelvis forholdet mellom Jernbaneverket og Rom Eiendom. Det har krevd et stort tidsbruk og påført store økonomiske ekstrakostnader. Dette er de meldingene jeg får fra det praktiske liv.


I tillegg vet vi at Bondevik II-regjeringa sa opp mange ansatte i Jernbaneverket, og dermed fikk en mangel på fagfolk. For dette er et arbeid som er spesielt; det er ikke bare å ta folk fra andre bransjer – jernbane er spesielt, med sitt særpreg. Den rød-grønne regjeringa rettet jo da opp mye av dette og fikk tilbake mange fagfolk og har utdannet mange ungdommer. Jeg kjenner mange ungdommer som har trygge og gode arbeidsplasser i Jernbaneverket, og som er virkelig faglig interessert i jobben sin. Men fortsatt er det betydelige problemer med måten Jernbaneverket driftes på, og det er mange, mange som setter spørsmålstegn ved ledelsen i Jernbaneverket – fra topp til bunn – om dette er effektivt nok.


Organisering av jernbanedrifta er derfor viktig, og for Senterpartiet er det viktig å organisere den innenfor en forvaltningsbedrift, og det er behov for å samle jernbanedrift – ikke splitte den opp, slik det har vært gjort. Det er viktig å diskutere og få avklart hva som skal være Jernbaneverkets driftsansvar når det gjelder anlegg og vedlikehold, og hva som skal settes bort til private. Det er helt opplagt at vi må ha en stor egenaktivitet i Jernbaneverket. Noe annet ville vært et dristig eksperiment, som vi har sett. Det må være en stor egenaktivitet, for her må en ha en stor kompetansebase som kan stå for en basis i det hele.


Som representanten Raja fra Venstre sa, vil også Senterpartiet gjerne kalle det vi står overfor, en jernbanereform. Som representanten Raja sa, var det ikke privatisering som var hovedpoenget, men å samle jernbaneselskapet, samle organiseringa, slik at en får en ledelse og en organisering som er mer effektiv, og det var også å få mer forutsigbarhet. For forutsigbarhet er langsiktighet, og vi vet at forutsigbarhet gir økt kapasitet. Jeg kan ikke få sagt det sterkt nok: Forutsigbarhet gir økt kapasitet, både i den offentlige virksomheten og i den private virksomheten. Men det er altså viktig å ha med seg at her står vi overfor mye spesialkompetanse av folk, og dette må en styrke i egne rekker.


Så vil jeg til slutt si at jeg håper regjeringa vil fortsette å øke bevilgningene til drift og vedlikehold kraftig. Dette kommer til å bli veldig krevende, for det er langt større status i å investere i nyanlegg enn å forbedre de små punkter som er helt nødvendige for den daglige drift, som vi her snakker om, nemlig vedlikehold og drift.


