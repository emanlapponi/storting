 I statsregnskapet er vi vitne til en enestående skatte- og avgiftsvekst som følge av økt aktivitet og skattereglene i 2006. Det er en skattevekst som er 20,8 milliarder kr høyere enn i saldert budsjett, og en økning på 8,6 milliarder kr i forhold til det som ble lagt til grunn i nysaldert budsjett, som vi fikk høsten 2006.




Det er noen enorme skatte- og avgiftsøkninger i forhold til det som en etter beste skjønn har budsjettert med. Og det er en nærmest ufattelig økning i Statens pensjonsfond – Utland med hele 392,7 milliarder kr, til 1 782,8 milliarder kr ved utgangen av 2006.




Men det viktigste å fokusere på i årets statsregnskap er at netto petroleumsinntekter, jf. nysaldert budsjett, er redusert med 2,5 milliarder kr. Netto petroleumsinntekter blir enda lavere i 2007, tross høye olje- og gasspriser. Så forventes olje- og gassinntektene å gå litt opp i 2008 og 2009, for så å falle, på tross av økte gassinntekter framover.




Vi kommer raskt i en ny situasjon. Dette må vi ta inn over oss i en aktiv, strategisk næringslivssatsing, og flere bør nå stille spørsmålet: Hva vil vi med Norge? Det haster med å investere for framtida i andre sektorer enn olje og gass. Det trengs tid til omstilling. 10–20 år er nødvendig for å legge stein på stein for å få en samfunnsutvikling basert på eksempelvis fornybar energi. Dette bør vi ta inn over oss. Det er et klart signal at vi altså har 2,5 milliarder kr mindre i netto petroleumsinntekter enn det som var lagt til grunn i nysaldert budsjett, og utviklinga bikker raskt i retning av fallende inntekter.




