 Jeg tar ordet etter å ha hørt Fremskrittspartiets innlegg. Vi kjenner
                  Eksportfinans som et selskap som har private eiere, med unntak av et beskjedent
                  offentlig deleierskap som var sentralt for å sikre selskapet en bedre rating. Det
                  selskapet sendte den 18. januar 2008 ut en børsmelding hvor det heter: 

«Eksportfinans henter inn 1,2 milliarder kroner i ny aksjekapital fra sine
                     eiere. Bakgrunnen for emisjonen er at selskapet har urealiserte kurstap i sin
                     likviditetsportefølje. I tillegg har selskapet opplevd rekordstor utlånsvekst i
                     2007.» 

Det har i det offentlige ordskiftet vært lite fokus på Eksportfinans, i motsetning
                  til Terra Securities. Men så langt jeg har oversikt over, var Eksportfinans det
                  selskapet som først møtte virkeligheten i form av et behov for å innhente 1,2
                  milliarder kr i ny kapital. Når jeg da hører Fremskrittspartiets innlegg, synes
                  jeg at en hadde stått seg på å ha en litt mer ydmyk holding til myndighetenes
                  atferd, i og med at vi står overfor et i all hovedsak privateid selskap som har
                  vært ute på en ferd som heldigvis har ført til at både styreleder og
                  administrerende direktør er skiftet ut. Dermed har selskapet gjort betydelig for å
                  ta sjølkritikk for den situasjonen de er oppe i. Det er sentralt. Men da synes jeg
                  altså at en skal ha en noe mer beskjeden holdning til myndighetenes opptreden.
                  Myndighetene har gjennom det som her diskuteres, og er framlagt av Regjeringa,
                  egentlig tatt mer enn ansvar for å rette opp situasjonen. 

Jeg hadde nesten forventet at Fremskrittspartiet kunne sagt det, at vi her – i
                  motsetning til tidligere, med Fremskrittspartiets politikk – står overfor en aktiv
                  stat som er villig til å delta i oppryddingsaksjoner i selskaper som har gjort en
                  slett jobb tidligere. 

