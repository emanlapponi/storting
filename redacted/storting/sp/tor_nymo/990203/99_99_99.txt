  Jeg tillater meg å stille følgende spørsmål
til fiskeriministeren:

«Bestanden av grønlandssel
i Østisen er nå på om lag 2,1 millioner individer.
Det er også store bestander både av klappmyss
og grønlandssel i Vesterisen. Ifølge forskerne
spiser selbestanden langt mer enn det norske fiskere greier å fiske
i et godt kvoteår. Veksten i bestanden med dagens beskjedne
jakttrykk er svært stor.

Er statsråden enig i at veksten i
bestanden av sel og andre sjøpattedyr har blitt et problem
for den totale forvaltningen i Barentshavet, og vil han foreta seg
noe for å rette på det?»

  Jeg takker fiskeriministeren for svaret, som
var greit nok. Jeg forstår imidlertid fiskeriministeren
dit hen at selbestanden i Østisen er så stor at den bør
reduseres på sikt, og at bestanden uansett vil kunne tåle
et langt høyere jaktuttak enn det som nå er tilfellet. Problemet,
slik fiskeriministeren presenterer det, ligger altså på fangst-
og avsetningssiden – ikke minst på grunn av de
store, ødeleggende kampanjene som fundamentalistiske dyrevernsorganisasjoner,
uten forståelse for bærekraftig forvaltningspraksis
har bedrevet. Vil det ut fra dette være ventelig at Regjeringen
allerede ved fremleggelsen av statsbudsjettet for år 2000
vil bevilge ekstra midler til opprustning av kompetansen innenfor
sel- og hvalfangst og til markedsføring og eksport av produkter av
hval og sel?

