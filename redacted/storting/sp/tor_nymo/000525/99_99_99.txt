 Organisert internasjonal kriminalitet preger kriminalitetsbildet i hele Europa i økende grad. Myndighetene i disse landene har i de senere år innsett behovet for å treffe tiltak for å hindre at organiserte kriminelle grupper stadig skal kunne utvide sin virksomhet og derved bli en større trussel. Gruppene er i hovedsak aktive innenfor områder som narkotikasmugling, eksport av stjålne biler, menneskesmugling, spesielle former for økonomisk kriminalitet og kriminalitet knyttet til prostitusjon.




En har også sett en utvikling av at profesjonelle kriminelle i stadig større grad enn tidligere benytter seg av til dels grov vold og trusler for å sikre sine interesser. Også denne voldskriminaliteten er blitt mer internasjonal. Det har forekommet tilfeller hvor kriminelle i Norge har kontaktet likesinnede i utlandet for å utføre torpedo- og trusseloppdrag her i landet. En kan tydelig registrere at det er etablert nettverk med internasjonale forgreninger som står bak forholdsvis omfattende organisert kriminalitet. Dette nødvendiggjør utstrakt kontakt og samarbeid mellom politi over landegrensene.




Norge har over tid bidratt til å utvikle et velfungerende internasjonalt politisamarbeid. PTN-samarbeidet er et politi- og tollsamarbeid mellom de aktuelle nordiske myndigheter og har gjennom årene utviklet seg til et velfungerende samarbeid. Det er vedtatt utvidelse av dette samarbeidet, fra entydige narkotikaoppgaver til også å omfatte annen kriminalitet, som f.eks. miljøkriminalitet, smugling av høyt beskattede varer, barnepornografi og menneskesmugling. Det er grunn til å merke seg at Regjeringen anser den nordiske politisamarbeidsavtalen som svært nyttig og helt uproblematisk.




Østersjøområdet er i dag et prioritert samarbeidsområde for Norge og de øvrige nordiske land. Norge har tradisjonelt valgt det uformelle samarbeidet som grunnlag for sitt bilaterale politisamarbeid. 




En enstemmig justiskomite har slått fast at Interpol også i framtida skal være en viktig kommunikasjonskanal for politisamarbeid på tvers av landegrensene. Jeg har også med tilfredshet registrert at en samlet komite er av den oppfatning at det direkte samarbeidet mellom medlemsland som Interpol baserer seg på uten å være avhengig av de formaliteter som følger av en konvensjon, kan være en styrke fordi det da i noen tilfeller er lettere å oppnå pragmatiske løsninger enn det er innenfor et samarbeid med strenge, formelle rammer. 




Når det gjelder etablering av en tredjelandsavtale med Europol, deler Senterpartiet komiteens syn på at Europol ikke skal erstatte andre former for politisamarbeid, men snarere være et supplement til andre samarbeidsformer og til organisasjoner vi deltar i.




I Senterpartiet har vi også lagt vekt på at en avtale skal være på mellomstatlig nivå, og at den må utarbeides i tråd med norsk lovgivning. Avtalen skal altså omfatte samarbeid innenfor de kriminalitetsområder som inngår i Europols mandat, dvs. illegal handel med narkotika, illegal handel med kjernefysisk materiale, menneskesmugling, handel med forsvunne kjøretøy, handel med mennesker, terrorisme og hvitvasking av penger.




Det er også betryggende at en enstemmig komite understreker at deltakelse i eventuelle fremtidige utvidelser av Europols mandat må besluttes på selvstendig norsk grunnlag etter hvert som dette kan bli aktuelt.




Når det gjelder hensynet til å ivareta rettssikkerhet og personvern i forhold til Europols dataregistre, viser jeg til mine merknader i innstillingen. Jeg er svært overrasket over at ikke de andre partiene i komiteen, i det minste Kristelig Folkeparti, har kunnet slutte seg til mine merknader på dette punkt. Merknadene er nemlig helt identiske med de synspunkter Datatilsynet har gitt uttrykk for. Komiteen har meg bekjent ikke tidligere bestridt Datatilsynets kompetanse og vilje til å sikre en ivaretakelse av personvern som ligger på linje med de tradisjoner Norge har på dette området.




Til slutt synes jeg det er grunn til å berømme departementet for godt utført arbeid med meldingen.




 Det er ikke overraskende at saksordfører har piggene ute når noen våger å sette spørsmålstegn ved personvern og rettssikkerhet i forhold til registre i EU. Arbeiderpartiet har tradisjoner for å forsøke å bagatellisere nettopp ivaretakelse av de hensyn som Norge gjennom Datatilsynet har bidratt til over år. 




Det er nok å vise til Datatilsynets årsmelding for 1998 – den ligger riktignok et par år tilbake i tid – og til en høringsuttalelse fra Datatilsynet i forbindelse med at Justisdepartementet sendte ut forslag til lov om Schengen Informasjonssystem. Datatilsynet avgav en kritisk høringsuttalelse, og de sa:







«Sentrale personvernrettigheter er ikke tilfredsstillende ivaretatt i forslaget, som rett til innsyn og mulighet for å korrigere og slette opplysninger. Forslaget setter til side Datatilsynets vedtakskompetanse på en rekke sentrale områder. Dette gjelder bl.a. vedtaksmyndighet i forhold til retting og sletting av opplysninger slik kompetansen er formulert i personregisterloven …»




Dette har saksordføreren og Arbeiderpartiet ved flere anledninger forsøkt å bagatellisere. Men rett skal være rett: Det som har skjedd i EU gjennom de to siste årene, har vært svært positivt, også når det gjelder dette med rettssikkerhet: personvern i forhold til dataregister.




Vi vet at EU har samarbeidet svært nært med Datatilsynet i Norge for nettopp å bruke den kompetanse som ligger i den erfaring som Datatilsynet har, og den strenge personvernlovgivningen vi har i Norge. Slik sett er også EUs organer når det gjelder Europol, på riktig kurs. Men jeg synes det er helt riktig av meg, noe som også støttes av SV, at jeg poengterer og presiserer det som Datatilsynet gir uttrykk for, at det fortsatt er en god del å hente før vi får den trygge registrering som bør ligge til grunn, der man også tar rettssikkerhets- og personvernhensyn. Det synes vi det er riktig å gi uttrykk for. Det hjelper ikke at saksordføreren, som egentlig innestår for en rimelig pro EU-holdning, forsøker å bagatellisere det syn som Datatilsynet, som har den ypperste kompetansen i Norge på akkurat disse spørsmål, har.




