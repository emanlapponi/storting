 De valg som Stortinget er invitert til å gjøre i dag, vil avgjøre norsk forsvars troverdighet i lang tid fremover. En radikal endring av Forsvaret er nødvendig også i vårt land, men utgangspunktet må være de oppgaver som vårt forsvar er satt til å løse. Det er dette som må være dimensjonerende for ressursene som stilles til rådighet, og ikke et forhåndsutpekt budsjettall.




Den fremlagte langtidsproposisjonen ville ikke ha gitt landet et troverdig forsvar. Senterpartiet mener først og fremst at de foreslåtte styrker til forsvar av eget territorium ikke gir landet tilstrekkelig sikkerhet, ei heller tilstrekkelig rekrutteringsgrunnlag for internasjonale operasjoner. For Norge, med sin geografiske beliggenhet, vil suverenitetshevdelse forbli en prioritert oppgave. Vi trenger et solid forsvar for å sikre våre interesser samt å beholde nødvendig kompetanse.




Vår deltakelse i internasjonale operasjoner er riktig og nødvendig, men bekymringene går på at dette budsjettmessig skal få prioritet og gå ut over et troverdig hjemmeforsvar. Det nasjonalt rettede forsvar av eget territorium basert på verneplikt må danne basis for vårt nye forsvar for å gi den nødvendige legitimitet og forsvarsvilje i folket.




Dimensjonerende for vårt forsvar må derfor være at vi










forsvarer norske områder og sikrer vitale samfunnsfunksjoner – styrker som i proposisjonen var avsatt til forsvar av eget territorium, stod ikke i forhold til de oppgaver de var ment å løse







skal være i stand til å motta alliert hjelp på en troverdig måte







bevarer tilstrekkelig styrkebrønn for uttak av personell til internasjonale operasjoner




Det har også for Senterpartiet vært et prinsipp at det er Forsvarets behov og ikke distriktshensyn som skal være avgjørende for at midlene som stilles til disposisjon, gir landet mest mulig forsvar for pengene.




Forsvarsbudsjettet skal ikke lenger bli en salderingspost for andre nasjonale utfordringer. Stortinget har i altfor stor grad unnlatt å følge opp sine beslutninger med nødvendige midler. Det er derfor beklagelig at det ikke har vært mulig å oppnå et bredt forsvarspolitisk forlik som på et akseptabelt nivå kan ivareta en langsiktig forutsigbarhet for vårt nasjonale forsvar. Stortinget må nå ta vårt forsvar alvorlig og derved sikre landet et moderne og troverdig forsvar av eget territorium som i tillegg kan løse de forpliktelser vi som nasjon har internasjonalt.




Senterpartiet har ved utformingen av det fremtidige forsvaret lagt avgjørende vekt på økt tilstedeværelse i nordområdene. Dette er en forutsetning for vår evne til suverenitetshevdelse, myndighetsutøvelse og kontroll, særlig i havområdene. Norges selvstendige evne til krisehåndtering i nordområdene er et viktig bidrag til stabilitet i Europa. I lys av disse oppgavene og det forhold at så store deler av Forsvaret er lokalisert til Nord-Norge, går vi også inn for å legge det fellesoperative hovedkvarteret til Reitan ved Bodø.




Jeg er svært tilfreds med at et flertall i komiteen har klart å slå tilbake Regjeringens og Arbeiderpartiets forslag om en betydelig svekkelse av Heimevernet. Derimot er jeg lite tilfreds med at Arbeiderpartiet og Fremskrittspartiet ikke er med på merknaden om å be Regjeringen om å vurdere å opprettholde en befalsskole i Nord-Norge, særlig av hensyn til rekrutteringen til befalsyrket fra denne landsdelen.




Det er også svært positivt at en samlet komite ber Regjeringen nedsette en egen arbeidsgruppe som skal utrede det vernepliktige og utskrevne befalets oppgaver og funksjoner i det fremtidige forsvar. Det burde være en selvfølge at vi skal ha et nasjonalt forsvarskonsept med basis i verneplikt og mobilisering, der reservebefalet utgjør hovedtyngden av alt befal i krigsorganisasjonen og ved avdelingene i internasjonale fredsoperasjoner.




Representanten Fossli uttalte tidligere i dag at kostnadene med å etablere Bardufoss som maritim helikopterbase beløper seg til 600 mill. kr. Disse tallene er ikke korrekte, fordi de tar med investeringer til hel renovering av Bardufoss flystasjon. 




Imidlertid viser Forsvarets bygningstjenestes totalprosjektutredning nr. 2 fra 1999 at Bardufoss må investere for 18 mill. kr for å etablere seg som maritim helikopterbase. Dette fordi Bardufoss i all hovedsak besitter den nødvendige infrastrukturen. 




Det er ingen investeringskostnader ved å videreføre dagens drift av kystvakthelikopterskvadronen på Bardufoss. Den kostnaden som representanten Grethe Fossli nevnte tidligere i dag vedrørende Bardufoss flystasjon, fremstår som en ren manipulering av tall i et forsøk på å dekke over den kjensgjerning at flytting av 337-skvadronen til Sola medfører en ekstra kostnad på 800 mill. kr. 




