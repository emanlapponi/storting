  Jeg tillater meg å stille følgende spørsmål
til miljøvernministeren, som jeg forstår vil bli besvart
av fiskeriministeren:

«For å ha en beredskap ved
ras og rasfare i en isolert Tamokdal besluttet Balsfjord formannskap
nylig å opprette en beredskapstrasé for snøscooter.
Ifølge avisa Nye Troms var denne tenkt brukt dersom fylkesveien
ble stengt og man ikke hadde andre transportmuligheter. Fylkesmannen
har underkjent det kommunale vedtaket, fordi det ikke i loven er
hjemmel for en slik løype. 

Hva kan statsråden gjøre
for at folk og forsyninger i nødvendig omfang kan bringes
frem i en eventuell krisesituasjon?»

  Jeg takker statsråden for svaret. 

Det som ble opplyst her nå, overrasker
meg faktisk, fordi det statsråden gav uttrykk for, var
at en slik nødtrasé som man her snakker
om, faktisk er mulig å foreslå opprettet under
spesielle forhold.

Folk flest i det området vi her snakker
om, som har vært rimelig hardt prøvd i vinter
med ras, stenging av veier osv., har følelsen av at man
har en miljøvernavdeling hos fylkesmannen som sier at det
ikke er hjemmel i loven for å opprette en slik trasé.
Så sier statsråden: Det er det mulig å forberede
seg på ved å merke en trasé i forkant.
Slik kan man svare når man sitter i Oslo og ikke vet hvordan
forholdene er i Tamokdal. Når raset går, er det faktisk
bare én mulighet, én trasé. Folk i Tamokdal
og i Balsfjord kommune ønsker en sikkerhet for at man kan komme
dem til unnsetning, at de kan føle en nødvendige trygghet
for at de får hjelp.

Per Ove Width hadde
her overtatt presidentplassen.

  Jeg takker statsråden for svaret.
Det jeg føler nå, er faktisk at det vedtaket som
ble gjort av formannskapet i Balsfjord på bakgrunn av den
helt spesielle og ekstreme situasjonen i Tamokdal, hadde ikke fylkesmannens
miljøvernavdeling anledning til å fatte, og jeg
ber statsråden bekrefte det. Det synes jeg er en ryddig og
nødvendig oppklaring. Så rasutsatt som Tamokdal
er, vil man f.eks. neste år kunne komme i samme situasjon. Derfor
tror jeg det er greit for dem nå å vite at det
kan opprettes en nødtrasé når situasjonen
krever det. Og når man nå igjen gjentar at man
kan gjøre forberedelser: Det er faktisk slik at veien er
feid vekk i hundrevis av meter. En må faktisk se hvordan
skredet går, før en kan begynne å snakke
om å merke noen trasé.

  Jeg tillater meg å rette følgende spørsmål
til justisministeren:

«Det siste halvannet året
har det vært 17 ran av pengetransporter i Norge. Gjennom
Verdens Gang 19. april 2000 er det blitt kjent at interne konflikter
i politiet i perioder har hemmet etterforskningen av de mange verditransportranene. 

Hva vil statsråden gjøre
for å sikre tilstrekkelig fremdrift og nødvendig
koordinering av ransetterforskningene?»

  Jeg takker statsråden for svaret. Statsråden
gav en beskrivelse av de utfordringene som ligger i den stadig økende
kriminaliteten, også når det gjelder verditransportran.
Det er ingen grunn til å være uenig med henne
der.

Hun gir også uttrykk for – hvis
jeg oppfattet henne riktig – at man etter å ha
vært i kontakt med Oslo politidistrikt har kommet til at
det er det lite eller intet hold i de påstander som fremsettes
i VG. Men det er vitterlig slik at statsadvokat Olav Helge Thue,
som har et overordnet ansvar, og som statsråden refererte
til, i den samme artikkelen gir uttrykk for følgende:

«I perioder
har situasjonen hemmet ransetterforskningene.»

Og da blir mitt oppfølgingsspørsmål:
På bakgrunn av det som jeg har vist til, og det som statsadvokaten
har sagt, føler ikke statsråden at det er behov
for å gå inn og undersøke nærmere
hva som er realiteten i den artikkelen jeg refererer til?

  Jeg takker statsråden for svaret,
som vel ikke kan oppfattes som direkte positivt. Nå er
det slik at vi som medlem av justiskomiteen på Stortinget
også har kontakt med politidistriktene. Vi har også kontakt med
enheter innenfor distriktene der det kommer til uttrykk forskjellige
oppfatninger i forhold til det ledelsen gir uttrykk for. Så sånn
sett synes jeg – uten at jeg på noen måte
skal forsøke å gi statsråden noe råd – med bakgrunn
i dette og også med bakgrunn i motsetninger f.eks. mellom
Kripos og enheter innenfor distriktet, som det tidligere har vist
seg å være hold i, at det er rimelig overraskende
at statsråden er så avvisende til å se
nærmere på dette som det hun gir uttrykk for.

