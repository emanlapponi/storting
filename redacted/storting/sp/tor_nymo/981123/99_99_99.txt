 

(ordfører for saken):

 Jeg hadde ikke tenkt å ta ordet, men jeg vil for ordens skyld gjøre oppmerksom på at Stortinget etter at komiteen avgav sin innstilling, har mottatt et brev fra Justisdepartementet der det fremgår at Helsetilsynet nå generelt anbefaler at alle som er smittet av hepatitt C-virus gjennom blodprodukter de har fått fra helsevesenet før man kunne ekskludere smittefaren, bør ytes en billighetserstatning på 100 000 kr. 




Dette nye standpunktet fra Helsetilsynet berører sak nr. 24 i proposisjonen, der det er innvilget erstatning med 25 000 kr. Komiteen har i sin innstilling anbefalt at klagen ikke tas til følge. Jeg finner ikke grunn til å foreslå noen endringer i komiteens innstilling når vi nå er kommet så langt i behandlingsprosessen, men vil understreke at komiteen ikke vil ha noen innvendinger til en revurdering av erstatningsbeløpet i sak nr. 24 på bakgrunn av Helsetilsynets nye vurdering, og forutsetter at departementet fremmer saken til ny vurdering i Billighetserstatningsutvalget, slik departementet også varsler i sitt brev.




