  Jeg tillater meg å stille følgende spørsmål
til justisministeren:

«Siden høsten 1999 har hvert
enkelt politidistrikt selv måttet betale for analyser som
tas i forbindelse med narkotikasaker. Politiet i Kristiansand legger
derfor nå vekk narkotikasaker, fordi det koster for mye å ta
de nødvendige blod- og urinprøvene av mistenkte.

Hva vil statsråden gjøre
for å sikre at politidistriktene får tatt de nødvendige
analysene i narkotikasaker?»

  Jeg takker for svaret. Det er ingen grunn
til å legge skjul på at svært mange er
sterkt bekymret for politiets mulighet til å demme opp
for alvorlig kriminalitet. Vi har svært godt utdannede
og motiverte polititjenestemenn, men det er ikke nok.
De siste årene har nemlig politiet fått ansvaret
for å etterforske stadig større og mer kompliserte
saker, og ikke minst Stortinget har stilt krav til kvalitet i dette
arbeidet. For å få den nødvendige kvaliteten
på etterforskningen må det også foreligge tilstrekkelige økonomiske
ressurser. 

Kan statsråden, på bakgrunn
av signaler fra bl.a. politiet i Kristiansand, tenke seg å foreta
en gjennomgang av de ekstrakostnadene som etterforskningen i tyngre
saker medfører, bl.a. i narkotikasaker hvor kostnadene
til analyser, tolketjenester mv. er av en helt annen størrelse
enn for noen få år tilbake?

  Jeg takker igjen statsråden for svaret.
Jeg reagerte litt da statsråden i sitt første
svar gav uttrykk for at begrunnelsen for å gi politidistriktet
de midlene man tidligere hadde hatt sentralt, var – på en
måte lå det implisitt – at man skulle
tvinge politimesteren til å være mer budsjettansvarlig,
at man ikke kunne bestille prøver, og at departementet
hadde en pott å betale fra. Jeg tror ikke at politiet har
noe ønske om å bruke mer midler enn det som er
nødvendig for å få til en grundig etterforskning,
og det er faktisk det det handler om. Jeg er redd overføring
av disse midlene til politidistriktene vil gjøre at politimesteren
prioriterer annerledes, og at vi ikke får den grundige
etterforskningen som vi trenger i slike saker for å ha
nødvendig bakgrunnsmateriale for en riktig behandling.

