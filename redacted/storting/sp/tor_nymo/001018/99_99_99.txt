  Jeg tillater meg å rette følgende spørsmål
til kommunal- og regionalministeren:

«Gjennom media har de humanitære
organisasjonene gjort kjent at de vurderer å trekke seg
som medlemmer av den nye Utlendingsnemnda. 

Hvilke planer har statsråden om endringer
i forutsetningene for nemnda sitt arbeid i forhold til Stortingets tidligere
vedtak?»

  Jeg takker statsråden for svaret.

Det er ingen grunn til å legge skjul
på at forslaget om å opprette en utlendingsnemnd
skapte betydelige diskusjoner, også her i huset. Flertallets
intensjoner har hele tiden vært at vi skulle ha en sammensetning
og organisering av nemndas arbeid som hadde tillit i de miljøer
som blir berørt av nemndas arbeid. Denne tilliten er i
ferd med å forsvinne før nemnda er på plass,
ifølge et oppslag i VG, der en del humanitære
organisasjoner varsler boikott av hele ordningen: 

«Personlig
fremmøte for asylsøkerne har vært et hovedprinsipp
helt siden jeg var med på første møtet om
nemnda i 1994», 

sier generalsekretær Bjarte Vandvik
i NOAS til VG. 

Han fortsetter: 

«At
Regjeringen tre måneder før oppstart vil fjerne hovedprinsippet,
er en provokasjon.» 

Jeg har oppfattet statsråd Brustad
slik at årsaken til endringene er frykt for lang saksbehandlingstid,
som hun gav uttrykk for. Organisasjonene mener det er langt viktigere å tenke
på rettssikkerheten, ved at de som behandler klagen, personlig
får møte asylsøkerne. Mitt spørsmål til
statsråden blir: Vil statsråden omgjøre
sitt standpunkt i forhold til retten for asylsøkerne til å møte
i nemnda?

  Jeg tillater meg å stille følgende spørsmål
til samferdselsministeren: 

«Vegsjefen i Troms har besluttet at
praktiske førerprøver klasse A og A1 skal avlegges
i Tromsø og Harstad fra og med 2001. Dette betyr at slike
prøver ikke kan avlegges på Finnsnes. Ca. 30 000
mennesker får dermed økt avstanden for å avlegge
disse typer førerprøver med ca. 15 mil.

Mener statsråden at en slik sentralisering
av tjenestene er i samsvar med den politikken Regjeringen ønsker å føre
når man sier man vil legge tjenestene nærmere
kundene?»

 Jeg takker statsråden for svaret,
som jeg tror flere med meg vil finne svært skuffende. Regjeringen
sier at man i distriktspolitikken skal satse på regionale
sentre og moderninsering av det offentlige Norge, og at disse skal
få økte tjenester og økt servicegrad.
Det som her skjer, synliggjør at Regjeringen på ingen
måte etterlever sine gode hensikter. Det er ikke tvil om
at både de som skal kjøre opp, og samfunnet blir
tapere hvis folk i Midt-Troms må til Tromsø eller
Harstad for å ta motorsykkelprøven. 

Statsråden var inne på dette
med effektivisering og kostnadsreduksjon. De formuleringene kjenner
vi godt, vi som bor i Distrikts-Norge. Man snakker om å spare 200 000 kr
på sentraliseringen, noe som gjør at folk i Midt-Troms
må bruke en hel dag på oppkjøringen.
Når folk må ta seg fri fra jobb og skole en hel
dag, skal det ikke mye til før samfunnet taper på dette.
Derfor er dette forslaget fullstendig uakseptabelt, og jeg vil be
samferdselsministeren om å vurdere denne saken på nytt.

