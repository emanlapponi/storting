 Jeg tillater meg å rette følgende spørsmål
til landbruksministeren:

«Det er fra både forskerhold,
miljø- og landbruksmyndighetene stor enighet om at lakselus
produsert i oppdrettsanleggene representerer en alvorlig trussel
for de ville lakse- og sjøørretbestandene. 

Vil statsråden gripe fatt i situasjonen
og få på plass nasjonale forskrifter som sikrer
at fylkesveterinærene kan pålegge oppdretterne
samordnede, regionale fellesavlusinger i alle anlegg uavhengig av
grenseverdier for lus, og når kan dette eventuelt gjennomføres?»

  Jeg takker statsråden for svaret. 

Problemet er at handlingsplanen er basert på frivillighet
fra oppdretternes side. Dagens forskrifter om bekjempelse av lakselus
gir dyrehelsemyndighetene hjemmel til å pålegge
oppdretterne avlusing ved altfor høye verdier.

Erfaringer fra Trøndelag viser at
man for å lykkes med en effektiv lusbekjempelse er helt
avhengig av at samtlige oppdrettsanlegg i en region som har lakselus
i sine anlegg, gjennomfører en samordnet avlusing i den kalde
sjøvannsperioden. Dersom enkelte oppdrettsanlegg med lakselus
ikke deltar i en samordnet avlusing, vil den totale effekten for
hele regionen bli redusert. 

Man vil ikke klare å nå det
langsiktige målet i handlingsplanen innen år 2001
med de nåværende forskrifter for avlusing. Vi
har nå den situasjonen at mens «gresset gror,
dør kua».

