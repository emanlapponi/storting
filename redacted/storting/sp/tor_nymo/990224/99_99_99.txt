 Jeg tillater meg å stille følgende spørsmål: 

«I henhold til uttalelser fra politiinspektør
Terje Sjøvoll ved Kriminalpolitisentralen fungerer ikke
politiets DNA-register, som ble etablert for et år siden.
Registeret skal kunne brukes til å oppklare alvorlige forbrytelser, men
i dag er det kun to personer som er registrert, og registeret fungerer
således ikke etter hensikten. Dette er i strid med det
Stortinget bestemte i 1995. 

Hva kan statsråden gjøre
for å få DNA-registeret til å fungere
etter hensikten?»

  Jeg takker statsråden for et positivt svar.
 Men jeg er også kjent med at for å gi Justisdepartementet
innsyn i den aktuelle problemstillingen, har man sendt brev der
det er redegjort for problemstillingen rundt DNA-registeret, og
der det faktisk er bedt om at det blir stilt midler til disposisjon.

Jeg skylder å gjøre oppmerksom
på at jeg er kjent med at Kripos på langt nær
har ligget på latsiden i den venteperioden de nå har
bak seg, og meg bekjent har de, ved siden av å være
forberedt på å registrere manuelt, bl.a. jobbet
med rutiner opp mot rettsmedisin, utviklet prøveutstyr
og også planlagt en informasjonskampanje overfor politidistriktene
for å gjøre mulighetene rundt DNA-registeret allment
kjent.  Jeg mener det er viktig nå når Kripos
er så godt forberedt, at man får stilt de nødvendige midler
til disposisjon, slik at DNA-registeret kan fungere etter det som
har vært Stortingets intensjon.

 Jeg tillater meg å stille følgende spørsmål:

«I henhold til et oppslag i Dagsavisen
torsdag 11. februar 1999 har det blitt reist mortifikasjonssak mot
en kvinne fra den personen hun anmeldte for voldtekt, før voldtektssaken
ble henlagt. En slik praksis kan svekke kvinnenes stilling som offer
i en voldtektssak.

Vil statsråden ta initiativ til å endre
loven på dette punkt for eksempel gjennom å gi
straffesaker forrang?»

  Jeg takker statsråden for svaret.

En annen dimensjon i dette er at denne kvinnens
situasjon ikke kvalifiserer til offentlig oppnevnt forsvarer. Straffeprosesslovens
bestemmelse sier at forsvarer er unødvendig i ærekrenkelsessaker
i motsetning til i ordinære straffesaker. For den vanlige
mann og kvinne er det nok svært vanskelig å forstå – for
ikke å si akseptere – at denne kvinnen, som ifølge
Dagsavisen av forskjellige grunner ikke er i stand til å ivareta
sine interesser, som er sjuk og har svært dårlig økonomi,
ikke skal ha rett til å få oppnevnt advokat til å forsvare
seg.

Jeg skal ikke be om noe konkret svar fra alltid
velvillige statsråd Lilletun, men bare be ham ta med seg
problemstillingen om hvorvidt denne saken utgjør et særskilt
tilfelle, og om den burde kvalifisere til fri rettshjelp.

