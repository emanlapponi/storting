  Jeg tillater meg å stille følgende spørsmål
til sosialministeren: 

«Landsforeningen Rettferd for Taperne
driver et viktig arbeid for å hjelpe og rette søkelys
mot situasjonen til mennesker som har kommet uheldig ut i det norske
samfunnet. Organisasjonen har i flere år mottatt statsstøtte. Også for
1999 har organisasjonen søkt om tilskudd, og den har mottatt
et deltilskudd på kr 250 000 allerede. 

Hvordan vil statsråden behandle søknaden
for 1999 videre?»

  Jeg vil takke sosialministeren for et positivt
svar.

Som sosialministeren sa, snakker vi om å gi økonomisk
handlefrihet til en organisasjon som arbeider for en svært
god sak. Organisasjonen er liten, og mye av innsatsen er basert
på idealisme og oppofrende innsats fra noen svært
få mennesker. 

Når det gjelder de offentlige tilskuddene
fra Sosialdepartementet, er det viktig at betingelsene for tilskudd ikke
er for byråkratiske og kompliserte, noe som vil skaffe
en slik liten organisasjon en masse arbeid som heller kunne vært
brukt til positivt arbeid til beste for den gruppen mennesker som
har satt sin lit til Landsforeningen Rettferd for Taperne.

