  Jeg tillater meg å stille følgende spørsmål
til kommunal- og regionalministeren:

«Etter drapet på den 15 år
gamle gutten på Holmlia lovet statsministeren støtte
til antirasistisk engasjement i lokalsamfunnene. Deretter har Regjeringen
avslått Regnbuen Internett Kafé sin søknad
om 130 000 kroner. Begrunnelsen er at det ikke finnes
midler. Tidligere hadde Regnbuen Internett Kafé fått
avslag fra UDI, som forklarte at midlene skulle brukes
til hjemsending av kosovoalbanske flyktninger. 

Hva vil statsråden gjøre
for å hindre at dette unike prosjektet legges ned?» 

  Jeg takker statsråden for svaret. 

Lokalt engasjement – som Regnbuen
Internett Kafé – er en av mange viktige årsaker
til at man ikke har opplevd voldelig rasisme i Nord-Norge. Internettkaféen
er et gratis daglig tilbud til flyktninger ved de to nye asylmottakene,
til innvandrere og til alle andre borgere i Tromsø. Regnbuen
Internett Kafé gir flyktninger anledning til å orientere
seg om forholdene i hjemlandet og en mulighet til å holde
kontakt med familie og venner. Regnbuen Internett Kafé skaper
kontakt og et antirasistisk miljø for de norske i samfunnet.
For innvandrere og flyktninger skaper internettkaféen integrasjon
på lang sikt og medvirker til at de får realisert
sine evner. Det betyr viktige ressurser for samfunnet. 

Det er en skam dersom dette prosjektet, som
er et av de viktigste antirasistiske prosjekter i Nord-Norge, må legges
ned etter bare to og et halvt års drift på grunn
av at en så lav sum i støtte blir avslått.
Internettkaféen har gjort en fantastisk jobb. Jeg håper
at kommunalministeren kan revurdere søknaden, og at ordene «å styrke
det antirasistiske arbeidet» vil bli omsatt i støtte
til praktiske prosjekter. 

