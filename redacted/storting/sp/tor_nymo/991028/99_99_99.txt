 I kjølvannet av at kurderleder Abdullah calan ble arrestert, har kurderspørsmålet igjen blitt satt på dagsordenen. Tyrkiske myndigheter hevder at dette er slutten på en lang kamp mot terror og vold. Det er vel noe vi alle skulle ønske var realiteten, men har vanskelig for å tro.




Kurderspørsmålet blir ikke løst før det kurdiske folket får likeverdige sosiale rettigheter og mulighet for et verdig liv i sitt nærmiljø. Det er en grusom undertrykking som har foregått i Tyrkia, med grener til Irak, Iran og Syria. I Tyrkia lever mange kurdere som bønder i fjellene. De har ikke fått bruke sitt eget språk eller sin egen kultur. Sosiale ordninger er fraværende.




Gjennom forfølgelsen av kurderne, som har vart siden 1984, har 3 000 landsbyer blitt brent og så mye som 3 millioner kurdere antas å være på flukt i eget land. Nå er det på tide å finne en fredelig løsning på denne tragedien, at kurderne blir hjulpet slik at de kan få komme tilbake til sine områder og få bruke sitt eget språk og sin egen kultur. Det er ikke på tale å opprette en egen stat. Det man må arbeide for, er at de kan få en egen ordning. Det kan f.eks. skje på linje med det vi har gitt samene gjennom Sametinget. Norge kan være en viktig bidragsyter i en slik forhandlingsprosess.




Norge har spilt en aktiv rolle i Midtøsten-konflikten. Det blir ikke fred i Midtøsten før kurderspørsmålet har funnet sin løsning. Det er derfor viktig at Norge tar en aktiv rolle også i disse spørsmål. Norge har tidligere tatt initiativ til en internasjonal konferanse om kurdernes rettigheter etter initiativ fra tidligere stortingsrepresentant Tove Kari Viken fra Senterpartiet, som for øvrig var den som startet støttekomiteen for kurderne på Stortinget.




Konferansen ble holdt i Oslo, og man ble der enige om å arbeide videre med sikte på en politisk løsning på kurderproblemene. Tyrkias menneskerettighetsorganisasjon, med Akin Birdal i spissen, var aktivt med. Siden vet vi at han ble utsatt for et attentat og sterkt såret. Etter det har han blitt arrestert og satt i tyrkisk fengsel for sitt arbeid som menneskerettighetsforkjemper. Fremdeles sitter det, som vi vet, svært mange politiske fanger i tyrkiske fengsler.




Amnesty International har nettopp hatt årets TV-innsamling, og Tyrkia er et av de land hvor de dokumenterte overgrep er mange.




Tyrkia har nå en mulighet til å rette opp behandlingen av sine innbyggere. Jeg støtter derfor Ågot Valles initiativ til en fredskonferanse der kurderspørsmålet kan drøftes i en større sammenheng med sikte på en løsning.




Norge bør ta et slikt initiativ. Vi har egen menneskerettighetsminister, vi har føringer i Midtøsten-forhandlingene, vi har tidligere hatt en kurderkonferanse og kan følge opp det vi der la grunnlaget for. En slik konferanse må komme til etter at de land som har hatt en betydelig kurdisk befolkning, har blitt enige om det. Norge må søke bred støtte i andre europeiske land for å få med Tyrkia i en slik fredsforhandling. Europarådet har hatt klare meninger i disse spørsmålene.




Også ulike organisasjoner og enkeltpersoner har engasjert seg for kurdernes sak. Nå er det på tide med politisk tyngde i form av en fredsprosess, både for å sikre kurdernes framtid og for å skape et bedre klima mellom Tyrkia og resten av Europa.




