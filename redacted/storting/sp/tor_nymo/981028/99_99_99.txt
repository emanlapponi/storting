  Jeg tillater meg å stille følgende spørsmål
til miljøvernministeren:

«Oterbestanden har i enkelte vassdrag
i Troms og Nordland nå blitt så stor at det har
medført omfattende predasjon på anadrome fiskeslag
som går opp i elvene for å gyte. Dette har i første
rekke gått ut over enkelte lokale laksestammer. Oteren
har også gjort noe skade i oppdrettsanlegg langs kysten.

Vil statsråden vurdere å innføre
kvotejakt på oter i Troms og Nordland slik at skader som
følge av en for stor bestand kan bli redusert?»

  Jeg vil takke statsråden for svaret. 

Det er en nasjonal oppgave å bevare
og styrke villaksstammen i landet, ikke minst på bakgrunn
av at laksesykdommer og vassdragsreguleringer har ført
til en betydelig desimering av bestanden. Staten og ikke minst frivillige
organisasjoner har brukt betydelige ressurser for å berge
villaksbestanden. Når det nå viser seg at bestanden av
oter har en sterk økning og direkte truer villaksen i enkelte
vassdrag, er det klart at stadig flere frivillige som har stått
på ved dugnadsarbeid og drevet kulturarbeid, etter hvert
føler at det ikke nytter. 

Jeg ber derfor om at statsråden følger
opp det hun sa i slutten av sitt svar, der hun uttrykker forståelse
for at oteren føles som et problem enkelte steder, og at
hun vil holde saken under oppsyn med sikte på å vurdere
ytterligere tiltak dersom utviklingen tilsier det. 

