  Jeg tillater meg å stille følgende spørsmål
til justisministeren:

«I sju år har en Oslo-kvinne
ventet på å få sin søknad om
voldsoffererstatning behandlet av fylkesmannen i Oslo og Akershus,
ifølge NRK. Årsaken er at politiet ikke har sendt de nødvendige
papirene til fylkesmannen. 

Hva vil statsråden foreta seg i denne
konkrete saken, og hva kan han gjøre for at slike situasjoner
ikke oppstår i fremtiden?»

 Jeg tillater meg å stille følgende spørsmål
til helseministeren:

«UiTø og RiTø har
vært pionerer i helsesamarbeidet i Nordvest-Russland. I
fordelingen av 10 mill. kroner til helseprosjekter i Barentsregionen
blir miljøene i Nord-Norge og Tromsø tildelt svært
liten andel av midlene. Landsdelen er meget svakt representert i
de utvalg som fordeler midlene.

Hvordan vil statsråden se til at de
miljøer som har erfaring med samarbeid og geografisk tilhørighet
til Barentsregionen, blir tatt med i fordelingsprosessen av midler
til helseprosjekt i Barentsregionen?»

  Jeg takker statsråden for svaret. 

Det dette handler om, er et fireårig
samarbeidsprogram for helse i Barentsregionen. Tyngdepunktet innen helse
og medisin i Nord-Norge ligger i Tromsø. Både Universitetet
i Tromsø og RiTø etablerte tidlig nære
faglige kontakter med Nordvest-Russland. Man kan bl.a. nevne suksessprosjekt
som etablering av hjertekirurgi i Arkhangelsk, og at flere sykehus
i Nordvest-Russland er utstyrt med brukt, men godt utstyr fra RiTø og
UiTø. 

Så til spørsmålet
om å være representert i den komiteen som skal
tildele midler. Tromsø-miljøet har de største og
tyngste prosjektmidlene, og man har fått tildelt en forsvinnende
liten del av den totale potten dette året. Mitt spørsmål
er: Mener statsråden det er korrekt, hvis man ønsker
universitetsmiljøet i Tromsø som fremtidig aktør
i samarbeidsprosjekter, at de blir utelukket fra muligheten til å være
med i den komiteen som skal tildele midler?

