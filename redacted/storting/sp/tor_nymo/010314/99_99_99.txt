  Jeg tillater meg å stille justisministeren
følgende spørsmål:

«Ifølge media opplevde Senja
sorenskriverembete i fjor en økning i straffesaker og forhørsrettssaker
på ca. 40 pst. Sivile saker økte med 12 pst. Hittil
i år har det vært en økning på ytterligere
30 pst. Saksbehandlingstiden er oppe i 6–7 måneder.
Justisdepartementets målsetting er at straffesaker skal
behandles innen 3 måneder. Sorenskriveren har bedt om én
dommer og ett rettslokale til, men har fått avslag. 

Hva kan statsråden gjøre
for å avhjelpe situasjonen?» 

  Som justispolitiker gjennom flere år har
jeg bidratt til at fokuset har blitt rettet mot rask straffesaksavvikling.
At dette har en oppdragende virkning på kriminelle og ikke
minst unge lovbrytere, er det stor enighet om i det faglige miljøet.
At domstolene nå har blitt en flaskehals i straffesaksavviklingen
på grunn av manglende ressurser, kan ikke aksepteres. Justisministeren
har også gitt uttrykk for at man har flere saker i dette året. 

Mitt spørsmål er: Vil statsråden
sørge for at domstolene får de relativt små ressurser
de ber om, f.eks. i revidert budsjett, slik at de får gjort
den jobben departementet og justispolitikerne har pålagt
dem?

  Når det nå er kommet klage
fra mange dommere om den vanskelige situasjonen domstolene er i,
er det fra en gruppe som har stor tillit og troverdighet, og som
vi som justispolitikere ikke opplever klager. Foruten sorenskriveren
i Senja ser vi – i gårsdagens Dagbladet – at
en partikollega av statsråden, byrettsjustitiarius Olav
T. Laake i Stavanger, gir uttrykk for at det er krise i norske domstoler.
Vi har som justispolitikere også fått klare meldinger
fra Dommerforeningen om at nå må vi gjøre
noe. Jeg forstår og har sympati for at statsråden ikke
nå kan gi uttrykk for hva som kan komme i revidert nasjonalbudsjett.
Men jeg vil sterkt anmode om at man tar situasjonen på alvor,
slik at domstolene ikke oppleves som en flaskehals i straffesakskjeden.

