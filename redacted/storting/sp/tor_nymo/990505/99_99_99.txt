  Jeg tillater meg å rette følgende spørsmål
til finansministeren:

«I henhold til et oppslag i avisen
Harstad Tidende fredag 23. april 1999 har en yngre kvinne i fraflyttingstruede
Bjarkøy kommune tre ganger blitt avvist av kommunens folkeregister
når hun har meldt flytting til farsgården på Flatøya
der det i dag kun er to fastboende. Folkeregisteret har en rekke
innvendinger mot kvinnens ønske om å bli bostedsregistrert
på Flatøya.

Vil statsråden ta de nødvendige
initiativ for at kvinnen kan få anledning til å bli
folkeregistrert på farsgården på Flatøya
slik hun ønsker?»

  Jeg takker statsråden for svaret.

Jeg er enig i at hvor personer skal folkeregistreres
som bosatt, må avgjøres i forhold til det regelverket
som foreligger. Jeg konstaterer òg at Folkeregisteret ikke
har hjemmel eller mulighet for tvangsflytting eller umyndiggjøring.

Jeg er glad for den siste delen av besvarelsen
fra statsråden, der han antydet at han vil vurdere om kriteriene for
bostedsregistrering av enslige ukependlere bør mykes opp,
slik at bolig i hjemkommunen lettere slår igjennom overfor
bolig i arbeidskommunen, og at han vil komme tilbake til Stortinget
med regelverkstemaet til høsten.

Mitt spørsmål er om statsråden
allerede nå kunne antyde hva han tenker seg i den forbindelse.

