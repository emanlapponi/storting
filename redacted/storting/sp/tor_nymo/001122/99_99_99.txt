 Jeg tillater meg å rette følgende spørsmål
til forsvarsministeren:

«Forsvarssjefens internrevisjon er
kommet i søkelyset ved at pressen har referert fra kritiske
rapporter den har utarbeidet. Ifølge media skal internrevisjonen
nå legges ned. I Forsvaret er det behov for et organ som
har en uavhengig stilling, for å evaluere alle nivåer
på et fritt grunnlag. Det kan nå synes som om
man vil fjerne denne avdelingen, fordi den har kommet med kritikk
av effektivitet og måloppnåelse i Forsvaret. 

Er den planlagte nedleggelsen i tråd
med statsrådens ønsker?»

  Jeg takker statsråden for svaret.

De ansattes organisasjoner har påpekt
at forsvarssjefens internrevisjon med sin plassering rett under
forsvarssjefen har den integritet og uavhengighet som er nødvendig
for en slik enhet. De har også påpekt nødvendigheten av
slik plassering for å komme med rapporter hvor uheldige
forhold på alle nivåer i organisasjonen blir påpekt. Vil
statsråden ta hensyn til merknadene fra de ansattes organisasjoner?

Det har i den senere tid vært fokusert
på konsulentbruken i offentlig virksomhet, og det har vært
signalisert at slik bruk må reduseres. Internrevisjonfunksjonen
for det øverste nivået i Forsvaret skal, dersom
det foreliggende forslag blir gjennomført, ivaretas av
eksterne konsulenter. Er denne utviklingen i tråd med departementets ønsker?

