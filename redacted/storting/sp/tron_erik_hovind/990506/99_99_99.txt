 Saksordføreren pekte innledningsvis på bekymring over utviklingen av narkotikabruken i forsvaret. Avsløring av narkotikabruk hos soldatene viser at det er en økning på over 50 pst. fra i fjor til i år. Jeg deler fullt ut saksordførerens bekymring på dette området. De soldatene som er i denne situasjonen, er en fare for egen sikkerhet og også en fare for andre soldaters sikkerhet. Det er det ene aspektet ved dette. 




Jeg vil også peke på det Ombudsmannsnemndas sier om de rusmiddelmisbrukere som er inne i Forsvaret, at Forsvaret ofte er den siste kontakt, i hvert fall systematiske kontakt, de har med en samfunnsinstitusjon og et samfunnsapparat. Veldig mange av dem kan vandre ut derfra uten særlig oppsyn i etterkant. Forsvaret har i den situasjonen et ekstra ansvar, og bør være seg det ansvaret bevisst ved å koble disse soldatene til det rette behandlingsapparatet. Som også ombudsmannen påpeker, må det organet innen Forsvaret som driver med dette, ha såpass med ressurser at det klarer den jobben.




