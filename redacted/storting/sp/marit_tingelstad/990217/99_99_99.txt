 Jeg skal få stille følgende spørsmål
til kirke-, utdannings- og forskningsministeren:

«Det er i dag stor mangel på faglært
arbeidskraft i grunnskolen. Samtidig vet vi at det er mange av våre
nye landsmenn som har gode lærerkvalifikasjoner hjemmefra,
men som ikke får godkjent sine utdannelser. 

Hva vil departementet gjøre for at
denne verdifulle kompetansen skal kunne nyttes i skolen?»

  Jeg takker statsråden for det fyldige
og positive svaret. Det beviser jo at vi har systemer i dag slik
at det kan skje godkjenninger, men praksis viser at det ikke er
så enkelt likevel. Og da tillater jeg meg å referere
fra Aftenposten den 8. februar, der rektor ved Gran skole, Signe
Marie Natvig Andreassen sier:

«Jeg
er oppgitt og opprørt over at det er så vanskelig å få utenlandsk
utdannelse godkjent.»

Så sier hun videre:

«Vi
har lærere med masse kvalifikasjoner fra sine hjemland,
men vårt skolesystem er ikke villig til å anerkjenne
dem som bra nok. Vi risikerer at godt kvalifiserte utenlandske lærere
som ikke får godkjent utdannelsen, forlater skolen.»

Hun sier videre i artikkelen at hun synes det
er veldig uheldig, da de har så god innvirkning på læringsmiljøet. 

Og da spør jeg statsråden – når
vi nå nettopp har vedtatt kompetansereformen: Vil statsråden
gripe denne sjansen og gå inn og se på dette i
forhold til den realkompetanse som den enkelte besitter?

