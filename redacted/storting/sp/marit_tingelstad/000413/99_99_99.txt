 Dokument nr. 3:5 om Riksrevisjonens undersøkelse angående øremerkede midler i kommunesektoren er et grundig og viktig dokument. En må slå fast at Stortingets intensjon om mer rammefinansiering og mindre øremerking på langt nær er nådd. Øremerkede midler utgjorde i 1998, som vi allerede har hørt, 32 milliarder kr og rammefinansieringen 47 milliarder kr. Det er ikke rart at Kommune-Norge sier de er bundet på hender og føtter. Det er særlig de store helsereformene som drar av gårde med det meste av øremerkingen. Handlingsrommet for kommunene blir derfor svært lite når egenandeler kreves for at statlige midler skal kunne utløses. Senterpartiet har stor forståelse for kommunenes frustrasjon på dette området, og tidligere kommunalminister Odd Roger Enoksen begynte en prosess for å bedre situasjon, noe jeg vil komme tilbake til.




Øremerking av tilskuddsmidler har også vært et gjennomgangstema i denne salen. Meningen var jo å redusere disse betraktelig. En må derfor spørre hvorfor vi ikke har klart å endre dette etter intensjonen.




Jeg deler Senterpartiets parlamentariske leder Odd Roger Enoksens utsagn om at vettet er rimelig godt fordelt utover i landet. Det skulle nettopp tilsi at Stortinget overlot mer styring til regional- og kommunepolitikerne. Men det har altså gått i motsatt retning.




Om øremerking har ført til bedre tjenestetilbud totalt, kan diskuteres. For om en sikrer ett tjenesteområde i kommunen, kan det gå ut over andre områder. For eksempel når det gjelder helsereformen, har vi hørt skolens folk si at det har gått ut over skolesektoren. Da kommer det krav om øremerking på dette området også – og dermed er vi inne i en ond sirkel. Det er ikke rart at enkelte lokalpolitikere og KS av og til i ren frustrasjon sier at staten like godt kan ta over hele greia. 




Det var interessant å høre saksordfører, Kristin Halvorsen, gi uttrykk for at SV nå, i stedet for øremerking – som det partiet har stått for i lang tid, slik jeg kjenner det – heller vil utvikle generelle standarder for å sikre likeverdige tilbud. Men hvordan slike standarder skal utformes uten at en knebler det lokale selvstyret, er noe det blir interessant å studere. Jeg har ikke svar på det i dag, men jeg er sikker på det er en prosess vi må gå inn i.




Ikke minst er det kommet kritikk av at en del øremerkede midler ikke har vært prisjustert på mange år. Det har verken regjeringen som gikk av, eller regjeringen som satt før, fått gjort noe med. Jeg tror det er fem-seks år siden satsene ble prisjustert. Det er svært uheldig. 




Senterpartiet er opptatt av det lokale selvstyret og vil styrke dette, men da må vi samtidig ville og tørre stole på lokalpolitikernes vurderingsevne.




Øremerking krever ofte handlingsplaner for at øremerkede tilskudd skal kunne oppnås. Dette gjøres for å sikre bruken av midlene. Det er krevende, og det koster både tid og penger med flere årsverk i administrasjonen, noe som kan gå ut over tjenesteproduksjonen. Det bør vurderes nøye om slike plankrav kan reduseres i tråd med kravet om mer frihet for kommunene. 




Sentrumsregjeringens invitasjon til forsøk på mer rammefinansiering i kommunene ble veldig godt mottatt. Hvis jeg ikke husker feil, var det 160 kommuner som meldte sin interesse for dette, mens bare 20 fikk muligheten. Så skuffelsen var sikkert stor hos de 140 som ikke fikk bli med på forsøket med å prøve mer rammefinansiering. Motivasjonen var, som vi skjønner, svært stor for å ville styre etter andre modeller enn dem vi har i dag. Det skal bli interessant å studere evalueringen av disse forsøkene.




Det nye informasjonssystemet, som kalles KOSTRA, vil sikkert gi bedre oversikt over hvordan midler blir brukt. Jeg registrerer imidlertid at Riksrevisjonen reiser spørsmål om hvorvidt KOSTRA vil ivareta departementenes behov for resultatinformasjon. Jeg legger til grunn at det er kvalitative resultater som her menes. Dette er det sannsynligvis vanskelig å fange opp i et dataprogram, men det bør nettopp være et viktig mål å få vite hva slags omsorgs-, helse- og opplæringstjenester som gis til den enkelte borger. Jeg er sikker på at vi mer og mer vil etterspørre kvaliteten på tjenestene. Det må vi som er opptatt av å ha et godt offentlig utbygd tjenestetilbud, være særlig oppmerksom på.




Jeg har merket meg at komiteen i en merknad påpeker at Riksrevisjonens undersøkelse avdekker store mangler når det gjelder å måle faktisk aktivitetsøkning ved bruk av prisnøytrale tilskudd. Kommuner med svak økonomi mottar i gjennomsnitt 30 pst. mindre i øremerkede midler enn de som har god økonomi. Og jeg er helt enig med komiteen, som sier at øremerkede tilskudd som krever kommunal medfinansiering, bør trappes ned, og at det må utvikles resultatmåling for effekten av prisnøytrale tilskudd.




Likeså er Senterpartiet enig med komiteen når den sier at det er hensiktsmessig å dempe kontrollkravene ved de små tilskuddsordningene for å redusere administrasjonskostnadene i kommunene. Dette er i tråd med signaler vi får når vi møter kommunepolitikere og rådmenn. Det blir ikke forstått at staten krever masse arbeid på dette området, samtidig som kommunebudsjettene for reell tjenesteyting må strupes. Vi må aldri glemme hva som er hovedsaken, nemlig å gi gode tilbud til barn, unge, syke og eldre. For den enkelte er det likegyldig hvor pengene kommer fra, men de må være der for at tjenestene skal kunne ytes. Jeg tror jeg tør si at diskusjonen om øremerkede midler egentlig ikke er interessant for andre enn politikere, rådmenn og interesseorganisasjonene.




Stortingets og Regjeringens plikt til å påse at offentlige midler blir brukt mest mulig hensiktsmessig, er denne saken et godt eksempel på. Vi har bl.a. Riksrevisjonen til å hjelpe oss med dette. Og nok en gang har de kommet med en svært nyttig og god rapport, som vi alle må legge oss på minne.




Jeg har merket meg at det har blitt sagt at kommunal- og regionalministeren allerede har tatt kontakt med KS om dette med øremerking av midler. Det synes jeg er veldig bra. Det må jo være et svært aktuelt tema å ta opp i de konsultasjonene som den forrige regjering fikk satt i gang på dette området.




 Jeg beklager at jeg, som ikke er i komiteen, skal ta ordet to ganger. Representanten Vidar Kleppe sa at han ikke ønsket å provosere noen i komiteen, men han greide å provosere meg. 




Han skal ha ros for én ting, og det er at han sier ting på en enkel og tilforlatelig måte. Der har kanskje mange av oss andre noe å lære. Men det må ikke bli så enkelt at vi lurer både oss selv og andre. Det er det jeg er redd for, og det er jeg ganske sikker på at representanten Vidar Kleppe gjør, for når han sier at Fremskrittspartiet er kommunenes beste venn fordi de gir en lik sum til alle enten det gjelder omsorg eller skole – den samme summen enten en bor i Bærum eller Skjåk eller Engerdal, uavhengig av geografi, av andre rammefaktorer – er det klart at det blir veldig vanskelig å få til likeverdige tilbud. Joda, summen kan være den samme, men når vi vet at bruken av penger til skoleelever i de ulike kommuner varierer fra 120 000 kr pr. år til ca. 35 000 kr, hvordan i all verden skulle det gå hvis vi delte ut 35 000 kr i alle kommuner, uansett hvor det var i Norge? Dette viser bare hvor urimelig påstandene fra representantene fra Fremskrittspartiet er når de sier at de er kommunenes beste venn. Dessuten vil de jo også sentralisere veldig mye av helsetjenestene til staten, så det er altså ren sentralisering som ligger i disse forlokkende tonene fra Fremskrittspartiet. 




