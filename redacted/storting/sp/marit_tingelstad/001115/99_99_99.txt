 Jeg skal stille følgende spørsmål
til kirke-, utdannings- og forskningsministeren: 

«Statistisk sentralbyrås
beregninger viser at Norge trenger 15 000 ingeniører i
løpet av 8-10 år, samtidig som vi opplever nedgang
i søkningen til ingeniørutdanningen. Erfaringer
fra Høgskolene i Trøndelag viser at forkursene for
ingeniørutdanningen har meget stor søkning og
er et svært godt tiltak for rekruttering til ingeniørstudiet.

Vil departementet øke bevilgningene
til disse forkursene, slik at antall studieplasser kan komme på høyde
med det behovet som prognosene tilsier?»

 Jeg takker statsråden for det fyldige
svaret. Det er tydelig at han er engasjert i problemstillingen,
og det er godt. Men når en får avisoppslag som:
Vil Regjeringen rasere ingeniørutdanningen? – og
en får veldig mange henvendelser om dette, er det klart
at en stortingsrepresentant med interesse for faget er nødt
til å ta det alvorlig. 

Jeg er kjent med de tiltakene som statsråden
nevnte, og det er ikke mer enn to år siden dette stortinget
vedtok ekstrapoeng for dem som ville fordype seg i naturfag og matematikk,
for å rekruttere, slik som det ble nevnt fra statsrådens
side. 

Nå, når det er en realitet
at departementet foreslår i proposisjonen en reduksjon
på bortimot 300 studieplasser, som igjen kan rasere fagmiljøene,
lurer jeg på om statsråden, når han var
så positiv i sitt svar, kan tenke seg å la høgskolene
selv omdisponere ingeniørstudieplasser til forkurs, når
vi ser at rekrutteringen til disse forkursene, særlig av
dem som har fagbrev, er så positiv, og når det
blir så gode resultater og så gode fagfolk. Det
trenger jo mor Norge for at vi skal bli mer skapende og ikke bare være
et råvareproduserende land. 

