 Jeg skal få stille følgende spørsmål
til kirke-, utdannings- og forskningsministeren:

«Samisk høgskole følger
fortsatt gammel nasjonal rammeplan på dispensasjon
fra Kirke-, utdannings- og forskningsdepartementet, etter sigende
i påvente av Nergård-utvalgets behandling.
Skolen har også utilfredsstillende
lokaler.

Hva vil statsråden gjøre
for at Samisk høgskole skal komme opp på et kvalitativt
tilfredsstillende nivå, både med hensyn til faglig
innhold og lokaler til å drive undervisningen i?»

  Jeg takker statsråden for et fyldig
svar og vil vise til at han sikkert – i likhet med meg – har
fått innspill fra samiske miljøer om at skuffelsen
er stor over at St.meld. nr. 27 ikke nevner Samisk høgskole
noe særlig. Det fins noen få linjer, mens Mjøs-utvalget
derimot hadde en større utredning om dette.

Det er på denne bakgrunn dette spørsmålet
stilles, og ut fra det statsråden selv kaller meldingen,
en kvalitetsmelding, og også en policymelding. Jeg er interessert
i å få utdypet litt mer hva slags policy Regjeringen
har, utover det som allerede er sagt om at Samisk høgskole
er den eneste høgskolen i landet som skal ivareta disse
særoppgavene i urfolks perspektiv og
tenkning. Det skal ligge til grunn. Jeg synes det er svært
viktig at Stortinget får en klar melding om dette allerede
nå, når det er gått så lang
tid fra Nergård-utvalget leverte sin innstilling.

 Jeg takker igjen for svaret, og viser til at
et komiteflertall, alle unntatt Fremskrittspartiet, i innstillingen
til statsbudsjettet i høst trakk fram Samisk høgskoles
spesielle knutepunktfunksjon innen samisk lærerutdanning.
Vi forutsatte at den måtte få de nødvendige
rammevilkår for å fylle denne oppgaven.

Det er klart at med dårlige lokaler
og gamle rammeplaner er ikke dette det rekrutteringsincitamentet
som er nødvendig for å få flere til å søke
her. Og når vi også vet at det er stor mangel
på samiske lærere, er situasjonen ganske
alvorlig. Men nå setter jeg min lit til at statsråden får
skikkelig fart på dette.

Jeg har også registrert
at Samisk høgskole ikke står på noen
av byggeplanene. Da spør jeg direkte: Kan statsråden
komme med noe mer konkret akkurat på dette området?
Kan han si at denne skolen er så spesiell at den må vi
løfte fram?

