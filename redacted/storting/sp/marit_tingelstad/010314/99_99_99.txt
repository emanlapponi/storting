  Jeg vil stille følgende spørsmål
til kirke-, utdannings- og forskningsministeren:

«Økologisk landbruk er uttalt som
et viktig satsingsområde, og etterspørselen etter økologisk
mat er stigende. Regjeringen har tatt til orde for styrking av økologisk landbruk.
Samtidig vil Norges landbrukshøgskole avlyse hovedkurs
i økologisk landbruk. Studenter som har startet på dette
studiet, må nå fortsette på egenhånd.
En ekstra belastning er at all informasjon er på engelsk. 

Hva kan statsråden gjøre
for å hindre at nevnte hovedkurs stanses?» 

  Jeg takker statsråden for svaret,
som jeg må si er tilfredsstillende når det gjelder
målsetting for statsråden og Regjeringen, for
nettopp i disse tider med så mye prat om dyresykdommer
og det faktum at det er dyresykdommer rett rundt hjørnet – i
hvert fall både i Storbritannia og ellers i Europa – har
dette med synet på hvordan vi driver jordbruk, aktualisert
seg svært. Da er det ikke nok bare å ha noen ord
på et papir med hensyn til hva vi vil gjøre, men
det er tiltak og strategier som er viktig. Derfor har jeg lyst til å utvide
spørsmålet litt og spørre hvilken strategi
statsråden har for å bygge opp kompetansen fra
bunnen av, ikke bare på høyskolenivå.
For å få rekruttering til høyskolen er
vi avhengig av de lavere trinnene. Hvilken strategi har departementet
for å stimulere til mer økologisk jordbruk i videregående
opplæring?

  Jeg merket meg at statsråden understreket
hva som er landbruksministerens kompetanseområde, og hva
som er utdanningsministerens. Det må jeg i all beskjedenhet
si at jeg også er klar over, men jeg regner jo med at Regjeringen
har en felles politikk og en felles strategi. 

Det er ikke noe i veien for at jeg kan stille
et spørsmål i forlengelsen av dette til landbruksministeren,
men jeg vil spørre statsråden direkte: Er dette
et tema som nå vil bli tatt opp av utdanningsministeren
overfor fagstatsråden, slik at vi virkelig kan sette fart
på dette med å bygge kompetanse når det
gjelder økologisk jordbruk? Og kan det også nedfelle
seg i den generelle politikken på dette området?

