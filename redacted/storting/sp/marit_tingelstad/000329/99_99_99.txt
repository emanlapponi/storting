  Jeg skal få stille følgende spørsmål
til helseministeren:

«Ifølge undersøkelser
gjort av Verdens Helseorganisasjon får norsk ungdom stadig
dårligere helse. Det pekes blant annet på at spesielt
mange unge jenter verken spiser frokost eller formiddagsmat.

Hvilke tiltak ser statsråden kan settes
inn fra myndighetenes side for å bedre denne alarmerende
situasjonen?»

  Jeg takker statsråden for det fyldige
svaret.

Jeg la også merke til at han gikk
inn på åpenheten omkring mentale lidelser som
en mulig årsak til at tallene har økt. Det får
stå for statsrådens regning.

Jeg merket meg med glede at det skal tilsettes
rådgivere i hver fylkeskommune, hvis jeg oppfattet det
riktig. Det er et interessant tiltak. Jeg innser at dette er både
et personlig ansvar og et myndighetsansvar. Men jeg synes det er
alvorlig når vi vet fra undersøkelsen at 15-årige jenter
røyker mer og eksperimenterer oftere med alkohol enn før,
og på enkelte områder er det enda verre for guttene.

Forskere sier at det er stor grunn til bekymring
med hensyn til framtidig forekomst av hjerte- og karsykdommer og
kreft. Det mener jeg er svært alvorlig. Jeg vil gjerne
høre statsrådens kommentar til disse alvorlige
utsagnene.

  Jeg takker igjen for svaret.

Det aller viktigste for oss politikere er å legge
til rette for forebygging – det er jeg sikker på at
statsråden er enig med meg i. Og da vil jeg vise til undersøkelsen igjen,
hvor en forsker sier:

«Tobakk,
brus- og coladrikker, fast-food måltider og TV-underholdning
er lett tilgjengelig for dagens ungdom. Så lenge dette
oppfattes som positivt, vil vi aldri få bukt med den negative
utviklingen.»

Forsker Oddrun Samdal ved Universitetet i Bergen mener
det er viktig å gjøre sunn mat mer tilgjengelig
og attraktiv, i tillegg til å anlegge sykkelstier, ballplasser
og idrettshaller. Alt dette er gode forebyggende tiltak, og hun
mener at det er mye viktigere enn holdningskampanjer. Jeg har lyst
til å høre statsrådens syn på dette
som da kommer fra faglig hold. 

Så nevnte statsråden at skolen
er viktig. Ja, det er den absolutt. Det er jo blitt slik at skolen
skal reparere på alt det som samfunnet ikke har klart å legge
til rette for. Jeg er selv skolemenneske, så jeg har innsikt
i det. Og jeg hadde en interpellasjon for to år siden om
omtrent det samme tema. Når statsråden sier at
heimkunnskapsundervisningen er styrket, er det faktisk
en sannhet med modifikasjoner, for timetallet har gått
ned.

  Jeg skal få stille følgende spørsmål
til samferdselsministeren:

«Ifølge oppslag i ulike media
i Oppland den siste tiden er Gjøvikbanens framtid truet.
Det verserer utsagn om at strekningen Gjøvik–Jaren
kan bli nedlagt. 

Hvordan ser statsråden på dette
i forhold til å styrke kollektivtrafikken og miljøet?»

  Jeg takker for svaret. 

Statsråden sa at hvis man kunne komme
til en avtale innenfor dagens rammer, var han villig til å se
på saken. Vi fra Oppland ønsker et svar nå.
I 1993 ble det sagt i rapporten om ny satsing på Gjøvikbanen
at alt som var skulle rustes opp, både bane og kjøremateriell.
Det har ikke skjedd. Det har bare vært usikkerhet. Så står
jeg med dagens Oppland Arbeiderblad: 

«NSB-direktør står
på sitt: Én avgang»

 – én avgang pr. dag fra
Gjøvik, og buss. Vi fra Oppland vil ha en sikkerhet for
at Gjøvikbanen skal bestå. Den har absolutt sin
store verdi i trafikkmønsteret, og den er helt nødvendig
for å sikre infrastrukturen i Vest-Oppland, som er svært
dårlig. Jeg forventer nå et klart svar fra statsråden,
om han ønsker at det skal være jernbanedrift på Gjøvikbanen.

  Jeg konstaterer at statsråden ikke
har noen klar holdning til at det er viktig å ha Gjøvikbanen.
Da viser jeg til dagens oppslag i Oppland Arbeiderblad, hvor Arne
Wam understreker 

«at
det fortsatt er eieren, staten, som har siste ord. Samferdselsdepartementet
avgjør om det lønner seg å fortsette
med såkalt tjenestekjøp, som i praksis betyr at
staten subsidierer driften av banestrekningen».

Jeg trodde dette med kollektivtrafikken var
et overordnet prinsipp for å sikre miljøet. Jeg
minner om at det er tverrpolitisk enighet om at Gjøvikbanen
skal bestå. Oppland Arbeiderparti, det største
partiet, har årsmøtevedtak om det, Oppland Senterparti
det samme. Det er store folkeaksjoner i gang, og det ringer folk
til meg daglig. For ikke lenger enn to timer siden ringte det en
dame og sa at det jo er en stadig nedbygging av servicetilbudet. Nå er
grønne avganger også redusert. Dette er en langpining
av Gjøvikbanen, og jeg oppfatter det faktisk som en salderingspost
i forhold til å sikre midler til krengetogene og til Gardermobanen.
Jeg vil høre hva statsråden mener om dette, for
det kommer til å bli et lurveleven hvis ikke Gjøvikbanen
skal bestå. 

