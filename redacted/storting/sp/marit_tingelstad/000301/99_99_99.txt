  Jeg skal få stille følgende spørsmål
til forsvarsministeren:

«Gjennom Kongsberg Senterparti er
jeg gjort kjent med at i forbindelse med bygging av Kongsgårdmoen ungdomsskole
trenger kommunen byggeareal som enten kan skaffes ved å innløse
flere bolighus eller ved å få hånd om
arealene til et av Forsvarets garasjeanlegg. Garasjeanlegget skal
ifølge mine opplysninger nedlegges om noen få år.

Hva vil statsråden gjøre
for at Kongsberg kommune kan få ervervet nevnte areal fra
Forsvaret, for slik å unngå at kommunen må gå til
tvangsinnløsing av folks boliger?»

  Jeg takker statsråden for svaret
og ser at saken er under arbeid i forskjellige instanser, som jeg
også nevnte i mitt spørsmål.

Men jeg må si at det er svært
betenkelig hvis Forsvaret, altså staten, skal legge hindringer
i vegen for at kommunen skal få bygd den skolen som er
så helt nødvendig. Jeg er kjent med at elever
i Kongsberg blir flyttet rundt omkring, fordi det ikke er nok plass
for dem i dag. Jeg vil håpe at Forsvaret nå gjør
sitt ytterste for å komme til forlik med kommunen, slik
at en kan løse dette problemet. For meg er det helt ubegripelig
hvis det skal gå så langt at det er private boliger
som må eksproprieres, for da har vi stilt oss slik at enkeltmennesket
faktisk betyr mindre enn storsamfunnets interesser, og det går
ikke an. Så jeg håper at forsvarsministeren gjør
sitt for at det kan få en god løsning. 

