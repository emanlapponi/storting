  Jeg skal få stille følgende spørsmål

til kirke-, utdannings- og forskningsministeren:

«Ifølge oppslag i Gudbrandsdølen

Dagningen er tilstanden for driftsbygningene på Skjåk

prestegard i elendig forfatning. Landbruksmyndighetene i kommunen mener

dette fører til at miljøkrav som stilles til mjølkebruk

generelt ikke kan innfris. 

Hva vil statsråden gjøre

for at forvaltningen av denne statens eiendom blir i samsvar med

offentlige myndigheters krav?»

  Jeg takker statsråden for svaret.

Jeg syntes det var fint at han ville vurdere forholdene vedrørende

Skjåk prestegard på nytt. 

Jeg antar at statsråden og jeg er

helt enige om den betydelige kulturverdi som prestegardene representerer

i Bygde-Norge, både bygningsmessig og kulturlandskapsmessig.

Avisoppslag som f.eks. at staten lar prestegardene forfalle, og

at staten innrømmer vanskjøtsel, er lite flatterende

for myndighetene, og slett ikke i tråd med den gode leveregelen

om at en skal levere over garden i minst like god stand som en har

tatt den over. 

I avisintervju i Gudbrandsdølen Dagningen

bekrefter representanten fra departementet at mangel på penger

til vedlikehold fører til at flere prestegardsanlegg forfaller. Det

er i år kun gitt 6 000 kr til vedlikeholdet

av denne garden.

Men det er ikke bare pengemangel som ligger

til grunn for manglende vedlikehold. Det sies i dette intervjuet

at det hender de nøler med å investere på gardsanlegg

som skal selges i løpet av kort tid.

Er dette en holdning som statsråden

slutter seg til? Og synes han det er i tråd med god forvaltning

av fellesskapets eiendom?

  Jeg takker igjen for svaret. Jeg la merke

til at statsråden i det forrige svaret sa at han ikke kjente

til at det forelå noen offentlige pålegg så langt. 

(Tingelstad)

Jeg har henvendt meg til landbruksmyndighetene

i bygda, og der går det fram i en rapport som er sendt,

at grisefjøset er i veldig dårlig forfatning,

og at himlingen holder på å falle ned. Men så står

det at storfeavdelingen er brukbar, men tilfredsstiller ikke nye

forskrifter, som skal være oppfylt innen år 2005.

Det verste er at gjødselkjelleren er for liten, til tross

for at dyretallet er mindre enn areal og grovfôrgrunnlag

skulle tilsi. Da er det klart at forpakterne blir frustrerte.

Det hører også med til historien

at de akkurat har fått tilbud om ny forpaktningskontrakt,

slik at det blir ikke snakk om salg akkurat dette året.

Men i denne forpaktningskontrakten, fikk jeg opplyst i går,

er det gitt et påslag i leia på 35 pst.,

og det blir ganske tøft når det ikke er gjort

noen utbedringer.

Jeg har lyst til å høre statsrådens

kommentar til dette, og om han vil gå gjennom hele prestegardsforvaltningen og

prosessen når det gjelder salg, på nytt, slik

som han antydet i det andre svaret.

