  Jeg skal få stille følgende spørsmål
til miljøvernministeren:

«NRK Oppland meldte 4. januar 2001
at fylkeskonservator fratas mer enn 50 pst. av midlene til kulturminnetiltak
i forhold til tidligere praksis. Midlene skal heretter i hovedsak
fordeles av Riksantikvaren etter søknad. Denne nye ordningen,
der fylkesnivået blir saksbehandler for Riksantikvaren,
vil føre til mer byråkrati og sentralstyring. 

Er dette i tråd med Regjeringens forenklings-
og effektiviseringsprosess i offentlig sektor?»

  Jeg takker for svaret og tillater meg noen
kommentarer og tilleggsspørsmål. 

La meg først understreke at jeg er
klar over at det har vært økning på kulturminneposten,
og den økte ytterligere etter avtalen mellom sentrum og
Arbeiderpartiet. Det er jeg veldig tilfreds med.

Men jeg har merket meg at svært mange
fylkeskommuner har reagert negativt på den funksjonsendringen som
departementet har lagt opp til. Det er ikke noe rart, fordi fylkeskommunen
har et delegert ansvar for forvaltningen på dette området.
Det er også bygd opp betydelig kompetanse, erfaring og
nærhet til brukerne på dette området. 

Fylkeskommunen har videre utarbeidet fylkesdelsplaner
for kulturminner for å synliggjøre saksfeltet
og sette det i en forpliktende politisk sammenheng. Dette blir vanskeligere å følge
opp når store deler av midlene nå «holdes
tilbake» hos Riksantikvaren. Dette er dessuten i strid
med det som vi i Senterpartiet legger i uttrykket «lokalt
selvstyre», og som jeg skjønte på statsråden
at Arbeiderpartiet egentlig er mye enig i. 

Mener statsråden at dette som nå har
skjedd, vil stimulere kommuner og fylkeskommuner til å integrere kulturminnearbeid
i Lokal Agenda 21?

  Jeg takker for den siste presiseringen som
statsråden kom med. Jeg synes det er fint at det kommer
en erkjennelse av at hvis det har utilsiktede virkninger, så vil
en endre på det. For fylkeskommunen som regionalt politisk
organ er det lite tilfredsstillende å sitte igjen som lovforvalter
uten særlig mulighet til å innvirke på bruk
av kulturarven til positiv utvikling for våre lokalsamfunn.

Jeg har heller ikke registrert at det har vært
uttrykt misnøye med den ordningen som har vært
til nå. Derfor er jeg overrasket over endringene og tok
opp spørsmålet.

For 2001 foreslås det at 5,7 mill.
kr overføres fra post 60, fra regionale kulturminnetiltak
til det generelle rammetilskuddet til fylkeskommunen under KRD-departementet,
altså Kommunal- og regionaldepartementet. Men ifølge
brev jeg har fra Buskerud fylkeskommune, finner en ikke igjen dette
på KRDs budsjett. En må jo da tro at midlene er
inndratt, noe som må sies å være svært
uryddig i forhold til teksten i budsjettproposisjonen, og ikke minst
svært uheldig for kulturminnetiltakene.

Hvordan ser fagstatsråden på dette?

