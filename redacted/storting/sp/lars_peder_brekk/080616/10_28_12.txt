 Riksrevisjonens undersøkelse av myndighetsutøvelse for reduksjon av NO

x

-utslipp er viktig og gir en god faglig oversikt over et komplisert område, som også hele komiteen påpeker i innstillingen. 




Jeg vil på vegne av Senterpartiet understreke at fokuseringen på virkemiddelbruk er viktig. Min korte kommentar her i dag går på at vi nok må innrømme at forslaget om NO

x

-avgift som kom i forbindelse med statsbudsjettet, ikke var godt nok utredet, særlig med hensyn til konsekvenser og virkninger for næringslivet, ei heller med hensyn til betydningen for å imøtekomme kravene om reduksjon i utslippene. Derfor kom Stortingets vedtak om NO

x

-fond, og det var viktig at det kom. Det er en frivillig avtale, og den ansvarliggjør næringslivet i mye større grad enn en ren NO

x

-avgift ville gjort. Det er viktig å få fram at all innbetaling i NO

x

-fondet går til konkrete miljøtiltak, som gjør at det er enklere på det viset å få med seg næringslivet i arbeidet. 




Jeg vil understreke fra Senterpartiets side at det er viktig å finne ordninger i miljøarbeidet som ansvarliggjør næringslivet og ivaretar dets interesser, samtidig som en greier å oppnå de nødvendige målsettinger om reduksjon i utslipp. Slik sett er kanskje denne NO

x

-avtalen mellom de 14 organisasjonene og staten en mal som vi også må se nærmere på og ta i bruk også ved framtidige tilsvarende ordninger. 




