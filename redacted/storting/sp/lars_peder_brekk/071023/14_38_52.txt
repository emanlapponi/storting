 Interpellanten tar opp et særdeles viktig tema, som omhandler mediemakt, markedsmakt og monopoler. Men før jeg går inn på det, har jeg lyst til å understreke at Telenor har hatt en fantastisk positiv utvikling internasjonalt som avtvinger stor respekt – de har skaffet seg over hundre millioner kunder. Her har selskapet gjort en meget god jobb, og jeg har lyst til å si at kanskje er det fordi selskapet nå har blitt særdeles stort internasjonalt og i Norge, at vi nå får denne debatten.




Det er imidlertid ikke sånn at vi i dag skal diskutere eierrollen til staten i forhold til Telenor. Det er statens rolle som regulator og kontrollør vi skal diskutere, og vi skal ivareta fellesskapets og det offentliges interesser i forhold til hva slags samfunn vi vil ha. Demokratiaspektet er viktig, demokrati kan utfordres av markedsmakt. Vi kan bare se til Italia og Berlusconi for å finne uheldige eksempler på slikt.




Internasjonalt ser vi den samme type debatt som vi nå har her i dag. EU har bedt samtlige av de minst utviklede landene som er med i WTO, om å liberalisere sine telekommunikasjonstjenester. Kampen om markedskontroll er i full gang. Kommunikasjon er god butikk og stor politikk. Fusjonen mellom America Online, AOL, og Time Warner i 2000 omfattet aksjeverdier i størrelsesordenen 350 milliarder dollar. Konsernet eier internettleverandører, plateselskap, tv-stasjoner som CNN, kabel-tv-nettverk, filmstudio, forlag m.m.




Konsentrasjon av eierskap i massemediene vil kunne innebære en risiko for at kanalene for ytringer snevres inn. Etter vår oppfatning er det i utgangspunktet legitimt å regulere i samsvar med formålet til medieierskapsloven når konsentrasjonen av eierskap truer med å svekke ytringsfriheten, reelle ytringsmuligheter eller et allsidig medietilbud.




Bruken av regulatoriske virkemidler bør veies nøye opp mot mulige ulemper en slik regulering vil kunne føre med seg. Denne formen for føre var-regulering som medieeierskapsloven representerer, bør derfor brukes med varsomhet. Samtidig er de samfunnsmessige hensyn som ligger til grunn for denne loven, så viktige at vi ikke har råd til å ta lett på det.




Konkurranseloven inneholder forbud mot konkurransebegrensende samarbeid og forbud mot misbruk av dominerende stilling. Disse bestemmelsene håndheves av Konkurransetilsynet.




Jeg er i likhet med statsråden ikke beredt til å påstå at det i dag foreligger klare indikasjoner på at Telenor har misbrukt sin markedsposisjon til skade for mediemangfoldet. Likevel er det nødvendig å overvåke utviklingen i markedsstrukturene kontinuerlig, i tillegg til å gjennomføre, som statsråden her har påpekt, en utredning av de prinsipielle sider og praktiske konsekvenser av markedsmakten. Etter en slik utredning får en da vurdere om det er behov for lovendringer eller andre virkemidler.




Når det gjelder interpellantens spørsmål, har jeg lyst til å understreke at vi fra vår side også støtter at det er viktig å avklare gjennom offentlig høring om det bør innføres plikt for kabelselskap, satellittaktører og andre til å tilby fjernsynskanaler enkeltvis. Jeg ser fram til en slik gjennomgang.




Til slutt har jeg lyst til å understreke at den prinsipielle gjennomgangen av spørsmålet om å skille drift og infrastruktur i egne selskaper bør vurderes for å kunne unngå for stor markedsmakt på enkelthånd.




