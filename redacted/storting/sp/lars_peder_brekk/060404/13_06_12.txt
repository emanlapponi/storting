 

(komiteens leder):

Også jeg vil nevne spørsmålet omkring meklingsordningen som er vedtatt. Innenfor rammen av råfiskloven har partene, FHL, NSL og Norges Fiskarlag, blitt enige om rammene for et toårig prøveprosjekt med hensyn til meklingsinstans. Jeg har lyst til å påpeke et par av de punktene som er viktige der.




De første tolv månedene skal meklingsinstituttet konsentrere seg om prisfastsettelse, og i løpet av disse første tolv månedene skal partene hver for seg og sammen definere nærmere hvilke andre forretningsmessige forhold man mener kan være hensiktsmessige å bringe inn under meklingsinstituttet med sikte på at disse forholdene skal implementeres innen 1. september 2006. Jeg tror på sett og vis at partene har litt kort tid på arbeidet, men vi ser fram til det resultatet de kommer fram til.




Jeg har lyst til å understreke at også under behandlingen av saken i komiteen har vi vært opptatt av både pris- og oppgjørsregler, men vi er også opptatt av ikke å foregripe den forhandling som skal skje mellom partene. Det har jeg lyst til å understreke fra min side. Det er viktig at partene er de som løser denne saken innenfor rammen av råfisklovens regelverk. Det er viktig at partene greier å avklare hvilke regler for oppgjør som skal være med, hvis det eventuelt skal være med i meklingsinstituttet.




Jeg har også lyst til å understreke til slutt at det ikke må være noen slags tvil om at fiskerne fortsatt skal ha garanti for betaling og garanti for oppgjør som en del av råfisklovens system. Det er viktig også for oss å understreke i denne sammenheng.




