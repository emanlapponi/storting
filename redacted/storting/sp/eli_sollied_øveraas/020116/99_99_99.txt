 Eg vil stille følgjande spørsmål
til helseministeren:

«Etter at staten overtok
sjukehusa frå 1. januar 2002, har ansvaret for drift, funksjonsfordeling
og ressursforvaltning blitt overført til dei ulike regionstyra
for helseføretaka. I Møre og Romsdal har det vore
brei politisk semje om å oppretthalde
dei fire sjukehusa i Volda, Ålesund, Molde og Kristiansund.

Har helseføretaka også myndigheit
til å leggje ned sjukehus, eller er det Stortinget,
og berre Stortinget, som har denne myndigheita?»

 Eg vil takke statsråden for svaret.

Etter den grundige utgreiinga han
kom med, tolkar eg statsråden slik at det er fullt mogleg
for føretaka å gjere vedtak om å leggje
ned sjukehus.

Ikkje minst i mitt eige
heimfylke, Møre og Romsdal, har ulike innspel
frå helseføretaka vekt oppsikt. Vi har eit samla
fylkestingsvedtak som har sagt det som står i hovudspørsmålet
mitt, mens styret i Helse Nordmøre og Romsdal har gjort
vedtak om å greie ut eit alternativ som inneber felles
sjukehusløysing for Nordmøre og Romsdal.

Eg synest det er svært viktig at statsråden
kjem med denne avklaringa. Gangen i det er jo at styret først
kjem med ei anbefaling som det sender vidare til regionstyret, i helseregion
Midt-Norge i dette eksemplet, og at avgjersla då blir gjord
der.

Ei anna sak eg finn uklar ved desse
helseføretaka, er forholdet til offentlegheitslova. Gjeld
ikkje lova om offentlegheit for dei statlege
føretaka?

 Eg takkar for tilleggssvaret.

Dette betyr at styret kan gjere økonomiske
disposisjonar som betyr nedlegging i praksis, og at helseministeren då kan
gå inn og overstyre det som helseføretaket anbefaler.

Stortinget la i budsjettet for 2002 inn midlar
til å opne ei ny medisinsk avdeling ved Sentralsjukehuset
i Møre og Romsdal i Ålesund. Det er skapt stor
usikkerheit om sjukehuset i Ålesund vil få desse midlane.
Sjølv om styret for Helse Sunnmøre har vedtatt
at ei ny avdeling skal opne 1. mars, er det avgjerande
for både meg og fleire å få vite:
Kven er det som bestemmer her? Når Stortinget har gjort
eit budsjettvedtak, skal ikkje då Stortingets
vedtak gjennomførast? Var det ikkje Stortinget
som då i alle fall fram til 1. januar
2002 var den øvste myndigheita, eller kan føretaket
i denne saka overstyre det vedtaket som er gjort av Stortinget?

