 Eg er einig med dei som har sagt at det er ein interessant debatt, men eg har òg lyst til å peike på at det er ein krevjande og ein utfordrande debatt.




Senterpartiet er positivt til tiltak som bidreg til å auke mangfaldet av kulturelle uttrykk. Kulturelt mangfald er eit gode i seg sjølv. Ved at fleire kunstnarar med ikkje-vestleg bakgrunn får høve til å gjennomføre og vise fram sine prosjekt, opnar vi samstundes opp for større forståing på tvers av etniske skilnader.




Personar med minoritetsbakgrunn utgjer i dag ei stor og ueinsarta gruppe i dette landet. Dette har så langt i liten grad kome til uttrykk i kunst- og kulturlivet. Å opne for og oppmode til eit større innslag av ikkje-vestleg kunstuttrykk er både god kulturpolitikk og, ikkje minst, god integreringspolitikk.




At kunstnarar med minoritetsbakgrunn slit med å få gjennomslag, kan ha fleire årsaker. Manglande kompetanse hjå kunstformidlarane og hjå dei som sit med ansvaret for å dele ut stipend- og prosjektstøtte, kan vere ei forklaring. Men det kan òg vere eit uttrykk for at det trengst meir profesjonalisering av kunstnarane sjølve. Utdanningsinstitusjonane har etter Senterpartiet sitt syn eit visst ansvar her. Men viktigare enn å instruere institusjonane er det å støtte opp om dei innspela, aktivitetane og prosjekta som kjem frå kunstnarane sjølve.




Sjølv om mange av utfordringane er sams for kunstnarar med minoritetsbakgrunn, er det òg viktig å vere merksam på at ikkje alle er like. Utfordringane er t.d. ulike for biletkunstnarar, musikarar og forfattarar. I museums-, kunst- og scenekunstfeltet eksisterer det organisasjonar og verksemder som arbeider for å sikre minoritetskunstnarar, og som får driftsmidlar over statsbudsjettet. Det er viktig å sikre desse verksemdene levedyktig drift i framtida. Biletkunstfeltet har derimot ikkje ein slik organisasjon. Her må minoritetskunstnarane sikrast moglegheit til deltaking i feltet på anna vis, t.d. ved at fleire kan få arbeidsstipend.




Målet til Senterpartiet er at minoritetskunstnarane får høve til å uttrykkje seg på eigne premissar, og at verksemda deira vert ein naturleg del av kunst- og kulturlivet. Inntil det skjer er det nødvendig med målretta tiltak retta mot minoritetskunstnarar. Senterpartiet vil derfor understreke at det er viktig å halde oppe dei løyvingane vi har retta mot auka kulturelt mangfald.




Eg registrerer at kulturministeren tek fleirkulturellproblematikken seriøst, og eg ser fram til vidare drøftingar under behandlinga av kulturmeldinga.




