 Eg skal berre gi ein kort kommentar, fordi det ser ut som om dei fleste partia her kjem med ei tilkjennegiving av dei respektive programma.




I Senterpartiet har vi også programfesta at lønnsforhandlingane for lærarane skal overførast til kommunesektoren. Det vil styrkje det kommunale sjølvstyret, og det er logisk at lønnsforhandlingar foregår mellom tilsette og arbeidsgivar.




Men eg vil også gi uttrykk for bekymring over den etter mi meining lite smidige måten dette vart gjort på. Det burde ha vore mogleg å ha ein inkluderande og ikkje minst orienterande prosess med lærarorganisasjonane i denne saka. Langt på veg deler eg altså den uroa som kjem til uttrykk i merknaden frå Arbeidarpartiet og SV, men elles støttar Senterpartiet både Regjeringa og innstillinga.




 Dokument nr. 8-forslaget frå Framstegspartiet som vi skal behandle i dag, er omfattande, men går i korte trekk ut på at bokbransjeavtalen vert oppheva, og at medieeigarlova vert endra til også å omfatte bokbransjen.




Framstegspartiet har alltid vore motstandar av bokbransjeavtalen, og Dokument nr. 8-forslaget gir ein grundig gjennomgang av deira syn. Eg reknar med at komiteens medlemmer frå Framstegspartiet vil leggje fram partiet sitt syn.




Dagens bokbransjeavtale vart inngått i 1998 og skal vare ut 2004. Fleirtalet i komiteen, alle utan medlemmene frå Framstegspartiet, har ikkje gått inn på realitetane i forslaget. Kulturministeren har varsla at denne problemstillinga skal takast opp samla i den varsla kulturmeldinga. Eg vil berre understreke komiteens fleirtalsmerknad, at omfanget av temaet gjer ein grundig analyse og ein grundig gjennomgang av heile sakskomplekset nødvendig. Senterpartiet har sett på bokbransjeavtalen som eit viktig verkemiddel, der lik tilgang til lik pris har vore eit berande prinsipp. Senterpartiet har tidlegare stått saman med Arbeidarpartiet, SV og Kristeleg Folkeparti og peika på kor viktig bransjeavtalen for bokomsetning er for å halde oppe eit stort og tett bokhandlarnett. Men også Senterpartiet ser behovet for ein grundig gjennomgang på dette området og ser fram til at Stortinget vil få høve til å debattere dette feltet på eit breitt grunnlag når den varsla kulturmeldinga ligg føre.




