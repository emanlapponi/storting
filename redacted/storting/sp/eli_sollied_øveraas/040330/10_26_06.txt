(ordførar for saka):

 I Dokument nr.8-forslaget frå stortingsrepresentantane Woldseth og Knudsen vert det peika på at det er stor møteverksemd i offentleg sektor, og at det medfører redusert service og informasjon til brukarar av offentlege tenester.




Forslagsstillarane ønskjer at Regjeringa skal fremme ei sak for Stortinget der problematikken rundt dette vert drøfta. Dei ber òg om at det vert vurdert å innføre ein møtefri dag – eg trur primært det var onsdagen dei ønskte – ved alle offentlege kontor.




Komiteen er samd med forslagsstillarane i at både service og tilgjengelegheit for publikum i all offentleg forvalting må bli betre enn i dag. Komiteens fleirtal, alle utan Framstegspartiet, ønskjer ikkje å gå inn for ei lovregulering for å innføre møteforbod i heile den offentlege sektoren. Ved mange kontor er det frivillig innført møtefrie ordningar med tanke på å betre servicen for publikum. Det er mange kommunar som har oppretta servicetorg, der målet er å oppnå mykje av det forslagsstillarane peikar på. Det er ei utfordring til alle offentlege kontor, og alle offentleg tilsette bør vere opptekne av å ta vare på brukarane sine interesser og gi dei den servicen dei har krav på.




Eg går ut frå at Framstegspartiets representantar vil gjere greie for sitt forslag på ein atskilleg grundigare måte enn det eg har gjort.




Dermed anbefaler eg innstillinga, nemleg at forslaget vert avvist.




