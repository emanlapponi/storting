 Senterpartiet støttar interpellanten i at det er viktig å integrere barn som har bakgrunn som innvandrar, flyktning og asylsøkjar i det norske samfunnet.




Når det gjeld Vard-modellen, har Senterpartiet teke opp dette tidlegare og peika på at modellen manglar midlar. Det er mange frivillige organisasjonar som har teke initiativet til ei rekkje tiltak som har som mål å skape forståing og respekt mellom menneske med ulik bakgrunn. Dei fortener ros for innsatsen og engasjementet. Samspelet mellom dei frivillige kreftene rundt om i landet og offentlege instansar har ført til tiltak og aktivitetar som har bidrege positivt for svært mange menneske. Men dessverre er det mange, som fleire talarar før meg har streka under, som brukar tid, krefter og ressursar på å sikre finansieringa av prosjekta sine. Og finansieringa er, som det har vore sagt tidlegare, prega av å vere uføreseieleg, noko som igjen medfører at folk går trøtt og gir opp. Storsamfunnet misser dermed verdifulle støttespelarar, støttespelarar vi rett og slett ikkje har råd til å misse.




Statsråden sa i svaret sitt at det skal bli lettare å drive frivillige aktivitetar. Ho vil forenkle regelverket, og det er positivt. Men eg må få minne statsråden om at søknadsmassen langt overstig dei midlane som er stilte til disposisjon. Eg vil også minne statsråden om at Regjeringa gang på gang minner kommunane om at det er dei lovpålagde oppgåvene som skal prioriterast, og det er ikkje akkurat ei oppmuntring til dei frivillige organisasjonane om å søkje støtte til sine aktivitetar.




Den organiserte idretten er på mange måtar eit førebilete i praktisk arbeid for integrering og mot rasisme. Vard-modellen er eit godt eksempel i så måte. Det hadde vore interessant med meir forsking på korfor barn og unge med minoritetsbakgrunn er mindre delaktige i idrett enn andre unge, og på korleis ein kan få fleire vaksne med minoritetsbakgrunn inn som trenarar eller leiarar.




Vard-modellen og tilsvarande prosjekt bør sikrast ei stabil finansiering over ein viss periode, anten tre år, som interpellanten hevdar, eller det kan også vere to eller fire år – det er stabilitet som er stikkordet.




Vi har som sagt fremma forslag, vi har lagt inn meir midlar til frivillige organisasjonar som driv integreringsarbeid. Vi må vere positive, ikkje berre i ord, men også i handling.




