 Jeg takker statsråden for svaret, og det dokumenterer at det skjer et arbeid, ikke bare ved å løse utfordringen gjennom NAV-reformen, men også ved at det skjer et kontinuerlig arbeid for å finne løsninger på tvers. Jeg viser i den sammenheng ikke minst til den strategiplanen som er undertegnet av helseministeren og arbeids- og inkluderingsministeren for å fokusere på arbeid og psykisk helse.




Statsråden viste til tre mulige forklaringer på økt vekst i uføretrygdingen blant unge med psykiske lidelser. Han sier at det kan være noe som har med diagnosepraksis å gjøre. Han viser til at helsevesenet fanger bedre opp disse enn før, og at det kan være ett forhold. Jeg håper det er tilfellet - det vil være verdifullt. Så viste statsråden også til faktorer knyttet til arbeidslivet. Jeg skal i min kommentar fokusere på det, for jeg tror nettopp at faktorer knyttet til arbeidslivet er så viktig for at vi skal komme videre med dette at det er spesiell grunn til å fokusere på det. Det er også en spesiell utfordring for NAV, som jeg på en måte føler et slektskap til all den stund det hører til arbeids- og sosialområdet. 




I en De Facto-rapport konkluderes det med at for at NAV-reformens mål skal nås, holder det ikke med at unge mennesker med nedsatt funksjonsevne ønsker å komme i arbeid, og at NAV kan kvalifisere dem for det. Arbeidsgiversiden må også ønske å ansette dem. I annen dokumentasjon - jeg la den fra meg nede - vises det til en telefonundersøkelse MMI har gjort for Rådet for psykisk helse, der man spør arbeidsgivere om deres holdninger. Da tror jeg det var slik at det store flertallet av arbeidsgivere sier at de ser ansvaret for å ha et inkluderende arbeidsliv som også bidrar til at arbeidstakere med psykiske lidelser får beholde jobben sin, eller kommer i jobb, men det er et lite mindretall, eller bare en tredjedel, av arbeidsgiverne som sier at de personlig vil kunne tenke seg å ansette medarbeidere som de vet har psykiske lidelser, eller - og det er verre - er behandlet for psykiske lidelser. Det er en så stor grad av usikkerhet i arbeidslivet knyttet til denne gruppen mennesker at det i seg selv er en kjempeutfordring som vi må se på, og som blir en spesiell utfordring selvsagt for NAV, men også for oss politikere å fokusere på. 




Jeg takker for svaret, som viser at her skjer det noe, og at det er systematikk i arbeidet for å komme nærmere løsninger på dette problemet. 




