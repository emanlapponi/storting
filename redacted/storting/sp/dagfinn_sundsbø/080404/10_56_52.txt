 Takk for debatten, og takk for engasjementet. Nå sist representanten Skjelstad, men også flere andre, har pekt på at blant dem som faller ut av og ikke fullfører videregående opplæring, ca. 1/4 av elevene, har vi veldig mange i den gruppen vi snakker om, altså gruppen som senere rekrutteres til uføretrygd, som kanskje også har psykiske lidelser og rekrutteres til uføretrygd av den grunn. Så vi bør fokusere på hvordan vi kan nå den gruppen mens de ennå er i en livssituasjon hvor de opplever at det er håp, at det er muligheter. Hvis vi klarer å nå dem da, kan mye være gjort. 




Jeg er glad for representanten Lise Christoffersens vurdering. Jeg forstod det sånn at hun mente - og Engeset støttet det - at er det noe vi skal sette inn ressurser på, er det noe vi virkelig bør føle krav til å sette inn tungt skyts og ressurser på, så er det nettopp kategorien unge uføre. For de kommer i en livssituasjon som er aldeles håpløs, og som kan komme til å vare ved et langt, langt liv, med veldig lave inntekter. De går inn i en situasjon som rett og slett er noe av det vanskeligste man kan tenke seg å starte livet med. 




Jeg er også enig med representanten Eriksson, som sier at det er viktig at vi møter disse gruppene med vilje til å bruke arbeidsmarkedstiltak og attføring som virkemidler for å gi dem en ny sjanse. Det får vi komme tilbake til i budsjettarbeidet, hvor i hvert fall vi skal være med på å prioritere nettopp attføring og arbeidsmarkedstiltak for å kunne møte den gruppen som ikke kommer inn i det ordinære arbeidslivet. Det er dem vi snakker om her, det er dem vi trenger disse plassene til, og vi trenger ikke budsjettkutt på det området neste år heller. 




Representanten Karin Andersen viste til dette med overgang mellom skole og arbeid, at det er her vi må gjøre noe. Jeg er fullstendig enig i hennes vurderinger. Min interpellasjon eller det engasjementet vi skal ha, må aldri være en front mot at syke skal gis uføretrygd, at de skal gis inntektssikring. Da har vi ødelagt for oss selv, og da har vi ødelagt for dem vi skal hjelpe. 




Fokuset skal være mot dem som for fort havner i en situasjon hvor vi passiviserer dem som trygdemottakere istedenfor å sette inn ressurser på å gi dem muligheter i et arbeids- og utdanningsløp. Det er det som er vår utfordring. Statsråden og Andersen viste i den sammenheng til at kanskje er noe av det vi må gjøre, å gi flere en los inn i arbeidslivet, eller en los mellom utdanning og arbeidsliv. 




Jeg var på Nordhordland industriservice forrige mandag. De pekte nettopp på hvilken mulighet de ser at de har gjennom å plassere ut elever, som får en kontinuerlig oppfølging og da opplever at arbeidsgivere er mye mer positive til å være medspillere i å gi muligheter og å prøve ut. Så det er håp! Interpellasjonsdebatt gir ingen sommer, men et evig engasjement gjør det. 




