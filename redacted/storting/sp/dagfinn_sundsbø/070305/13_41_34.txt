De fleste av oss opplever Oslo og andre byer her til lands som trygge å ferdes i. Imidlertid opplever ikke alle det slik, og representanten Akhtar Chaudhrys interpellasjon i dag tar opp en alvorlig utfordring for så vel oss som nasjonale politikere som for Oslos lokale politikere. Vi har et felles ansvar for å gjøre Oslo til en trygg by å ferdes i, også for de mange kvinner som føler angst og uttrygghet ved å ferdes ute i det offentlige rom på grunn av de mange uoppklarte voldtektene og voldtektsforsøkene.




Det kan stilles spørsmål både ved om politiet i Oslo er tilstrekkelig prioritert, og ved om ressursdisponeringen i byen er tilstrekkelig rettet inn mot trygghetsfremmende tiltak. Hovedstaden er i en spesiell situasjon. De nasjonale oppgavene, som ambassadeovervåking, krever avgivelse av politiressurser. Disse må selvsagt kompenseres i form av økte stillingsrammer. Så er neste spørsmål om politioppgaver som patruljering og overvåking av utsatte områder gis den oppmerksomhet som er nødvendig for å skape tryggere miljøer å ferdes i for byens innbyggere.




Oslo-politiet har kuttet i ressursene til bydelspolitiet, og har på den måten rammet store lokalsamfunn som Groruddalen, Manglerud og Majorstua. Kuttene har også rammet politivakter i helgene. Nedprioritering av politiarbeidet i bydelene er ikke i samsvar med Senterpartiets prioriteringer.




Etter de siste ukenes hendelser forutsetter jeg at anmeldelser av voldtekter og voldtektsforsøk blir gitt høyeste prioritet. Vi har inntrykk av det nå. Det må være et absolutt krav. Justisdepartementet bør selvsagt også se på hvordan strafferammene for denne typen overgrep blir brukt, og om strafferammene for voldtekt står i forhold til rettsoppfatningen blant folk flest og har tilstrekkelig forebyggende virkning. Regjeringen har prioritert politiutdanningen. Det er jeg glad for. Det er viktig at det høye opptaket til Politihøgskolen holdes oppe i årene framover. Samtidig må vi sørge for at nyutdannet politi har jobber å gå til gjennom bevilgningene til politidistriktene generelt, og altså med hovedstadens spesielle behov i fokus.




Så er det viktig å slå fast at en trygg by ikke skapes gjennom mer ressurser til politiet alene. Oslo kommune har selv et stort ansvar i å etablere en trygg by. Vi trenger en integreringspolitikk som ikke lar mennesker uten kunnskap om vårt samfunn og våre forhold, bli alene uten noe å ta seg til og uten noen å forholde seg til. Jeg er i det minste glad for at vi nå har fått på plass igjen norskopplæring til asylsøkere fra høsten av.




Men Oslo kommune må også selv prioritere tiltak som bidrar til en tryggere by. Gatelys har vært nevnt, økt støtte til frivillighetssentraler og natteravngrupper, kompetanseheving for helsepersonell og gjennomgang av den svært liberale skjenkepolitikken. Representanten Holmås snakket pent om lysløypene i Oslo, og han nevnte 7-Eleven og Narvesen-kioskene. Jeg tror nok at Oslos skjenkepolitikk er noe som en bør se på når det gjelder hvordan vi kan bidra til å skape en tryggere by.




Oslo er gjennom en langt bedre kommuneøkonomi gitt gode muligheter til å sette inn nye ressurser til fordel for slike tiltak. Med de nye 1,5 milliarder kr Oslo har fått til disposisjon etter regjeringsskriftet, er det viktig at også bydelenes forebyggende arbeid blir prioritert. Ungdomsklubber kan f.eks. også være et viktig integreringsbidrag og viktig for å skape det rom, den åpenhet og det miljø lokalt som gjør at Oslo blir en åpnere og tryggere by å være i.




Som rikspolitikere har vi ansvaret for et lovverk som virker, og for ressurstildelingen til politiet. Vi har også et ansvar for at hovedstaden har økonomiske ressurser, men forvaltningen av dem til beste for å skape en trygg by er det Oslos folkevalgte som har. Det er det også viktig å ha med seg som et element i en diskusjon som først og fremst i denne salen vil gå på om de juridiske og de økonomiske virkemidlene knyttet til å bemanne opp politiet er tilstrekkelige i forhold til de utfordringer som voldtektsforsøkene i Oslo viser at vi står overfor.




