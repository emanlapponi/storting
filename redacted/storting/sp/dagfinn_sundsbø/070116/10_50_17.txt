 Etter denne debatten kan også jeg registrere at det er bred enighet om behovet for et sterkere lov- og regelverk for å sikre universell utforming. Og det er viktig at vi kan stå sammen om dette, for det vil vel også bidra til at vi viser en grad av handlekraft når vi kommer videre.




Bedre tilgjengelighet for funksjonshemmede til transport og bygg er en gevinst som kommer hele samfunnet til gode, i form av økt arbeidsdeltakelse og større mulighet til deltakelse i samfunnslivet for hele befolkningen. Det ligger faktisk også kostnadsreduksjoner for samfunnet i å skape tilgjengelighet.




Selv om tiltakene som trengs, må gjennomføres av kommuner, fylker og arbeidsplasser så vel som i hjemmene, er det vårt ansvar som rikspolitikere å legge til rette for nasjonale rammer gjennom lov- og regelverk som sikrer en gjennomføring hos alle ansvarlige parter. Interpellanten har helt rett i det, og som statsråden viste til i sitt svar til interpellanten, er vi allerede i gang. Senere i dag har vi her i Stortinget en høring om arbeids-, inkluderings- og velferdsmeldingen. Der skal vi bl.a. møte en rekke organisasjoner som nettopp vil komme med innspill knyttet til om vi på en god nok måte har etterlevd våre ambisjoner når det gjelder tilgjengelighet til arbeidslivet, først og fremst, for funksjonshemmede i den sammenheng.




Det er av flere pekt på at det offentlige på ingen måte har vært noen god foregangsaktør når det gjelder å skaffe funksjonshemmede arbeid. Én ting er staten, en annen ting er kommunene. Det er all grunn til å se på hvordan vi kan gjøre et bedre stykke arbeid for at flere kan komme ut i arbeidslivet, og det er viktig at det offentlige går foran, og at det ikke, slik som en nå ofte kan få inntrykk av, er noen som henger etter med hensyn til å bidra til inkludering.




Når det gjelder svar på interpellantens spørsmål om tilgjengelighet til transport og bygg, vil det først og fremst komme når vi får antidiskrimineringsloven og oppfølgingen av Syse-utvalgets innstilling på plass her. Jeg registrerer at statsråden viser til at vi allerede i høst vil få til behandling en oppfølging av dette.




I mitt første år på Stortinget og som medlem av arbeids- og sosialkomiteen har jeg ganske mange ganger møtt mennesker som med stor grad av oppgitthet har pekt på at de gode ord ikke følges opp av faktisk handling når det gjelder å bidra til tilgjengelighet – innen kollektivtransporten, i det offentlige rom, i arbeidslivet – for funksjonshemmede. Det er et problem som vi er nødt til å gjøre noe mer med. Syse-utvalget har gitt oss et utmerket grunnlag for å følge opp det.




Som representant fra Akershus er det også naturlig for meg å se på hva vi har gjort f.eks. på kollektivtransportsiden i Oslo og Akershus. I denne regionen er vi fullstendig avhengig av et velfungerende kollektivtilbud for å kunne ta del i arbeidslivet, ta del i samfunnslivet og utnytte de fritidstilbud som er tilgjengelige. Da er det trist å registrere at man i planleggingen av Lysaker stasjon på ingen måte oppfyller de krav vi alle i dag er enige om må oppfylles, at man bestiller nye togsett til Flytoget som ikke oppfyller kravene, noe jeg først nå registrerer, og at vi for kort tid siden åpnet en ny flott kino på Lillestrøm som vi alle sammen var strålende fornøyd med, men hvor funksjonshemmede altså måtte bruke vareheisen og vareinngangen og ha hjelp av personalet på kinoen for å ha tilgjengelighet.




Det er så mye ugjort på dette området at vi ser fram til den oppfølging som statsråden så offensivt i dag har bebudet vil komme.




Lodve Solholm hadde her gjeninnteke presidentplassen.




