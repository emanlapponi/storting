 Etter forslag fra både foregående og nåværende regjering har Stortinget iverksatt en velferdsreform av store dimensjoner. NAV-reformen er nødvendig, og jeg registrerer at det er man i salen stort sett enige om. Vi har levd dårlig med tredelingen av velferdstjenestene innenfor arbeids-, trygde- og sosialetaten. Derfor står vi ganske samlet om en reform som skal ha individet i sentrum, ikke hvert enkelt virkemiddel i velferdstjenestene. 




Jeg er glad for dagens interpellasjon og dermed for muligheten Stortinget har til å drøfte status midt i reformarbeidet. Jeg kan nok ikke slutte meg til representanten Kjønaas Kjos, som var gledelig overrasket over at en fra regjeringspartiene våger å reise en interpellasjon hvor man er kritisk til hvordan forvaltningen følger opp Stortingets intensjoner. Det opplever jeg at regjeringspartienes stortingsrepresentanter gir uttrykk for nesten daglig, men vi gjør det med en løsningsorientert intensjon mer enn en kritikkorientert. Vi vil komme videre. Vi vil framover, og vi vil ha resultater av det som ligger til grunn for de vedtak som er fattet. Det er dessverre ikke bare i Hordaland vi registrerer problemer.




For de aller fleste av innbyggerne er NAV så langt knyttet til erfaringene med sammenslutningen av trygdekontorene og arbeidsmarkedskontorene. Fortsatt er de færreste omfattet av NAV-reformens reelle innhold gjennom etableringen av et NAV-kontor, hvor brukerne skal møte de kommunale sosialtjenestene sammen med den statlige Trygde- og arbeidsetaten. 




Gjennom media og i debattene lokalt møter jeg fra tid til annen kritikk av en reform som ikke er gjennomført. Statsråden viste i sitt svar til at det fortsatt gjenstår etablering av NAV-kontor i 320 kommuner. Men også i disse kommunene er det allerede sammenslåtte trygde- og arbeidsmarkedsetater. Jeg blir bekymret dersom disse statlige kontorene ikke makter å foreta sin integrering før man nå skal i gang med å etablere NAV-kontor hvor også den kommunale sosialtjenesten kommer inn. Vi må kunne forvente at i hvert fall den statlige modellen er trygt forankret når vi skal gå videre og få på plass de nye NAV-kontorene i kommunene, hvor kommune og stat samarbeider. 




Statsråden viser til at det også har vært problemer med saksbehandlingstiden, responstid fra kundesentrene osv. Det er avgjørende for NAV-reformens framtid at Arbeids- og velferdsetaten ordner opp i slike forhold, slik at de siste to tredjedeler av NAV-kontorene som skal etableres, kan gjøre det med et tryggere fundament enn det den første tredjedelen har opplevd. Vi må kunne høste erfaringer underveis, og vi må kunne forvente at de erfaringene gir seg utslag i forbedringer som registreres av brukerne, og av dem som skal jobbe på kontorene. 




Jeg opplever at det hviler et spesielt ansvar på NAV i fylkene. Dette er statlige myndighetsorgan som har et stort ansvar, og delvis et selvstendig ansvar, for tilretteleggingen for etableringen av NAV i kommunene. Etter å ha hørt om en del lokale erfaringer spør jeg meg om NAV-kontorene på fylkesplan samhandler med kommunesektoren i sitt fylke på en god nok måte. Avtalen om etablering av NAV-kontor skal skje med hver enkelt kommune. Likevel tror jeg det bør etableres et mer forpliktende samarbeid med kommunesektoren i fylkene gjennom deres fellesorganer - det være seg KS eller regionråd.




Først og fremst er det kommunesektoren som har ansvar for å bruke sine organer til samordning over kommunegrensene. Jeg tror faktisk at departementet og arbeids- og velferdsetaten vil være tjent med å stimulere kommunene til å samhandle på en bedre måte. Nå møter vi for ofte kommuner som er for uforberedt på det arbeidet de skal ta fatt på i forbindelse med NAV-reformen.




Så er det også slik at NAV-reformen skal gjennomføres over en fireårsperiode. Starten var allerede høsten 2006. Da etablerte vi 19 piloter. Ved besøk på en del av de etablerte kontorene, har jeg registrert at noen er veldig fornøyd og synes dette fungerer utmerket. Andre er mindre fornøyd. Jeg forutsetter at det skjer en oppfølging og evaluering av pilotene og de etablerte kontorene som gjør at vi etter hvert kan bruke de gode erfaringene ved etablering av nye kontorer. Når vi bruker fire år på dette, er det veldig viktig at vi hele tiden har stopp-punkter som gjør at vi kan høste erfaringer, slik at vi kommer ut på en bedre måte enn det en del har opplevd så langt. 




