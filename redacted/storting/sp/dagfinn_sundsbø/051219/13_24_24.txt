 Det er lyse utsikter på arbeidsmarkedet. Det er entydig positivt, spesielt for de 100 000 arbeidsledige.




Etter en valgkamp hvor vi alle har vært enige om behovet for å kunne tilby bedre og mer verdige omsorgstjenester, flere barnehageplasser og en sterkere satsing på skolen, er vi i Senterpartiet veldig glade for at vi har fått gjennomslag for det viktigste virkemidlet: styrket kommuneøkonomi.




Det blir vekst i det kommunale tjenestetilbudet neste år, og det blir behov for flere ansatte både i omsorgssektoren, i barnehagene og i skolene. Kvaliteten i tilbudet er intimt knyttet sammen med den arbeidskraftressurs vi er i stand til å sette inn for å løse oppgavene. Men fortsatt er det sånn at veksten i det private konsumet – også etter den nye regjeringens budsjett, hvor vi la nye milliarder inn i offentlig sektor – vil være sterkere enn i det offentlige konsumet, også neste år. Det blir derfor en stor utfordring for både statlige og kommunale myndigheter å sikre tilgangen på arbeidskraft uten at vi samtidig opplever at konkurransen om arbeidskraft gir en lønnsspiral som verken samfunnet eller arbeidstakerne er tjent med. Vi har erfaring med hvordan prisutvikling og renteutvikling har spist opp effekten av gode og særnorske lønnsoppgjør.




Vi har 100 000 arbeidsledige. Vår største utfordring blir å hjelpe disse tilbake i arbeid – det være seg i offentlig eller privat sektor. Jeg tror likevel at arbeids- og inkluderingsministeren vil ha en minst like stor utfordring i å få de 100 000 som er på attførings- eller rehabiliteringstiltak tilbake til et mer inkluderende arbeidsliv. Også blant de 300 000 uføretrygdede er det mange som gjerne hadde sett at det hadde vært bruk for dem i arbeidslivet. Jeg håper vi fokuserer på hvordan vi kan bidra til å oppnå det.




Representanten Engeset viser til at økningen i arbeidskraftbehovet så langt er dekket inn gjennom nedgangen i sykefraværet. Ja, det har vært en positiv utvikling, som vi må håpe fortsetter gjennom videreføringen av avtalen om et inkluderende arbeidsliv. Men, som representanten Woie Duesund var inne på, er det to andre delmål i IA-avtalen, vedrørende de funksjonshemmedes og seniorenes situasjon. At vi sørger for at flere funksjonshemmede får bli i arbeidslivet, og at det blir attraktivt for flere eldre å stå i arbeidslivet, blir ganske avgjørende for om vi lykkes i de utfordringer som representanten Engeset har reist i denne interpellasjonen.




Jeg synes det er positivt – og det må spesielt oppleves som positivt for arbeids- og inkluderingsministeren – å ta fatt på arbeidet med en avtale om et inkluderende arbeidsliv i en situasjon hvor det er behov for arbeidskraft, og hvor man kanskje også på arbeidsgiversiden i større grad vil være med og bidra til å få flere som altfor lett faller utenfor, til å stå i arbeid.




Jeg synes denne interpellasjonen har vært en god anledning til å sette søkelyset på at det i dette samfunnet, hvor det nok kan være mangel på arbeidskraft i enkelte sektorer, er hundretusener av mennesker som ønsker seg inn i et mer inkluderende arbeidsliv. Da er det viktig at vi nå benytter anledningen til å ta grep for å oppnå det.




