 Jeg takker statsråden for svaret,
og spesielt for at det var så vidt konkret
når det gjelder tiltak for å gjøre noe
for å sikre funksjonshemmede universelt utformede
transportsystemer. Det ble her nevnt både forskriftsarbeid
og antidiskrimineringsloven, og det ble nevnt at Flytoget også kan
vente seg et brev om den aktuelle problemstillingen.

Beklageligvis så er ikke
de to eksemplene jeg viste til, de eneste jeg kan vise
til. Når man først reiser et slikt spørsmål,
er det mange som melder seg på. Her står jeg med
et utklipp fra NRK Buskerud, hvor en dame sier
at NSB gjør henne handikappet. Hun viser til at det er
fullstendig umulig for en rullestolbruker å ta seg fram
på Drammen stasjon. Billettluke, undergang, uteområdene
   – ingen ting er organisert slik at det er mulig å komme fram. «NSB
gjør meg handikappet», sier hun.

Jeg er redd for at vi er i en situasjon
hvor dette er tilfellet, og mitt oppfølgingsspørsmål
er da knyttet til det som går på hvilke reaksjonsformer
vi må ha for at vi skal kunne stoppe dette.

