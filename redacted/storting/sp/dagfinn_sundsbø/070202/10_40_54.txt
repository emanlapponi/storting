 Interpellanten har helt rett: En nøkkel til et bedre og mer likestilt arbeidsliv består i å få flere jenter til å velge utradisjonelle yrker, sier Eldegard i sin interpellasjon. Det er åpenbart et paradoks at mens kvinner gjør seg sterkere gjeldende i høyere utdanning enn gutter, og vi står foran en situasjon hvor vi får flere kvinner enn menn i akademiske yrker, har vi ikke klart å svekke det kjønnsdelte arbeidslivet. Kvinner blir leger, lektorer og psykologer. Menn blir ingeniører, direktører og næringslivsledere. Kvinnene dominerer offentlig sektor, mens menn tar toppjobbene i privat sektor.




Jeg vil benytte denne debatten til å rette søkelyset på behovet for å støtte kvinner som vurderer å satse i egen virksomhet. I Soria Moria-erklæringen heter det at Regjeringen vil sikre gründere og etablerere gode sosiale ordninger, bl.a. ved å se på vilkårene for selvstendig næringsdrivende til å kombinere yrkeskarriere med barneomsorg. Det er tydeligvis slik, selv om det ikke burde vært slik, at kvinner i større grad enn menn vektlegger mulighetene for å balansere hensynet mellom familie og omsorgsansvar for barn med hensynet til sin yrkeskarriere. Det skulle ikke vært slik, men slik er det.




Kunnskapsministeren viste i sitt svar til flere tiltak som vil virke positivt, og det er bra. Men skal vi lykkes med å sikre oss et likestilt arbeidsliv, må flere – ja alle – departementer på banen. I debatten om et representantforslag om bedre trygderettigheter for selvstendig næringsdrivende for kort tid tilbake gav barne- og familieministeren klare signaler om at også hennes departement er på banen i arbeidet med å sikre et mer likestilt arbeidsliv.




I representantforslaget vises det til at det i 2005 var to ganger så mange menn som kvinner som startet enkeltper-sonsforetak, og tre ganger så mange menn som kvinner som startet opp ansvarlig selskap med delt ansvar. Skal vi få flere kvinner til å satse på en karriere som selvstendig næringsdrivende, er jeg sikker på at det er nødvendig å få ordninger som er mer likestilte med de ordningene yrkestakere har når det gjelder dekning av viktige velferdsordninger som svangerskaps-, fødsels- og adopsjonspenger. Det koster, ja vel, men de vel 120 mill. kr dette er beregnet til å koste, vil opplagt være et viktig incitament for unge kvinner til å våge å satse.




Vi politikere kan i hvert fall ikke begrense oss til å sukke oppgitt over unge kvinner som ikke våger å sette gode ideer ut i handling gjennom etablering av egen virksomhet. Vi kan ikke, og skal ikke, fjerne risikoen ved å satse på gründervirksomhet, men vi kan bidra til å fjerne noen av byrdene ved satsingen. Fra Senterpartiets side blir det sterkt prioritert å bedre trygderettighetene for selvstendig næringsdrivende kvinner, og i første omgang mener vi at likestilling i forhold til yrkestakere når det gjelder fødsels- og adopsjonspenger, må på plass.




