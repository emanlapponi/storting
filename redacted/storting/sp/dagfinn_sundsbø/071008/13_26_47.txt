 Takk for svaret, og ikke minst takk for dokumentasjon av et omfattende arbeid som nå skjer for å lette adgangen til arbeidsmarkedet også for funksjonshemmede.




Det er jo slik at det å være en person med nedsatt funksjonsevne ikke automatisk betyr at man har nedsatt arbeidsevne. Men så er det dessverre også sånn at det er så altfor mange som tror at det er slik at hvis du har en nedsatt funksjonsevne, har du også en sterkt svekket arbeidsevne. Derfor er interpellasjonen mer et ønske om å fokusere på hva vi kan gjøre for å bidra til at hele det offentlige hjelpeapparatet – også gjennom det arbeidet som skjer gjennom IA-avtalen – går inn og har en aktiv diskusjon om hva slags holdninger som må ligge til grunn for at settet av virkemidler og tiltak som nå kommer steg for steg, skal ha den ønskede effekt. Så er det nok også sånn at en del av tiltakene på en måte må gis en praktisk utforming, gis en måte å fungere på som gjør at det både fra brukernes og fra arbeidsgivernes synsvinkel oppleves som trygt å gå inn i et arbeidsforhold med disse tiltakene på plass.




Jeg nevnte Abelia og det traineeprogrammet som de har sammen med Telenor, og jeg nevnte at arbeids- og sosialkomiteen var på besøk. Jeg ble stående og snakke med en av deltakerne i traineeprogrammet, og skjønte i grunnen ikke hva som var funksjonshemningen – det var mitt lille problem. Jeg kunne ikke forstå at vedkommende hadde en funksjonshemning. Vi snakket sammen, og det var et meget oppegående individ med en universitetsutdannelse, men jeg kunne ikke skjønne hva som var problemet. Jo, sa hun: Jeg har en hørselshemning, men det er slik i dag at med de hjelpemidler vi kan få, er ikke det noe stort problem for meg, slik jeg opplever det. Men det var det for arbeidsgiver. Det å vite at vedkommende hadde en hørselshemning, var nok til å gjøre vedkommende yrkeshemmet, selv om hun selv ikke opplevde seg som det, og selv om vi som snakket med henne, ikke kunne forstå at hun var det. Det har altså noe med kunnskapsnivået å gjøre, og det har noe å gjøre med det holdningsarbeidet som må gå hånd i hånd med de tiltakene vi nå setter i gang, for det legges så mye ressurser inn i det at nå må vi også se til at vi får resultater. Det er i denne sammenhengen jeg tror det interne arbeidet som skjer i hjelpeapparatet i NAV, er veldig viktig når de nå skal iverksette tiltakene.




