 Jeg takker for debatten og takker for dokumentasjonen når det gjelder dette spørsmålet. Det er jo sånn på Stortinget at det er noen spørsmål hvor viljen, intensjonen, holdningene, kan være de samme og Stortinget faktisk kan samle seg om å bidra med tiltak som også kan gjøre at vi kan forandre verden utenfor oss lite grann.




Når jeg meldte denne interpellasjonen, var det for det første med utgangspunkt i den mediedebatt som var knyttet til Blindeforbundets rapport som kom i sommer, men også et par oppfølgingstelefonsamtaler fra mennesker som sa at dette er riktig, dette må du ta fatt i, jeg opplever at jeg ikke ble motivert til å bruke mine ressurser da jeg møtte hjelpeapparatet. Sånn kan det ikke være. Vi må ha et hjelpeapparat som motiverer meg, slik at jeg kan bruke mine ressurser, og ikke sier at det er nok så vanskelig for deg at det beste ville være at du slo deg til ro med trygd fra nå av. De to som ringte, har heldigvis ikke gjort det, og klarer seg utmerket.




Jeg registrerer at vi setter stor lit til NAV og til konsekvensene av det reformarbeidet vi setter i verk. Det gjør også jeg. Men det er klart at alle de enkelttiltak og de intensjoner vi legger inn i reformen, må følges opp med måten hver enkelt ansatt i etaten arbeider på.




Jeg tror ikke det er mangel på vilje, men jeg tror nok kanskje, slik også representanten Tørresdal var inne på, at man kan ha utviklet en væremåte fordi man tror det ikke nytter, som gjør at det ikke nytter. For det å motivere positivt må bety at en tror mer enn omgivelsene rundt en tror. Det er da en kan forandre, og det er det vi kanskje må sørge for å bygge inn i det nye hjelpemiddelapparatet: en sterkere tro på at det nytter, enn det som ligger i omgivelsene rundt en, både hos dem som er brukere, og – ikke minst – hos dem som er arbeidsgivere. Da vil det kunne skje store ting på dette området.




Så var det gledelig å høre statsråden fortelle at det tross alt går framover i de yngste gruppene av funksjonshemmede. Etter at jeg meldte interpellasjonen, så jeg en liten TV-snutt, som jeg vil få lov til å avslutte med. Det var tre funksjonshemmede, tre rullestolbrukere, som gikk på kurs i NAV for å lære å kjøre anleggsmaskiner. På spørsmål om hun nå virkelig ville klare det, svarte den ene jenta at ja, det var noe galt med beina på henne, men håndlaget hadde hun, for det hadde hun, ut fra sin erfaring med rullestoler, bedre greie på enn de fleste. Anleggsmaskinene klarte hun utmerket, og det var moro å se henne få sertifikatet. Så er det bare å håpe at det også er noen som stiller opp og sørger for at hun får den jobben hun har drømt om. Det er jo det som betyr noe.




Eirin Faldet hadde her gjeninntatt presidentplassen.




