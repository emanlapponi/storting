 Det er for så vidt riktig at Direktoratet for
naturforvaltning kan ha en rådgiverrolle. Men jeg syns nok at statsråden
her nedvurderer det viktige oppgaveområdet og den makt som Stortinget
ønsket å gi rovviltnemndene, for i forslag til forskrifter nå går
det fram at bestandstall - og det er i grunnen dem det er mye uenighet
om - skal bare være bestandstall som NINA og Direktoratet for naturforvaltning
har godkjent. Da går man vekk fra det som Stortinget mente, nemlig
at for å få god kvalitet på overvåkning, var det veldig viktig med
økt lokal medvirkning, for det var den beste måten å redusere konfliktnivået
på. Vi vet også at sprik når det gjelder tall, er det som er striden.
Jeg har her en overskrift jeg kan nevne: 13 ulv i Norge, derav 19
i Østfold. Da hører vi jo at det er sprik i disse tallene. Dette
er ikke båsdyr - det er ikke lett å telle dem.

Vi har ikke tid til å vente på autoriserte
tall, og derfor vil jeg til slutt spørre statsråden: Hvordan kan
en skape et bedre samarbeid innenfor rovdyrforvaltningen? Det er det
som er viktig.

