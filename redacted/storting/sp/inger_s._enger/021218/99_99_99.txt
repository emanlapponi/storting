 Jeg tillater meg å stille et spørsmål
til olje- og energiministeren:

«NRK Oppland bragte den 10. desember
i år nyheten om at kommuner og hytteutbyggere ikke
får lov til å stille krav til energiforbruket
i nye hytter. Statskog ønsker å anlegge
et miljøvennlig hyttefelt ved Lemonsjøen i Vågå der
hytteeierne ikke skulle få installere mer enn
10 kilowatt elektrisk effekt. Vågå kommune gav
klarsignal, men det viser seg at plan- og bygningsloven ikke
tillater energikrav i reguleringsbestemmelsene.

Vil statsråden ta initiativ
til å endre loven slik at dette blir tillatt?»

 Jeg takker statsråden for svaret.

Jeg er også kjent med at
plan- og bygningsloven ikke gir kommunene mulighet til å bestemme.
Det samme gjelder, så vidt jeg vet, energiloven. Kommunene
kan peke på, men de kan ikke bestemme.

I Vågå gikk dette bra, fordi
det var én utbygger, Statskog, som er stor og mektig. Det
var lett å komme i dialog med Statskog, og en
fikk i stand privatrettslige avtaler. Det er greit i dette tilfellet,
men jeg skulle ønske at statsråden og
kanskje både Olje- og energidepartementet og
Miljøverndepartementet kunne se på dette og få inn muligheter
for kommunene til å bestemme når
det gjelder plan- og bygningsloven. Dette er faktisk en hastesak. Ifølge
plan- og bygningsloven kan kommunene komme med andre ting.
De kan legge inn bestemte vilkår for
estetiske krav, krav til beplantning
f.eks., og derfor vil jeg også tro at de burde
kunne legge inn dette.

 Jeg takker for svaret.

Jeg forstår at vi i stor grad er enige
her, og at det er plan- og bygningsloven som i første
omgang er den loven som kan endre dette. Jeg skulle ønske
at Planlovutvalget ville se på denne siden av det også,
for det er viktig for kommunene å ha mulighet til å styre
her. For eksempel kan et byggefelt satse på felles
varmeforsyning med bioenergi, hvis det er en varmeprodusent i nærheten. Det
er ikke så lett å få til slike
avtaler med enkeltutbyggere. Derfor hadde det vært fint
hvis kommunene fikk mulighet til å lage retningslinjer
på dette området.

Til slutt har jeg lyst til å nevne
et eksempel fra Hemsedal. Der er det planlagt
200 000 km2 med ny fritidsbebyggelse, og det lokale e-verket
er bekymret hvis det her skal være fritt fram
når det gjelder strømbruk. Det er vel også noe
for energiministeren å ta med seg.

