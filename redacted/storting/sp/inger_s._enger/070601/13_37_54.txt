 Dette er en viktig debatt, og jeg vil takke interpellanten som har tatt opp dette temaet. Jeg er også kjent med at Sonja Irene Sjøli hadde en interpellasjon om dette tidligere i vinter. Det er mange som er opptatt av temaet, og det er veldig bra.




Statsråden hadde et betryggende svar, vil jeg si. Han sa bl.a. i sitt innlegg:







«Et godt inneklima er kanskje den viktigste delen av det fysiske miljøet ved skolen, fordi barna tilbringer mesteparten av skoledagen innendørs. Samtidig er inneklimaet helt avgjørende for elevens læringssituasjon.»




Det er naturligvis helt riktig. Det er ønskelig at elevene hadde vært mer ute, og vi har mange og gode eksempler på at ulik undervisning kan foretas utendørs, f.eks. matematikkundervisning. Jeg behøver ikke nevne så mye, men det er ikke bare gym og ballslåing som kan foregå ute i naturen. Det bør også utvikles. Mer fysisk aktivitet er helt nødvendig, og det er viktig, riktig og god læring.




Likevel kommer vi ikke unna at inneklimaet er helt vesentlig. Både statsråden og andre har vært inne på at ulikt lovverk ivaretar dette området. Kontrollsystemer og tilsynsmekanismer skal sørge for at reglene blir overholdt. Det er skoleeier og skolen som har ansvaret for at kravene i kapittel 9a i opplæringsloven om et godt fysisk skolemiljø blir ivaretatt i det daglige. En viktig del av dette arbeidet er plikten den enkelte skole har til å drive et kontinuerlig og systematisk arbeid.




Skoleeier skal altså påse at det er etablert et internt kontrollsystem, i tillegg til forskriften som er fastsatt om miljørettet helsevern som Helse- og omsorgsdepartementet forvalter. Dette innebærer i praksis at skoleeierne ikke kan nøye seg med å være passive og vente til de får klager; de skal være aktive for å se til at regelverket følges opp.




Dette er et veldig omfattende område, og siden kommunene som skoleeiere har ansvar for skolene, har det naturligvis noe med økonomi å gjøre. Heldigvis – vil jeg si – er det blitt bedre kommuneøkonomi. Fra 2005 er den blitt styrket med 20 milliarder kr. Men det er sånn at ting tar tid. Selv om kommunene har fått bedre råd nå, så er dette et stort og omfattende område.




Gundersen nevnte nå, og det syns jeg var interessant, at SINTEF har kommet med en rapport som sier at det er for mye støv i nybygg – kanskje spesielt viktig når det gjelder skolene. Jeg har vært med på å bygge gamlehjem – det var egentlig viktig der også. Så det er vel en svakhet i anbudsrundene. Det må altså settes tydeligere krav til entreprenørene enn det som nå gjøres. Jeg tenker at kommunene kanskje i større grad må bevisstgjøres med hensyn til dette viktige området. Byggherre og byggeleder må være helt klar over de krav som stilles. Som nevnt tidligere i debatten, er det også nødvendig med en bevisstgjøring av personalet i barnehager og på skoler.




Det er mange som har henvist til Norges Astma- og Allergiforbunds hjemmesider. Jeg har også sett på dem. Det er en omfattende problematikk rundt dette sykdomsbildet, og det er mange faktorer som spiller inn. Jeg skal bare nevne én som jeg ble litt fascinert av. En kunne ta ut en side der som gav et sertifikat for klasserom. Der skulle en oppgi antall lærere og antall elever som var i rommet, hvor lang tid det gikk mellom hver utlufting, når ventilasjonsanlegget var blitt sett over sist, osv. Men nederst stod det noe som fascinerte meg. Det stod med store bokstaver, og utropstegn etterpå: «Luft gjerne ved å åpne vinduene i friminuttene!» Vi må altså ikke glemme det. De siste årene syns jeg faktisk det har blitt et litt undervurdert virkemiddel. Jeg veit selvfølgelig at det ikke er like lett å lufte overalt, men det kan gjøres noen steder.




Så er vi da inne på en rapport fra NIFU STEP – siden vi snakket litt om distrikt – som gjelder fysisk miljø. Der nevner de at det er liten forskjell på folk, men på alle trinn er elevene i Oppland mest fornøyd, og de er mer fornøyd i rurale strøk enn i urbane strøk når det gjelder landet totalt.




Nå skal dette selvfølgelig ikke være noen distriktsdebatt, men jeg vil bare si at opplæringsloven kapittel 9a må gjelde hele tida.




