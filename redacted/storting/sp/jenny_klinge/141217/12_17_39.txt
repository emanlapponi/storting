 Eg takkar statsråden for svaret. Eg vil likevel følgje dette sporet litt meir. Først vil eg understreke at mine kritiske spørsmål til statsråden i denne saka ikkje handlar om lokaliseringa av eit nytt felles sjukehus i seg sjølv, men om prosessen som skal leie fram til lokaliseringsvalet. For meg er det viktig å sikre seg at begge alternativa har hatt ein fair sjanse til å bli valde, og at det som har skjedd, er politisk gangbart.


I denne samanhengen er det svært interessant om statsråden har påverka prosessen eller ikkje. Det er heilt legitimt for ein helseminister å ha meiningar om plassering, men det må skje i eit ope landskap. Statsråden har teke opp att at han ikkje har instruert nokon i Helse Midt-Norge på nokon måte, men spørsmålet mitt er: Kan statsråden også stadfeste at han ikkje har gjeve uttrykk for synet sitt på lokalisering overfor styreleiaren eller andre i styret i Helse Midt-Norge utanfor formelle møte?


