 Maktfordelingsprinsippet gjer i alle fall at regjeringa ikkje kan ta æra for at domstolane har sett han bak lås og slå. Av retorikk kan ein gjere billege poeng kor ein fjernar seg frå realiteten i sakene. Partiet til justis- og beredskapsministeren har i lengre tid brukt denne saka til nettopp det. Men å gå på sida av internasjonale konvensjonar og forpliktingar kan ikkje ein rettsstat som Noreg gjere. Statsråden må framleis halde trykk på det arbeidet den raud-grøne regjeringa gjorde for å få på plass utleveringsavtalar med så mange land som mogleg.


I april 2011 uttalte partileiar Siv Jensen at mulla Krekar i påvente av sikker og forsvarleg retur burde sitje i forvaring i Noreg. Det er ei spesiell utsegn rettsleg sett. Har justis- og beredskapsministeren no sett i gang eit lovarbeid i Justis- og beredskapsdepartementet for å tilfredsstille noverande finansminister Jensens ønske om å kunne setje Krekar i forvaring? Og har Framstegspartiet tatt lærdom av denne saka med tanke på framtidig retorikk?


