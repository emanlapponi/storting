 Eg takkar for svaret. Eg er for så vidt ikkje overraska over det. Alle er einige om målet: Krekar skal sendast ut av Noreg. Dei fleste av oss har likevel innsett at det ikkje berre er å knipse i fingrane for å få det gjort. Sentrale framstegspartipolitikarar har uttalt seg særs bastant i denne saka i fleire år. Det vart framstilt som ein lovnad at Krekar raskt skulle sendast ut av landet viss dei kom i regjering, og det var ein enkel affære. Enkelte hevda til og med at det ikkje skulle ta av mange fly frå Gardermoen før Krekar sat på éitt av dei. Eg kan orientere justisministeren om at det sidan regjeringsskiftet har teke av 42 069 fly frå Gardermoen.


Då vi høyrde på retorikken til Framstegspartiet før valet i 2013, kunne vi tru at partiet visste om eit regelverk som den raud-grøne regjeringa ikkje hadde brukt. Basert på justis- og beredskapsministerens svar, forstår eg han då riktig – at utsegnene frå Framstegspartiets stortingsrepresentantar ikkje har vore haldbare eller gjennomførbare, og at dei mangla rettsleg forankring?


