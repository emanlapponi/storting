 I VG 25. januar kunne vi lese at i enkelte påtalegrupper i Oslo hadde 50 pst. av politijuristane slutta eller gått ut i permisjon i laupet av eitt år. Det er klart at dette er alvorleg på grunn av den viktige og krevjande jobben påtalejuristane har. Det har også stor betyding for kor raskt straffesaker blir behandla, altså i yttarste konsekvens rettstryggleiken til folk. Politijuristane har lenge åtvara mot denne situasjonen. I Bergens Tidende i desember 2013 kunne vi lese at påtalejuristar ikkje fører opp overtid. Ein tek ikkje ut avspasering, saksbunkane veks og frustrasjonen breier om seg. Lønnspolitikk kan vi ikkje diskutere direkte her frå talarstolen, men eit sentralt element er openbert lønn for å få dei beste juristane. Vil justisministeren ta initiativ til at situasjonen i påtalemyndigheita blir kartlagt og analysert, slik at ein kan komme med ei målretta tiltakspakke for å betre situasjonen? Har justisministeren allereie no nokre tankar om kva som kan bidra mest til dette?


