 Eg takkar for svaret frå statsråden. Dei juristane vi talar om her, behandlar særleg krevjande saker. Dei har ansvaret for bruken av straffeprosessuelle tvangsmiddel, leiar etterforskinga i små og store saker og sørgjer for å avgjere påtale og fører saker for retten. Derfor er det òg viktig at ein rekrutterer dei beste, samtidig som arbeidskvardagen deira er slik at dei blir i stillingane over tid. Dette er problemstillingar der den enkelte politimester er sentral, men vi har også eit nasjonalt ansvar for å sikre påtalemaktas ve og vel, og det er verdt å påpeike at dette gjeld alle politidistrikt, ikkje berre i hovudstaden.


I debattar om politiet er det ofte slik at ein nemner kor mange politistillingar ein har fått tilført i etaten, og ein spesifiserer kor mange nyutdanna politihøgskulestudentar som er tilsette, men det er eigentleg oppsiktsvekkjande lite merksemd retta mot om etaten er tilført nye påtalejuristar. Det er beklageleg, for politiet er éi eining, og utan påtalejuristane stopper også andre delar av arbeidet opp.


Spørsmålet er: Vil justisministeren i framtida også stille krav til Politidirektoratet om at påtaleeininga må styrkast?


