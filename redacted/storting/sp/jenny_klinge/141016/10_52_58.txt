 Først vil eg takke interpellanten for å reise ei viktig problemstilling.


Det er mange gode leiarar i politiet allereie. Det har vore påpeikt fleire gonger i debatten. Samtidig har det også vorte påpeikt at det kan bli betre. Kvifor er dette så viktig? Det handlar om ein etat som har ansvar for tryggleiken vår og for at samfunnet skal fungere. Det er gale nok om ei bedrift går konkurs på grunn av dårleg leiarskap, men politiet steller med saker der det somtid står om liv og død. Då er det sjølvsagt vesentleg at haldningane, kulturen og leiarskapet i etaten byggjer opp under gode resultat.


Det hjelper ikkje å omorganisere og flytte på boksar dersom ein ikkje gjer noko med kulturen, og det er dødfødt å omorganisere for omorganiseringa si skuld. Eitt av suksesskriteria, slik eg ser det, er å sørgje for eit politi som ikkje er for topptungt. Ein god leiingskultur føreset klare linjer og klare ansvarsområde.


Eg skal tillate meg å vere litt frimodig i denne debatten. I dag ser vi eit politi der byråkratiet aukar, og at ein har ein organisasjon gjennom Politidirektoratet som har est veldig ut. Då må vi våge å stille spørsmål og sjå kva vi får igjen for det vi legg inn.


Etter den tragiske hendinga 22. juli 2011 har kvart enkelt politidistrikt gått gjennom eigne endringsprogram. Mitt inntrykk er at svært mange har gjort ein grundig og god jobb på dette området. Det betyr at vi på mange område har eit ganske anna politi i dag enn vi hadde i 2011. Det er bra at Stortinget debatterer politiet, kulturen og leiarskapet der, og for å seie som tidlegare politiinspektør Hanne Kristin Rohde skreiv i ein artikkel tidlegare i år:


«Klokketro på firkanter må erstattes med klokketro på god ledelse, virkelig grunnleggende forståelse for hva som er god ledelse. Deretter må forståelsen omsettes til handling. Det må skapes forbindelseslinjer mellom forståelse, altså intellektet, og handling. Det holder ikke å bli sendt på ledermoduler på Politihøgskolen, eller ta master i ledelse på BI, dersom du kommer tilbake på arbeidsplassen og fortsetter som før.»


Kanskje må vi sjå på om leiingsprogramma i regi av Politihøgskolen i dag er gode nok. Har vi valt å satse tilstrekkeleg på dette?


Vi går ei ny tid i møte. Det trengst eit anna leiarskap i politiet i dag enn det som var vanleg på 1980-talet. Det blir stilt heilt andre krav både internt og eksternt. Samtidig vil eg understreke at vi treng modige og uavhengige leiarar. Eg vil også utfordre justisministeren på om det er heldig at mange av dagens politileiarar er tilsette i kortvarige konstitusjonar, og om det sikrar tilstrekkeleg uavhengigheit for god styring.


Eg er glad Stortinget tek denne debatten. Gode polititenester er ikkje berre eit spørsmål om talet på einingar, men også eit spørsmål om kven vi set til å leie dei.


