 Takk for svaret frå statsråden igjen.


Denne saka har fleire sider. Det eine, som eg nemnde i stad, er det med norske fangar som skal tilbakeførast, og å kunne bruke ressursane på dei. Eit anna poeng er at det å få domfelte utanlandske statsborgarar ut av landet for at dei skal sone der, reduserer risikoen for at dei skal utøve ny kriminalitet her seinare. Ein ser altfor ofte at det er gjengangarar av utanlandske statsborgarar utan tilknyting til riket som belastar strafferettspleia, og utgiftene til staten blir som ei følgje av dette naturleg nok også svært store. Det kan ikkje vere slik at staten bruker det meste av ressursane sine på borgarar som ikkje skal vere her. Det som er spennande framover, er å sjå kva for utvikling ein kan få, for det er ikkje nokon enkel jobb – det forstår eg. Eg set pris på det justisministeren seier han gjer, men eg har lyst til å høyre om justisministeren har sett nokre måltal for kor mange soningsoverføringar regjeringa har som ambisjon å gjennomføre i 2015.


