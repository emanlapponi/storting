 Takk for svaret til statsråden.


Kriminalomsorga peiker på at effektiv soningsoverføring er viktig for at dei skal kunne bruke ressursane på dei innsette som skal tilbakeførast til det norske samfunnet. Det seier seg sjølv at dette er vesentleg.


Det vart meldt i media for få dagar sidan at så langt i år er berre 27 personar overførte til soning i utlandet, og 40 førespurnader står på vent. Dersom ein ser på tala for åra 2012 og 2013, var dei respektive 48 og 46, så det er mykje som tyder på at 2014 blir eit dårleg år på dette området, og vi kan ikkje late utviklinga gå feil veg.


Representantar for Framstegspartiet stilte hyppig spørsmål om temaet i førre stortingsperiode og kravde m.a. at Noreg måtte setje press på bruken av EØS-midlane overfor aktuelle land for at dei skulle ta imot fleire fangar. I tillegg skapte dei eit inntrykk av at dette ville vere ei enkel sak å fikse. Eg veit ikkje, men ut frå det som statsråden seier, høyrest det ut som om det ikkje er så enkelt lell!


Spørsmålet er: Har justisministeren nokon tal på kor mange i norske fengsel som ideelt sett kunne ha vore overførte til soning i heimlandet?


