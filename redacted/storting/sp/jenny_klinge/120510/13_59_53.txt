 Kriminalpolitikk er meir enn straff, og straff er meir enn hemn. Det grunnleggjande formålet med straff er å hindre uønskt åtferd og å styre borgaranes åtferd i ønskt retning. 




Eit viktig delmål med straff er å rehabilitere, rehabilitere til eit verdig og samfunnsnyttig liv. Skal målet om eit liv fritt for kriminalitet etter avslutta soning bli oppfylt, må soninga fyllast med eit hensiktsmessig innhald. 




I ein rettsstat har lovbrot ein konsekvens, og konsekvensen skal altså ha eit formål. Det er nettopp innhaldet i soninga som gjer stortingsmeldinga, Straff som virker – mindre kriminalitet – tryggere samfunn, så viktig. Meldinga beskriv, som mange har vore inne på, korleis fengselsstraff kan bli vegen ut av ein kriminell kvardag og føre til eit betre liv. 




Kriminalomsorga er eit av mange område der det frivillige arbeidet også utgjer eit viktig bidrag, f.eks. ved å byggje nettverk for innsette medan dei gjennomfører straffa, òg etter at dei blir lauslatne. Å opprette sosiale nettverk som kan hjelpe den straffedømde etter lauslatinga er eit viktig bidrag for å hindre tilbakefall til ny kriminalitet. Nettverksbygging har òg vore prioritert av fleire av dei frivillige organisasjonane. Eg meiner det må vere eit opplagt mål å styrkje dette endå meir i åra som kjem. Dei viser eit stort og ekte engasjement. Også tidlegare innsette bidreg, noko som er med på å hjelpe dei, trur eg, til å fortsetje eit liv fritt for kriminalitet. 




Eg er glad for at regjeringa har kartlagt kva slags nettverkstiltak som finst i kriminalomsorgsregionane, med mål om at fleire innsette skal få eit slikt tilbod. Tilbodet strekkjer seg ikkje berre til den enkelte innsette, men også til ungane til dei innsette og andre pårørande og dei tilsette i kriminalomsorga. 




Eg må seie litt om elektronisk kontroll. Soning med elektronisk kontroll har gitt svært gode resultat og viser at alternativ soning har god effekt. Soningskøane er stadig ei ufordring i kriminalomsorga, og for å handtere dette problemet er elektronisk kontroll og andre alternative tiltak fornuftig. 




Både det å sitje i fengsel og det å sone med elektronisk kontroll utanfor eit fengsel er tap av fridom. Det siste er ikkje ei liksomstraff, som det kan verke som om somme parti meiner. Resultatet er viktigast: å få tilbakefallsprosenten lågast mogleg ved hjelp av tilpassa straff. 




Eg ser gjerne at regjeringa fortset å innføre straffegjennomføring med elektronisk kontroll i fleire fylke, slik Agder-fylka og Akershus blei inkluderte i årets budsjett. Ei soning med elektronisk kontroll finst no i ti fylke, og den samla kapasiteten til denne soningsforma blir med dette 215 plassar. 




Dei små fengsla ligg mitt hjarte nær. Sjølv har eg sett bl.a. ved Hustad fengsel og Mosjøen fengsel at smått absolutt kan vere godt, også i kriminalomsorga. Små fengsel gir kortare transportavstandar for politiet, moglegheit for tilpassing til den enkelte innsette og eit godt samspel med lokalmiljøet. 




Vi kan ikkje akseptere at det ikkje er likeverdige tilbod for alle som sonar i norske fengsel, men vi søkjer å finne løysingar, slik at alle innsette kan få den hjelpa dei treng for å bli rehabilitert og til å endre åtferd. 




Eg er stolt av å vere ein del av ein regjeringskonstellasjon der vi klarer å halde blikket fast festa på at målet er å førebyggje og rehabilitere heller enn å straffe. 




Eg vil avslutte med å seie at interpellanten, Tove-Lise Torve, viser eit prisverdig engasjement for kvaliteten på og innhaldet i kriminalomsorga. 




