  Eg vil få stilla følgjande
spørsmål til miljøvernministeren: 

«Utstein Kloster i Rogaland, det einaste
bevarte klosteret i landet frå mellomalderen, er i ferd
med å forvitra. For tre år sidan vart det utarbeidd
ein skaderapport som vart send saman med ein grunngjeven søknad
til Riksantikvaren. Ennå har det ikkje kome svar
frå Riksantikvaren. Samstundes har bygningsskadane
etter kvart forverra seg, og det hastar med ei utbetring.

Når vil statsråden gjera
noko med dette?»

  Eg vil takka så mykje for svaret!
Eg vart veldig glad for det. Eg våga mest ikkje å tru det
då eg høyrde det.

Utstein Kloster er i særstilling som
nasjonalt kulturminne og er for lengst rangert blant dei ti fremste
kulturminna i dette landet. I tillegg er det mykje brukt. Bakgrunnen
for spørsmålet mitt er at klosteret er i ferd
med å forfalla og forvitra. Vatnet driv inn i murane, med
den følgja at pussen dett av og golvborda rotnar. Me veit
alle at til lenger ein ventar med slikt vedlikehald, til dyrare
og verre vert det – ofte mangedobla i forhold til utgangspunktet,
då det her vart søkt om 3 mill. kr.

Og så tilleggsspørsmålet
mitt: Vil statsråden medverka til at det som
nå trengst for å få ordna opp i dette, òg
vert løyvt framover til arbeidet er ferdig?

  I fleirtalsmerknaden i Budsjett-innst. S.
nr. 9 for 1998-99 under kap. 1429, Riksantikvaren, står
det klart: 

«Det
vises blant annet til at det nasjonale klenodium Utstein Kloster
trues av forfall på grunn av manglende vedlikehold. Flertallet
legger til grunn at dette er av de oppgavene som blir prioritert
ved disponering av denne posten. Flertallet ønsker også å bli
orientert dersom det er slik at manglende bevilgninger gjør
at det nå skjer uopprettelig skade på middelalderbygninger
og anlegg.»

Eg er veldig glad for at statsråden
vil følgja dette opp i tida framover. Men så lurer
eg på: Vil Stortinget i framtida òg verta orientert
dersom det skulle verta manglande løyvingar til slikt?

