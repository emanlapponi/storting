 Det er eit viktig tema me diskuterer her. Det er eit tema som bør vera omfatta av fri offentleg debatt og openheit, der ingen skal vera skadelidande på grunn av dette.




Prisar på matvarer går igjen i denne diskusjonen. Kven er det som stikk av med gevinsten? Er det butikken, eller er det bonden?




Prisskilnaden mellom Noreg og nabolanda på mat er for stor, vert det hevda. Då er det viktig å vera klar over at matvarebudsjettet nå utgjer 12-13 pst. av samla forbruksutgifter, mot ca. 40 pst. i 1958. Til samanlikning brukar me altså 20 pst. til reiser og transport.




Me må vera klar over at masseforbrukarsamfunnet har skapt ein enorm valfridom som ikkje fanst for 20 år sidan. Til nå har me hatt ei oversiktleg vareomsetning her i landet av matvarer. Me er likevel klar over at dette kan endra seg raskt dersom nokre av dei store handelskjedene går over til å kjøpa ferske matvarer frå utlandet. Me kan få ei sterk endring av innkjøpsmønsteret for matvarene me kjøper i butikk. Liberalisering av regelverk og tollsatsar kan gjera at importen raskt vil auka.




Vanleg forbrukarpolitikk byggjer stort sett på forbrukarane sine rettar. Nå kan denne politikken verta for enkel og kanskje òg uklok. Det kan nå vera på tide å sjå dette i ein større samanheng, som t.d. i forhold til matvaretryggleik.




I desse dagar, der veterinæravtalen står på dagsordenen, veit me kor viktig det er å leggja til rette for ein politikk som skjermar oss for det smittenivået som finst i næringskjeda i ulike EU-land. Dette er vårt ansvar her. Forbrukarane i Noreg er nemleg opptekne av å få kjøpt rein mat, fri for smitte og tilsetjingsstoff. Derfor bryr forbrukarane seg om kven dei fire store aktørane i daglegvarehandelen tek varene sine frå.




Det er viktig at den norske forbrukaren får kunnskap om kva som verkeleg skjer på matvareområdet, og at alle følgjer av omleggingane vert synleggjorde. Då tenkjer eg på alt frå kva som vert betalt til grossist og produsent, til kvar matvarene vert kjøpte. 




Elles kan det sjå ut som det er dei store matvarekjedene som er vinnarane i dagens medieverd. I tillegg vil leiarane i dei store matvarekjedene som regel ha seg fråbedne statlege barnejenter. Dei vil bekjenna seg til valfridom, marknadsmakt og fri konkurranse. Men det er ikkje dét forbrukarane er best tente med.




