 La det vera klart: Det er ikkje gjort nok på dette området. Og det er ingen grunn til å kvila på laurbæra. Her er det viktig at staten går føre med eit godt føredøme.




Dette er likevel eit samansett tema, der det må takast fatt frå fleire kantar. Interpellanten fokuserer nå på kvinner i leiinga i offentleg forvalting. Me veit i tillegg at dette gjeld også for kvinner i leiande stillingar elles og i ulike viktige styre. 




Me skal vera klar over at etter tiår med ord og tiltak for likestilling er det direkte nedslåande at kvinner berre utgjer 2 pst. av styremedlemene i dei børsnoterte selskapa. At prosenten er tredobla i dei små og mellomstore bedriftene, gir heller ikkje grunn til jubel.




Det er vanskeleg å tenkja seg stader der kjønnsfavorisering vil møta sterkare motstand enn blant aksjonærane. Her er det berre høg aksjekurs, avkasting og konkurransekraft som tel. Men faren ved den nåverande, velbrukte styremodellen er at det vert for einsidig samansetjing både når det gjeld alder, kjønn og bakgrunn. I tillegg kjem at mange av styreverva på dei høgaste nivåa berre er samansett av ei handfull, ofte middelaldrande, menn som går igjen i dei fleste styra, i tillegg til der dei alt er konsernsjefar.




Mange av dei framtidige arbeidsplassane er ennå ikkje skapte, men det er grunn til å tru at ein stor del av desse vil koma i kunnskaps- og tenesteytande næringar. Der er det kvinner i dag utdannar seg og gjer karriere. Her er det grunn til å tru at det snart vil gi markante endringar i styreromma, så det gjeld å følgja med, også for etablerte aksjonærar.




I Rogaland har dei gått litt nye vegar. Nå har bedriftsleiar Tone Veen skaffa ein såkalla styrebank på 60 velkvalifiserte kvinner som er viljuge til og interesserte i å påta seg styreverv, ein idé til etterfølging.




Ein fersk likestillingsstatistikk frå Universitetet i Bergen syner at det framleis står dårleg til når det gjeld forholdet mellom kjønn og løn. Di høgare på lønsstigen ein kjem, di færre kvinner finst det. Så lenge løna er låg, er kvinnene i fleirtal. Over lønssteg 57 utgjer kvinnene 11 pst., medan dei utgjer 60-66 pst. under lønssteg 34. Det er altså få kvinnelege professorar og leiarar. Det er grunn til å tru at dette ikkje berre gjeld for Bergen.




Så til slutt: I tillegg kan det vera rett å ta med at kvinnene også sjølve har eit medansvar for dette. Det er for lett å ropa at dei ikkje får vera med på topplan dersom dei ikkje samstundes har engasjert seg på lokal- og grunnplan først og synt interesse på desse områda. Nå gjeld det å koma vidare.




