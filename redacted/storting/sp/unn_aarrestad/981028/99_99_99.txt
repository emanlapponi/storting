 Eg vil få stilla fylgjande spørsmål
til barne- og familieministeren:

«Ifylgje Aftenposten 26. september
1998 skal nå norsk næringsliv på kurs
for å læra å lokka til seg borna si kjøpekraft.
Stadig fleire ser eit stort potensial i dei minste konsumentane.

Kva vil statsråden gjera for å hindra
marknadsføring og reklame direkte retta mot born i Noreg?»

  Eg takkar for eit imøtekomande svar. 

Bakgrunnen for spørsmålet
mitt er at næringslivet nå ikkje lenger aktar å skjerma
norske born mot aktiv marknadsføring og reklame.
Til det er norske born si kjøpekraft, òg gjennom
påverknad av foreldra, for stor. Næringslivet
veit òg at foreldra her er eit lett bytte.

Om kort tid arrangerer European Business Centre
det omtala kurset, og dette er mynta på norsk næringsliv. Prosjektleiaren
for dette kurset meiner at tida nå er inne for å fjerna
skylappane òg i Noreg. Borna skal gjerast til ein kamparena
for påverknad og marknadsdelar. Her er altså eit
potensial som ikkje er utnytta ennå. 

Vil statsråden utforma eit regelverk
særskilt med tanke på desse problemstillingane?

  Det er ingen tvil om at reklamen i sin karakter
fremmer visse verdiar, særleg kommersielle framfor andre
verdiar. Nå er det bornas kommersielle verdi det handlar
om.

På det tidlegare omtala kurset skal
altså fagfolk på høgt nivå møtast
for å fanga borna si interesse og finna ut korleis ein
kan skapa livslange kundeforhold gjennom merkebygging mot born.
Kurset skal òg læra næringslivet effektive
teknikkar i marknadsundersøking med born. Me veit at marknadsføringslova
og dei reglane som gjeld for TV-reklame, gjev noko vern, som òg
nemnt i førre svar. Men meiner statsråden at dette
nå i desse aktive tider på dette området
er nok, og vil statsråden følgja dette opp i ein
vidare samanheng?

  Eg vil få stilla justisministeren følgjande
spørsmål:

«Fleirtalet i Stortinget vedtok 1997
at Noreg skulle inngå ein samarbeidsavtale med Schengen-landa.
Nå skal Regjeringa forhandla om ein ny avtale. For å stimulera debatten
om Schengen-saka, er det avgjerande med maksimalt innsyn.

Vil statsråden regelmessig offentleggjere
saklista frå møta i Eksekutivkomiteen i Schengen-samarbeidet
fra og med førre møte, slik den danske regjeringa
gjer det overfor Folketinget?»

  Eg takkar for svaret, at ein nå skal
offentleggjera dagsordenen. I Danmark vert også dansk oppsummering
og referat offentleggjorde, og det kan ofte vera vel så interessant
som saklistene. Maksimalt innsyn i desse dokumenta er som kjent
avgjerande for å kunna vera med i denne debatten. Vil statsråden medverka
til at også referat og oppsummering vert offentleggjorde
og sende Stortinget, f.eks. ved utanrikskomiteen?

  Takk for det svaret. Då reknar eg
med at det vert gjort nå framover. 

For snautt tre veker sidan vart det meldt at
ein hadde fått avslag på spørsmål
om innsyn i Schengen-dokument i om lag same grad som av den førre
regjeringa. Me vil ha mest mogleg offentleggjering rundt slike saker.
Så eg spør igjen: Vil statsråden framover
praktisera meir offentleggjering i Schengen-saker enn det som vart
gjort før?

