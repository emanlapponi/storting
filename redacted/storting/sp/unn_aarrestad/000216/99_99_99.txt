  Eg vil få stilla følgjande
spørsmål til sosialministeren:

«Kvinner i felles verksemd/gardbrukarar
fødde etter 1937 står utan pensjonspoeng for åra
før 1986. Reglane før 1986 hindra likestilling
mellom ektefellar som vart pensjonistar eller uføretrygda.
Med minst 40 oppteningsår for å oppfylla
folketrygda sitt krav vert derfor desse kvinnene minstepensjonistar
endå dei har arbeidd heile sitt vaksne liv i felles verksemd. 

Vil statsråden gi pensjonsgjevande
næringsinntekt tilbakeverkande kraft for åra 1967-1986?»

  Eg vil takka for svaret og for positiv vilje
til å gjera noko her og følgja dette vidare opp.

Dette handlar om rettferd for yrkeskvinner
i sjølvstendige næringar. Bedrifta, butikken eller
garden kunne vera eigd og driven av begge. Men utan pensjonspoeng
før 1986 vart denne yrkesgruppa av kvinner sette utanfor tryggingsnettet
i folketrygda, noko som vil få omfattande verknader for
deira livssituasjon. Det var lovverket som førte til dette.
Om mannen sat i full stilling utanom garden eller bedrifta, kunne
han likevel verte sett på som hovudutøvar og få heile
inntekta skriven på seg. Resultatet vart inga pensjonsgjevande
inntekt for kvinnene. I tillegg vart det seinare gjort store skilnader,
alt etter kva likningskontor ein høyrde til. 

Denne gruppa kvinner har venta lenge nok, med
snart 30 års arbeid for å løysa dette.
Kva tidsplan har statsråden for å få denne
saka avklara og løyst?

Aud Blattmann hadde
her overtatt presidentplassen. 

