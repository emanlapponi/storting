 Senterpartiet gjentar i denne saken de innvendingene og forslaget vi fremmet da vi behandlet stortingsmeldingen om struktur i universitets- og høgskolesektoren i vårsesjonen.


En sentral forse for høgskolene har vært at de har vært tett på regionene og raskt har kunnet respondere og gi utdanningstilbud som det har vært behov for lokalt og regionalt. Dette mener vi er en viktig del av høgskolenes samfunnsoppdrag. Senterpartiet mener det er veldig viktig at den regionale tilknytningen videreføres, og at fylkeskommunen som regionalt folkevalgt nivå med bl.a. ansvar for kompetanse fortsatt har formell innflytelse på representasjonen i styrene i de resterende statlige høgskolene og i de nye universitetene med de nye universitetsavdelingene. Senterpartiet mener en videreføring av ordningen med at fylkeskommunen oppnevner eksterne styremedlemmer, ville ivaretatt en regional tilknytning.


Vi registrerer imidlertid at det er et stort flertall som støtter regjeringas forslag om at det er departementet som skal utnevne samtlige eksterne styremedlemmer. Vi tar det til etterretning, men vi mener fortsatt at fylkeskommunen i så fall burde hatt ansvar for å komme med forslag til kandidater på aktuelle styremedlemmer fra sin region.


Jeg tar med dette opp forslaget fra Senterpartiet og SV.


