(ordfører for saken): Den foreliggende sak angår tre nordiske institusjoner som alle tre også deltar i finansieringen av prosjekter utenfor Norden. 




Det er den økte internasjonale virksomheten til henholdsvis Den nordiske investeringsbanken, Det nordiske miljøfinansieringsselskapet og Nordisk utviklingsfond som har skapt behov for tiltak som kan styrke institusjonenes internasjonale stilling. 




De nye overenskomstene som er inngått med forbehold om Stortingets tilslutning, vil gi de nordiske institusjonene status, immunitet og privilegier på linje med andre multinasjonale institusjoner, som f.eks. IMF, Verdensbanken og Den europeiske investeringsbanken, EIB, og Den europeiske utviklingsbanken, EBRD. De nye overenskomstene regulerer de nordiske bankers stilling i forhold til långivere og låntakere og til de nordiske lands myndigheter og nasjonale lovgivning. Det inngås også vertslandsavtale mellom disse institusjonene og Finland, hvor alle de tre institusjonene har sitt hovedsete. 




Nordisk Råds presidium har på vegne av Nordisk Råd sluttet seg til forslagene, og en enstemmig komite har gjort det samme. Jeg vil anbefale den enstemmige innstillingen. 




