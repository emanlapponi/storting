 La meg, i likhet med nesten alle andre, si at det er et svært viktig tema
                  interpellanten tar opp. Det er selvsagt slik at dette temaet har vi det siste året
                  brukt mye tid på ikke bare å debattere, men også faktisk å gjøre noe med. Det er
                  vel ikke å overdrive å si at det er den saken som har preget det norske
                  nyhetsbildet og det globale nyhetsbildet siden bobla sprakk i fjor sommer en gang. 

Så kan man ha ulike innfallsvinkler til det. Det ene er selvsagt at situasjonen er
                  alvorlig, ikke minst for dem som blir rammet fordi arbeidsplassene forsvinner,
                  spesielt i konkurranseutsatt sektor. Så kan man velge å sammenligne Norge med en
                  del andre land. Da vil man kunne konstatere at den politikken som er ført, den
                  næringsstrukturen som vi har, og den posisjonen som vi har, relativt sett er langt
                  bedre enn i veldig mange andre land. Det tror jeg det kan være grunn til å dvele
                  ørlite grann ved, rett og slett fordi vår verdiskapning, vår arbeidsledighet og
                  vår relative posisjon er etter mitt skjønn langt bedre – heldigvis – enn i veldig
                  mange land det ellers ville vært naturlig å sammenligne seg med. Ingen vet om
                  dette er en situasjon som vil vare, og om vi vil klare å bevare dette forspranget
                  eller denne fordelen. Det er å håpe, men den typen garanti har vi selvsagt ikke.
                  Jeg velger å tro – noe jeg er ganske sikker på – at den politikken Regjeringen og
                  Stortinget har ført de siste månedene og det siste trekvart året, har vært en
                  betydelig medvirkende årsak til det, både budsjettpolitikken, som har vært
                  ekspansiv, krisepakkene som har vært fremmet på løpende bånd, ikke minst for å få
                  fart på finansinstitusjonene og kredittflyten, og alle andre tiltak som har vært
                  lagt fram. 

Når jeg reiser rundt om i landet og prater med folk, virker det som om det er en
                  rimelig grad av åtgaum, en rimelig grad av tilfredshet, en rimelig grad av
                  erkjennelse av at man blir tatt på alvor, og at Regjeringen handler og løser de
                  utfordringene vi står overfor. 

Så tror jeg at vi alle sammen skal være ydmyke med hensyn til at situasjonen er
                  dynamisk. Den kan komme til å forandre seg. Vi er hele tiden nødt til å følge med,
                  være aktuelle og på hugget i forhold til eventuelle nye tiltak. Det har både
                  statsråden, Regjeringen som sådan og for så vidt også statsministeren varslet at
                  man skal være. Dersom det er nødvendig med nye tiltak, vil nye tiltak komme. Det
                  er i grunnen ikke så veldig mange andre måter å angripe den situasjonen som vi er
                  en del av, på. 

Det tenkte jeg for så vidt skulle være mitt bidrag her i dag. Jeg er utålmodig og
                  søkende med tanke på framtiden, men relativt godt fornøyd med det som er prestert
                  så langt. 

