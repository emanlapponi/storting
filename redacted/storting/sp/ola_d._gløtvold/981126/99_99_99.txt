 

(ordfører for saken): 

Stortinget har store prinsipielle og vidtrekkende saker til behandling, og vi har også mindre og konkrete saker som har betydning for kanskje små grupper og få mennesker i dette samfunnet. Ikke desto mindre er også de sistnevnte sakene av enormt stor betydning for dem det gjelder, og den saken som vi nå behandler, er en slik sak.




Vi har slått fast, og Regjeringen har tatt opp i sin handlingsplan for funksjonshemmede bl.a., at man skal tilrettelegge det slik at det skal være like muligheter for tilgjengelighet og deltakelse for alle uansett funksjonsevne, og denne saken dreier seg om et slikt forhold. 




De som er forslagsstillere til dette Dokument nr. 8-forslaget, har tatt opp at de som er døve eller har sterke hørselshemminger, skal ha like muligheter til å kommunisere med sine nærmeste og andre de har behov for å ta kontakt med, når de er på sykehus. Dette har også Regjeringen lagt til rette for bl.a. gjennom den handlingsplanen for funksjonshemmede som nå er fremmet. Jeg er glad for at det er en samlet komite som slutter seg til at dette Dokument nr. 8-forslaget vedlegges protokollen, og at man får handling her som går ut på at staten tar opp med de aktuelle sykehus at det anskaffes teksttelefon for døve, slik at dette behovet kan ivaretas, og at staten tar opp med sine sykehus og får dette brakt i orden for dem som har behov for slik teksttelefon. Dagens teknologi har gjort at det er fullt mulig til en absolutt overkommelig pris å gi døve og sterkt hørselshemmede et tilbud om å kommunisere på lik linje med andre, når de er pasienter ved våre sykehus.




