 Jeg vil stille helseministeren følgende
spørsmål:

«I NRK-programmet «Forbrukerinspektørene» 23. april
2003 ble det opplyst at sykehuspasienter enkelte steder må betale
svært mye for telefontjenester. I ettertid er det også opplyst
at fjernsynstilbudet ved enkelte sykehus er veldig kostbart.

En slik økonomisk merbelastning for
sykehuspasienter kan ikke være akseptabelt,
og hva vil statsråden gjøre for å rette
på forholdene?»

 Jeg takker helseministeren
for svaret, som jeg finner veldig positivt.

Jeg synes det er veldig bra at helseministeren
understreker at det ikke er rimelig at pasientene skal være
med og betale ekstrakostnader for telefontjenester, og at man så fort
som mulig vil gjøre noe slik at denne ordningen blir tatt
vekk. Det er urimelig at ikke minst barn og eldre, bl.a.
eldre som blir innlagt på sykehus direkte
fra sykehjem og har veldig liten betalingsevne, skal være
med og betale så høy pris for å ha kontakt
med familie og pårørende. I en del tilfeller er
det også slik at folk blir raskt og uventet lagt
inn på sykehus og må ordne en del ting
via telefon for å kunne få ting til å fungere
mens de er på sykehus.

Jeg håper at helseministeren
så snart som mulig tar tak i dette, slik at det finnes
endringsordninger her raskt, hvor det ikke er slike priser
som man har fått opplyst fra enkelte sykehus, på 60–100
kr pr. halvtime for utgående og inngående
samtaler.

Når det gjelder fjernsynsdekningen,
har jeg lyst til å høre hva helseministeren
har å si til det at det er satt priser på f.eks. bare å se
TV-nyhetene.

 Jeg er glad for det prinsippielle synet, og
håper at dette blir ordnet raskest mulig. Jeg er enig i
at det er et grunnleggende behov å kunne følge med
på hva som skjer i verden utenfor sykehusveggene når
en er inneliggende pasient. Og det er spesielt de sengeliggende
pasientene og langtidspasientene som jeg er bekymret for, som må få et
tilbud, slik at de skal kunne følge med på hva
som skjer ute. Det er en del av de grunnleggende behov som har med
trivsel og velferd å gjøre, og som kanskje også bidrar
til at hele sykehusoppholdet blir mer positivt og går
raskere enn om man ikke får disse behovene dekket.

Jeg håper at helseministeren
tar kontakt med de institusjoner som har veldig høye
priser på dette i dag, og at en får endret
dette raskest mulig.

