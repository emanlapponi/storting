 Jeg vil stille kommunal- og regionalministeren
følgende spørsmål:

«NIBR viser i sin siste rapport (prosjektrapport 2001:19)
til analyser av variasjoner i kommunenes oppgaveløsning,
med blikk på sentrale funksjoner lagt til kommunesektoren:
demokrati, tjenesteproduksjon, rettssikkerhet og samfunnsutvikling.
Dette arbeidet konkluderer blant annet med at de kommunene som kommer dårligst
ut, er store perifere kommuner. Statsrådens mål om
strukturendringer vil føre til flere slike kommuner.

Hvorfor mener statsråden
at dette er riktig vei å gå, når småkommuner
gir best resultat?»

 Jeg takker statsråden for svaret.

Jeg synes i hvert fall at det var visse positive
signaler her, i og med at det er et alternativ til kommunesammenslåing,
og det er interkommunalt samarbeid. Men det er helt klart at når
statsråden har ytret seg så klart politisk om
hvorvidt vi skal ha 100 færre kommuner om 10–15 år, betyr
det en kommunesammenslåing
som vil føre til store kommuner, som fører
til store avstander. Og det er i denne NIBR-rapporten påvist
at store avstander har med mangler å gjøre i forhold
til demokrati, i forhold til nærhet til tjenesteyting
og i forhold til flere viktige spørsmål.

Jeg synes også at statsråden
tar en farlig ovenfra og nedad-vurdering når hun sier
at det er dårlige forventninger til det offentlige tjenesteapparat
ute i de små kommunene, og derfor blir man så fornøyd.
Det er en farlig vurdering av folks holdning til både
demokrati og livskvalitet som jeg vil advare statsråden
mot å føre videre. Jeg tror at de som
føler at de har et godt tjenestetilbud i dag, har det.
Og hvorfor skal vi appellere til enda større
forventninger og enda større kravmentalitet,
hvis folk er fornøyd? Det er helt klart at små kommuner
har sammenheng med større engasjement i det lokale demokrati, gjennom
valgdeltakelse, gjennom retting av lister og også gjennom
at man føler at man har større nærhet
til dem som styrer, til førstelinjetjenesten og til de
som skal stå for den velferd som folk forventer å få i
et offentlig tjenesteapparat som kommunene skal ha. Det harmonerer også lite
med det statsråden har sagt om at brukerne skal få tjenester
av høy kvalitet tilpasset sine individuelle behov.
Det er også gjerne bedre utført
i små enheter med større nærhet.

 Jeg takker for den runden.

Jeg synes at brukerundersøkelser er
veldig viktig, jeg, i offentlig sektor. Vi er vel til som politikere
og som tjenesteytere for brukerne, istedenfor at vi skal ha fikse ideer
ideologisk eller på annen måte
om hvordan vi strukturmessig skal gjøre det for brukeren.
Hvis brukeren er fornøyd, betyr vel det at da fungerer
samfunnet.

Så litt om inntektssystemet. Jeg er
enig i at det er viktig, og jeg synes at inntektssystemet fortsatt
skal være slik at de som er fornøyd,
kan oppleve at det fortsetter også i
små kommuner. Jeg er litt i tvil om kommunalministeren
og Regjeringen har det til hensikt, for jeg har sett at kommunalministeren
har uttalt omtrent følgende: Man skal utrede hvordan økte
utgifter for kommuner som vokser raskt i folketall, bedre
kan innarbeides i kriteriene for inntektssystemet. Utfordringene
for kommuner med sterk nedgang i folketallet må dekkes
av skjønnsmidler.

Hvorfor skal ikke også kommuner
som har en nedgang i folketallet, fortsatt ligge inne
med forutsigbare og gode ordninger gjennom det ordinære
inntektssystemet?

