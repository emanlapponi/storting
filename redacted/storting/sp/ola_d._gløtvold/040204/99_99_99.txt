 Jeg vil gjerne stille helseministeren
følgende spørsmål:

«I forbindelse med omleggingene etter
Rusreform II meldes det om at kroniske rusmisbrukere må flytte
ut av institusjoner de har hatt opphold ved over lengre
tid. Dette gjelder bl.a. ved Stiftelsen Fredheim i Hedmark. Bostedskommunene
har ikke lenger økonomi til å betale
for institusjonsoppholdet, og klientene blir henvist til boligopphold
de ikke mestrer.

Hva vil statsråden gjøre
for å unngå denne situasjonen der langtidsmisbrukere
henvises til et opplegg de ikke kan leve med?»

 Jeg vil takke helseministeren for
svaret.

En del av de synspunkter som helseministeren
her trekker fram i forhold til Rusreform II, deler jeg og er klar
over. Men jeg tror at det er ganske mye usikkerhet ute
med hensyn til hvordan denne nye rusreformen vil fungere. Vi hadde
jo under behandlingen av saken en følelse av at dette kunne
bli en reform som laget A- og B-klienter. Og jeg ser for meg at
her har vi med noen B-klienter å gjøre:
Det er de eldre, slitne, kroniske rusmiddelmisbrukerne som trenger
et bo- og livsopphold som er basert på at
de har et vern mot rusmiddelmisbruket, et hjem der det er døgnvakt
og oppfølging. Kommunene klarer ikke å etablere
dette rundt omkring. Vi har store bykommuner som også har
problemer med å få til det, bl.a.
i Hedmark. Jeg vil spørre helseministeren: Er det slik
at vi her trenger en en-og-en-halvlinjetjeneste som gjør
at vi ikke får denne kasteballfunksjonen og mange menneskelige
tragedier utover det å være rusmiddelmisbruker,
ved at de ikke klarer å bo i et botilbud?

 Ja, vi er nok relativt enige om det siste,
helseministeren og jeg. Men jeg synes at vi
må forvente at staten, som nå er ansvarlig
for den helsemessige biten, også tar et initiativ.
Staten er også ansvarlig for
de økonomiske rammene for kommunene, og mange kommuner
har i hvert fall den følelsen at mye av rusvernet nå,
når det gjelder budsjett og økonomi,
er ført fra kommunene til staten, og kommunene har ikke
den ressursen som de skulle ha for bl.a. å kjøpe
tjenester som den ved Stiftelsen Fredheim. Dette gjør at
en del faller utenfor, og vi vet at bl.a. klienter ved denne institusjonen ble
flyttet ut før jul. Tre stykker ble flyttet ut i høst,
og av dem er to nå allerede døde, på grunn
av at de ikke klarte å bo alene og administrere
seg selv, og har drukket seg i hjel. Det har stått svart
på hvitt i den lokale pressen. Jeg håper derfor
at helseministeren kan ta et initiativ
og gå i dialog med kommunene, for det første
for å rydde opp i økonomien her og hvordan den
skal brukes, og også se på om det går
an å etablere noe som er i nærheten
av en en-og-en-halvlinjetjeneste for disse som trenger et hjem og
et varig tilbud livet ut.

