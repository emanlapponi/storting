 Jeg takker statsråden for svaret. Jeg synes
det var noe passivt og også unnvikende. Vi vet at tolkningen av
Bern-konvensjonen er ulik i denne sal og også blant dem som diskuterer
rovdyrproblematikken i Norge. Det er helt klart at 12 land har reservert
seg når det gjelder totalfredning av ulv, og de mener at dette er
jaktbart vilt. Forslaget fra Sveits nå om å flytte ulven fra vedleggsliste
2 til vedleggsliste 3 ville medført at en fikk en mer fleksibel
forvaltning av ulven.

Når miljøvernministeren sier at en skal vurdere
hvor og hvordan en skal forvalte rovdyrene, må nettopp dette være
viktig, å få en avklaring slik at Bern-konvensjonen kan forvaltes
mer likt i de land som har underskrevet. For oss som har store problemer
med spredt bosetting og en næringsstruktur som gjør at beitebruk
blir meget vanskelig i de områdene hvor disse rovdyrene opptrer,
spesielt ulven, er det viktig å få dette på plass.

