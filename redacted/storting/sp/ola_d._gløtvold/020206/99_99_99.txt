 Jeg har følgende spørsmål
til sosialministeren:

«Det haster med en oppheving eller
utvidelse av aldersgrensen for støtte fra Rikstrygdeverket
til treningsutstyr, spesialleker og spesiallaget sportsutstyr for
funksjonshemmede over 18 år.

Når vil varslet gjennomgang av dagens
regelverk foreligge?»

 Jeg takker sosialministeren for svaret.

Som sosialministeren ganske riktig
sa, hadde undertegnede og Magnhild Meltveit Kleppa et
forslag i vår som ble behandlet i sosialkomiteen, om muligheter
for å gå inn og refundere eller tilrettelegge
for gratis hjelpemidler også for funksjonshemmede
over 18 år.

Det er av stor betydning at disse kan få slike
hjelpemidler for å holde oppe et aktivt liv,
og kanskje også medvirke til at de kan delta ikke bare
i fritidsaktiviteter, men også i arbeidslivet,
og rehabilitere seg gjennom en slik virksomhet.

Jeg beklager at vi ikke fulgte dette
nærmere opp i budsjettet. Jeg synes allikevel statsråden
svarer noe unnvikende når hun sier at den ene
regjeringen ikke fulgte det opp, men at det er ingen planer
om å gjøre det for den andre heller.
Når en enstemmig komite sier at på grunn av
at dette kommer raskt, gjør vi ikke noe mer med
saken, synes jeg dette bør følges opp allerede
i revidert nasjonalbudsjett.

 Jeg er enig i at det kan skje i forbindelse
med budsjettet. Men når dette er varslet og departementet
har jobbet med denne saken på utredningsnivå for å se
på konsekvensene, burde det være mulig å legge
inn disse midlene allerede nå i forbindelse med revidert
nasjonalbudsjett. Ved siden av det er vi kjent med at det i departementet
arbeides med utredningen «Fra bruker til borger»,
og dette er jo nettopp en av de viktige tingene som kan
gi en lettelse for brukerne og gjøre at overgangen fra
barn til ungdom og voksen ikke blir så vanskelig
for funksjonshemmede.

Jeg håper derfor at statsråden
tar med seg dette tilbake, og at det i forbindelse med revidert
blir fremmet forslag som gjør en slik ordning mulig. Som
forslagsstillere antydet vi at det i første omgang
kunne settes i gang en forsøksordning. Det så komiteen
bort fra på grunn av de signaler som kom fra Sosial- og
helsedepartementet om at dette ville bli vurdert raskt og antakeligvis
komme i forbindelse med budsjettet for 2002. Jeg håper
det nå jobbes raskt, og at vi, som sagt, kan få noe
i revidert.

