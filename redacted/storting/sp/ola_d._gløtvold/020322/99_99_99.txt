 Jeg er ikke sikker på om kvaliteten i eldreomsorgen blir så mye bedre gjennom denne debatten i dag, når vi fortsatt står i skyttergravene og bruker ord som «kommunalt byråkrati» som skjellsord og «privatisering» som trylleformel. Jeg tror vi må få inn noe etisk i sammenheng med dette, og det la Bondevik I-regjeringen opp til gjennom Omsorg 2000. Da ble det fra enkelte hold snakket om at det var et ordgyteri i selvfølgeligheter. Men jeg tror faktisk at det er behov for å gå gjennom de ordene og de begrepene og gjøre dem til noe konkret, og materialisere dem bl.a. gjennom økonomiske bevilgninger, slik at vi får muligheter til å utføre det som vi framfører i litt svulstige talemåter.




Det er ikke så mange nyheter i forbindelse med eldreomsorgen i dag, slik som det ble meldt om i media i morges. Målet om 25 pst. dekning for befolkningen over 80 år har ligger der lenge. Også dette med kvalitetsforskrifter kunne vi ha hatt for lenge siden hvis Regjeringen hadde fulgt opp Omsorg 2000 og satt ut i livet forskriftsarbeidet, og også kommet tilbake med lover hvis det var nødvendig.




I likhet med representanten Gunn Olsen tror jeg ikke det er bøter, sanksjoner og lovpålegg kommunene trenger nå, men ressurser – ressurser i form av økonomi og personell.




Jeg har lyst til å rette søkelyset mot en litt annen sektor enn det som har vært hovedtemaet her i dag, og det er det medisinskfaglige innholdet i eldreomsorgen. Jeg tror nemlig at flere sykepleiere ville søke seg til eldreomsorgen hvis det medisinskfaglige området hadde fått høyere status. Og da tror jeg heller ikke at sosialministeren er inne på det riktige, når hun snakker om at det skal bli nye forskrifter for ferdigbehandlede pasienter. Vi handler med eldre mennesker mellom ansvarsnivåer – nesten som det er pakkepost. Og det er feil, sosialminister. Det må bli slik at vi har et større etisk ansvar på alle nivåer og en større følelse for hva dette skal være.




Det er for dårlig legedekning på sykehjemmene. Det er for dårlig medisinsk-faglig tilbud på sykehusene. Eldre har ofte sammensatte og til dels kompliserte diagnoser, og så blir de behandlet for det lårbensbruddet de kommer dit for, eller for noe som kanskje bare er en bivirkning i en samlet diagnose. Dette må vi få opp. Da vil det også kanskje være slik at sykepleiestudentene sier at dette er ikke bare mennesker som skal dø, dette er mennesker som trenger en verdig omsorg, pleie og behandling til livsdagen er slutt. Det er dette vi legger altfor liten vekt på i diskusjonen om eldreomsorg og -behandling.




Jeg kan heller ikke skjønne at det er valgfriheten som er det store. Valgfriheten gir i hvert fall ikke likhet. Hvor stor valgfrihet har de over 80 år i min kommune til å velge seg sykehjem og samtidig være i nærheten av sin familie og sine pårørende? Hvor stor valgfrihet har man i et område som her i Oslo når man plutselig faller sammen og blir hundre prosent pleietrengende og man ikke har tenkt på å velge før man har blitt hundre prosent pleietrengende? Da må vedkommende inn på et akuttilbud. Jeg tror at det er best ivaretatt ved at vi har en offentlig omsorg som skal gi dekning for alle.




