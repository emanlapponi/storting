 Jeg har følgende spørsmål
til helseministeren:

«Studier gjort på oppdrag
fra Sosial- og helsedepartementet viser at samarbeidet mellom
sykehusene og pleie- og omsorgstjenesten i kommunene er
til dels mangelfull og problematisk i forhold til pasientbehandling
ved utskriving/tilbakeføring og oppfølging.
Det er uakseptabelt at pasienten blir gjort til kasteball mellom
de ulike nivåene i helsetjenesten.

Hva vil statsråden gjøre
med dette?»

 Jeg takker helseministeren
for svaret og er enig i at det er viktig med gode samarbeidsformer.
Men jeg tror også at det er andre grep
som må tas her.

Den undersøkelsen som FAFO
og SNF gjorde, viser at det er størst problem
i forbindelse med eldre pasienter, kreftpasienter, psykiatripasienter,
døende og rusmiddelmisbrukere. Noen av disse
gruppene var også helseministeren inne
på.

Jeg tror det er viktig at bl.a. gruppen eldre
får en annen status i norsk helsevesen. Professor i medisin
ved Universitetssykehuset i Akershus, Jan Eriksen, påpeker at
en del eldre på ingen måte
får fullgod behandling og blir sendt hjem uten at de har
fått innfridd det de har krav på. Dermed blir
pleietyngden og behandlingstyngden fortsatt veldig stor i førstelinjetjenesten.
Jeg vil da spørre helseministeren: Er det ikke
riktig at vi nå ser på bl.a. finansieringsordningen
for en del av disse pasientene med sammensatte lidelser, og at vi også ser
på hva vi må ruste opp i førstelinjetjenesten
og pleie- og omsorgstjenesten for at disse pasientene skal bli tatt
godt nok hånd om?

 Jeg har lyst til å påpeke
at den undersøkelsen som vi begge har vist til, jo viser
at dette problemet har økt de siste
fem årene. Det er også konklusjoner
som tyder på at effektivitetsjaget og lønnsomhetsstressingen
i sykehusene har gjort at dette problemet
har økt fordi man skal skrive ut pasienten stadig raskere,
og fordi de med kompliserte lidelser ikke får
behandling utover det de er innlagt for, kanskje etter
en rask og øyeblikkelig diagnose. Jeg tror derfor at dette
er et ressursspørsmål som vi må se på i
en bredere sammenheng.

Sykehusfinansieringen med ISF-modellen og DRG-systemet
må ses på i forhold til de med sammensatte lidelser,
slik at det dekker opp bedre, og at disse får en skikkelig
behandling. Kommuneøkonomien, med førstelinjetjenesten
i helsevesenet, må rustes opp, og det samme gjelder for
pleie- og omsorgssektoren, som egentlig er sosialministerens bord.

Samhandling er viktig. Jeg vil derfor spørre
helseministeren: Burde det ikke, sammen med økt ressurstilgang og
bedre fordelingsnøkler, tas et tak for at disse
ulike nivåene kunne samarbeide på en
bedre måte, ved at man ser hele helsetjenesten
fra førstelinje og opp til spesialisttjeneste i en større
sammenheng?

