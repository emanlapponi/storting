  Jeg ønsker å stille
samferdselsministeren følgende spørsmål:

«Ifølge et oppslag i Hamar
Arbeiderblad 2. mai 2001 vil ikke automatisk togkontroll, ATC, bli
tatt i bruk på Rørosbanen før tidligst
våren 2002. Etter Åsta-ulykken i januar 2000 ble det fra
Jernbaneverket uttalt at dette arbeidet skulle forseres, og at deler
av anlegget allerede var montert.

Bør ikke noen i Jernbaneverket snarest
gjøres ansvarlig for denne saken, eller
vil statsråden selv nå gripe inn?»

  Jeg takker statsråden for svaret,
men jeg er ikke fullt og helt fornøyd med det.

Jeg stiller spørsmål ved
hvor kompetansen på ATC-anlegg er. Det må da finnes
kompetanse både nasjonalt og internasjonalt som må kunne
bistå her. Jeg er enig i at signalanlegg
og ATC-anlegget hører i hop, og at begge deler skal fungere,
men det går på troverdigheten løs når dette
gang på gang blir utsatt. Hvis Rørosbanen fortsatt skal
ha persontrafikk, må tilliten opprettes og sikkerheten komme
på plass på en skikkelig måte.

Jeg har for øvrig ingen problemer
med å se at man kan kombinere togekspedering med sikkerhetssystemer
av automatisk art. Jeg synes at NSB kanskje skal tenke litt mer
på å ha noe mer manuell betjening, slik at de
kan ta imot også kunden og passasjeren. Men det er helt
klart at det som man lovet skulle være på plass
umiddelbart etter Åsta-ulykken, og som ifølge Jernbaneverket
skulle forseres, ennå ikke er i orden og vil ikke bli det
på nesten ett år.

  Jeg har også merket meg at nåværende
prosjektsjef sier at datoen fortsatt kan bli skjøvet på dersom
det oppdages ting som må endres. Dette gjør at
det begynner å bli litt tragisk, og troverdigheten er ganske
tynnslitt. Jeg skulle gjerne sett hvordan det hadde vært
om en annen virksomhet hadde hatt så lang tid på å gjennomføre
noe som man sa skulle prioriteres og forseres. Er det ikke da slik
at noen bør gjøres ansvarlig
for at man ikke har en bedre framdrift og bedre
innsikt og kompetanse på dette? Det er dessverre
slik at dette går på hele jernbanesystemets troverdighet
og viljen til å bruke det.

