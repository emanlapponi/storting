 Jeg vil stille helseministeren følgende
spørsmål:

«Helseforetakene er i statsbudsjettet
for 2004 pålagt ytterligere endringer og omstillinger i
tjenestetilbudet. Nå kommer det meldinger om at helseforetak vil
divisjonere og seksjonere virksomheten, bl.a. ved å samle
ulike faglige spesialiteter. Dette vil rive opp gode, etablerte
samhandlingskjeder og bl.a. svekke akuttberedskapen ved
det som i dag er fullverdige akuttsykehus.

Hva vil statsråden gjøre
for å forhindre dette?»

 Jeg takker statsråden for svaret.

Det er ikke noe blindspor vi følger
her. Vi tar opp dette med at en gjør strukturtiltak og
effektivisering til en og samme sak. Det skjer rundt om i landet
vårt nå, og det er derfor vi ønsker å ta
det opp med helseministeren.

Det skjer en oppsplitting av samhandlingskjeder
på sykehusene, der en f.eks. plasserer ortopedi på et
sted, bløtkirurgi på et annet, nevrologi på et
tredje, kanskje, og den oppsplittingen gjør at
en tapper samhandlingskjeder og fagmiljøer for det totalitetstilbud
som egentlig skal være ved et fullverdig sykehus.
Dette er veldig farlig ikke minst fordi akuttberedskapen
da blir borte. Det er den som er veldig viktig, og som har gått
igjen i spørsmålsstillingene her hele
tiden.

Jeg vil spørre statsråden
om han, ut fra det han har sagt om klarere definerte akuttfunksjoner
ved lokalsykehusene, vil stoppe det som nå skjer, før
det er for sent, og stille i bero en del av nedbyggingen og flyttingen
av fagområder, slik at vi kan få disse kravene
på plass før det skjer noe.

 Jeg takker statsråden for svaret,
men jeg synes det var veldig mangelfullt i forhold til det som var
hovedpoenget her. Hovedpoenget er konkret nok, nemlig å opprettholde
en akuttberedskap der hvor folk bor, slik at de har denne tryggheten.
Som helseministeren selv har påpekt,
er trygghet og nærhet viktige kvalitetsbegrep her.

Jeg har fortsatt det samme spørsmålet:
Mener helseministeren at en skal stille
i bero en del av den nedbygging, divisjonering og seksjonering som
går på fagfeltflytting nå, og samling
på ulike sykehus, slik at en kan føle at dette
med akuttberedskap blir godt nok ivaretatt?

Samtidig er jeg enig med statsråden
i det han har sagt bl.a. om generalisten. Jeg er enig i at en del
av spesialitetene må samles. Den spisseste kompetansen
må f.eks. være på Rikshospitalet
og Radiumhospitalet. Der er vi ikke uenige. Men det er
det å beholde en grunnenhet av spesialiteter som kan samhandle,
som er viktig.

