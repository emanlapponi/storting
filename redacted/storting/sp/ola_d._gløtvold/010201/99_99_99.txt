 En enstemmig tilråding fra komiteen gjør at det kanskje skulle være unødvendig å si så mye i denne saken, men jeg synes at den har en slik alvorlig karakter, og det har kommet fram momenter etter at komiteen ferdigbehandlet denne saken, at det kan være grunn til å kommentere den.




Det er helt klart at en del av de trender som vi har i vår kultur i dag, gjør at kroppsfiksering både i forhold til mote- og reklamebransjen, i forhold til treningssentre og i forhold til idrettsmiljø har blitt en fare for en del av dem som tar dette mest alvorlig i en ekstrem retning. Representanten Høegh nevnte at en kan ha spiseforstyrrelser som slår ut både i sterk overvekt og i sterk undervekt. Det er jo riktig. For mye eller for lite har ingen smak, heter det i et ordtak. Det er klart at det er svært alvorlig det som skjer, spesielt med en del ungdommer. Derfor synes jeg det er grunn til å understreke det som sies her om forebygging, og at en i tidlig fase har stor oppmerksomhet rettet mot tendensene her. Det er ting som primærhelsetjenesten og kommunene må gjøre. Derfor er det viktig at vi får kompetanse ut til kommunene, slik at de kan bistå det apparatet som kan fange opp signalene tidlig og være til hjelp der, først og fremst for å forebygge.




Så er det viktig i forhold til den strategiplan som ble lagt fram sist vår, at en har kompetanse på dette innenfor spesialisthelsetjenesten, bygger opp spesialteam som er knyttet til sengeavdelinger og poliklinikker, og at en får dette ut. Men samtidig er jeg helt enig med representanten Faldet i at vi må få beholde spesialistavdelingen – som jeg ønsker å kalle den – på Ullevål. Jeg er enig i at vi ikke kan sentralisere denne kompetansen for sterkt, men det er også viktig at en har en sentral spisskompetanse, slik at en kan gi råd og veiledning utover til fylkeskommuner og kanskje helt ned til primærhelsetjenesten.




Jeg vil be om at helseministeren merker seg det som er sagt om denne avdelingen på Ullevål, og at vi må klare å opprettholde den. Det er for øvrig viktig, som flere har vært inne på, at det er et apparat rundt dette som representerer tverrfaglighet, helhet og langsiktighet. Imidlertid har en enstemmig komite sagt at det er nødvendig og ønskelig at behandlingseffekten av tilgjengelige behandlingsmetoder blir dokumentert, så vi må vedstå oss det. Jeg synes at det er viktig at helseministeren, som har signalisert at en slik behandlingseffekt skal dokumenteres, får støtte for det, men at vi får en god evaluering av dette, og at Helsetilsynets betenkeligheter, som allerede har kommet, kan prøves opp mot det som denne undersøkelsen vil vise.




