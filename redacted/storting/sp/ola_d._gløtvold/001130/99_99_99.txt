 (ordfører for saken): La meg først få lov til å gi honnør til forslagsstilleren av Dokument nr. 8:26, Finn Kristian Marthinsen, for at han har tatt opp denne saken, og for at vi har kommet et stykke videre når det gjelder vurdering og eventuelt å få til et behandlingstilbud for de spilleavhengige.




Det fins ingen eksakt oversikt over hvor mange spilleavhengige vi har i Norge i dag, men ett tall som brukes når det gjelder bare aldersgruppen 12-18 år, er ca. 3 500 mennesker. De som blir plaget med denne tilbøyeligheten og lasten, får problemer i flere sammenhenger, som igjen har store følger for familien, nære pårørende og samfunnet rundt. Blant annet prøver man å skaffe seg midler til å drive denne spillingen gjennom kriminelle handlinger, gjennom prostitusjon og også ved å pantsette egen eiendom, slik at hele familien kan stå på bar bakke etter kort tid. Dette skaper familietragedier, og det skaper sosialklienter.




Det var en stor nordisk konferanse i Oslo om dette med spilleavhengighetsproblematikken i oktober i år, og den viste at det på fagsiden nå begynner å bli en relativt stor interesse rundt dette. Det som forbauset meg og skremte meg noe da jeg var deltaker på i hvert fall deler av denne konferansen, var at det der ble framlagt tall om at Norge har et veldig høyt antall spilleautomater sammenliknet med Danmark og Sverige. 




Vi har ca. 3 000 Riktig tall skal være 30 000, jf. senere innlegg spilleautomater her i landet, mens man i Sverige har 7 000 tillatelser og bruker ca. 6 000 av dem. I tillegg er det et antall på drøyt 3 000 såkalte varespill som står i butikker og andre steder, hvor en kan ta ut gevinsten i form av varer, men ikke i kontanter. I Danmark har Dansk Tipstjeneste opplyst at det er oppstilt 12 000–14 000 automater. I Danmark trer det for øvrig i kraft en ny lov om slike spilleautomater fra 1. januar 2001. Den åpner for kontantutbetaling, men oppstillingstillatelse og plasseringsforhold blir strengere regulert enn i dag. For øvrig er det også å merke seg at våre to naboland har en aldersgrense på 18 år for å kunne spille på automater. Jeg synes dette er en del av det som en må merke seg og ta utgangspunkt i når en skal se på dette med spilleavhengighetsproblem. 




For øvrig er det gledelig, synes jeg, at det er et stort flertall i sosialkomiteen, alle unntatt Fremskrittspartiet, som sier at vi må få vurdert et godt behandlingstilbud til dem som rammes av spilleavhengighet, og at en må se på hvordan en i praksis kan gi både hjelp og behandling, slik at folk kan komme seg ut av dette problemet. 




Det har vært en del diskusjon omkring innretningen på hjelp og behandling. Komiteen stiller det relativt åpent med sin anbefaling, og ber om at Regjeringen på egnet måte fremmer forslag til tiltak som både kan begrense utviklingen av spilleavhengighet og samtidig sikre et godt behandlingstilbud for de spilleavhengige – at en ser på flere sider her. Sosialtjenesteloven og rusomsorgen er nevnt, det er også slik at tilbud innenfor det psykiatriske helsevesen er nevnt. Jeg vil for min del håpe at en kan finne behandlingsformer som er knyttet til sosialtjenestesiden, og at en gjennom den kan utvikle et tilbud der en bl.a. også får fjernet den usikkerheten som er når det gjelder økonomi og dekning av slike behandlingstilbud fra hjemsted – om det er kommune eller fylke. 




