 Det er gledelig at Stortinget i dag kan gjøre vedtak om igangsetting av bygging av ny universitetsklinikk i Trondheim. Dette har vært en relativt langvarig sak. I forkant av vedtaket i dag foreligger to avtaler med Sør-Trøndelag fylkeskommune som ansvarlig utbygger. Etter at lov om helseforetak kom, er det altså Helse Midt-Norge som nå skal ha hovedansvaret, og vi har fått en utredning av alternative lokaliseringsområder. Øya var hele tiden inne i de opprinnelige planene, men så foreslo helseminister Tore Tønne i sin tid at man også skulle utrede lokalisering på Dragvoll. Det som har kommet ut av den undersøkelsen, er en utredning som har vært på høring, der de aller fleste sentrale interesser har sagt at Øya bør velges. Det gjelder bl.a. uttalelser fra Helse Midt-Norge, St. Olavs Hospital selv, NTNU, Trondheim kommune, Høgskolen i Sør-Trøndelag, fylkeslegen og Sør-Trøndelag fylkeskommune. Det er viktige og tunge høringsinstanser i denne sammenheng. Ikke minst vil det være riktig å si at en byggeprosess med alt det som skulle gjøres av tekniske utredninger og vedtak, ville med en utbygging på Dragvoll utsette dette enda mer enn hva vi nå kanskje har sett i denne siste fasen.




Første byggetrinn har en kostnadsramme på drøyt 4,5 milliarder kr målt i 2000-kroner. Så vet vi også at det i forbindelse med første byggetrinn, eller fase 1, er snakk om pasienthotell og teknisk forsyningssenter til ca. 180 mill. kr. En samlet komite går sterkt inn for at framdriften og utbyggingen av dette skal inngå i fase 1, og jeg håper at det vil skje uten at det vil bety noen utsettelse av prosjektet.




Den vurderingen som ble gjort av Dragvoll, har tatt sin tid. Den har også kostet en del ressurser. Det er ikke beregnet av departementet. Men ifølge Dagbladet av 15. april i år har denne vurderingen av Dragvoll kostet mellom 50 og 100 mill. kr, pluss at det har ført til en del problemer både for fagmiljøet, for RiT og for en del av de private operatører som en vel også er avhengig av for å føre opp et så stort utbyggingsprosjekt som ny universitetsklinikk i Trondheim er.




Jeg vil også, i likhet med de foregående talere, si at alt i alt er Øya-prosjektet det beste. Det er en samlet komite som anbefaler det i dag. Øya har en del pre, bl.a. at en kan bruke den bygningsmassen som er på stedet hele tiden, en kan få tatt i bruk deler av utbyggingen som inngår i fase 1 før ferdigstillelse av hele prosjektet. Det er viktig ikke minst for pasientene. At det også skaper problemer at en skal drive anleggs- og bygningsarbeid i et område der en samtidig skal ha full sykehusdrift, er helt klart, og det må være en klar forutsetning at en prøver å gjøre dette så skånsomt som mulig, slik at det er mulig å drive full sykehusaktivitet samtidig i de gamle lokalene.




Det er også viktig at en har et samarbeid med forsknings- og utdanningsmiljøene i Trondheim. Den geografiske nærhet som er mellom Øya, Det medisinske fakultet og teknologimiljøet på Gløshaugen, skulle tilsi at en får til dette. Ved siden av det er det grunn til å minne om at Høgskolen i Sør-Trøndelag har bedt om et noe større areal for sin tilstedeværelse i dette byggeprosjektet på Øya. Det gjelder et areal utover det de har fått nå, bl.a. med bakgrunn i at studiet for radiografer skal inn her, og de trenger avansert teknisk utstyr som de da må kunne klare å få brukt i en samhandling med St. Olavs Hospital. Samtidig er det også slik at Høgskolen i Sør-Trøndelag skal overta en del av den bedriftsinterne spesialutdanningen ved sykehuset. Dette gjør at en må få det arealbehovet som Høgskolen i Sør-Trøndelag påpeker, inn i utbyggingen nå.




Jeg vil, som tidligere talere har påpekt, si at det er viktig at en får et godt og nært forhold mellom somatikken og psykiatrien i et slikt stort utbyggingsprosjekt. Det er viktig for pasientene, ikke minst i forhold til bl.a. geriatri, hvor man gjerne har et nært forhold mellom somatiske lidelser og psykiske lidelser. Det er også viktig i forbindelse med rusbehandling bl.a., og det er viktig i forhold til den integrerte legeutdanningen som NTNU driver, som har begge disse spesialområdene i seg, og da er det viktig at en har en stor, tung institusjon som kan samordne dette, der folk kan få både utdanning og praksis samtidig.




Med disse ord vil jeg anbefale at denne utbyggingen skjer, og at en tar hensyn til de tre romertallsforslagene som en enstemmig komite legger fram i dag.




