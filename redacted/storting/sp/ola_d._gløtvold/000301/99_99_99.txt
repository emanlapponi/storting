 Jeg ønsker å stille sosialministeren
følgende spørsmål:

«Sosialministeren tok allerede i 1998
initiativ til å rydde opp i krigsbarnsaken. Dette har blant
annet ført til en grundig kartlegging med tanke på et
best mulig grunnlag for oppreisning, også i forhold til økonomisk
erstatning. Nå melder massemedia at sju krigsbarn som har reist
erstatningssøksmål mot staten, ikke når
fram fordi staten har påberopt foreldelse av sakene.

Hvordan kan det være samsvar mellom
disse handlingene?»

  Jeg takker sosialministeren for svaret. Jeg
vil gi ros til sosialministeren og Regjeringen for at man har tatt
opp denne saken. Det er den første regjeringen som har
tatt dette spørsmålet alvorlig og prøvd å gi
en oppreisning og unnskyldning til krigsbarna våre. Det
har vært veldig mange uheldige presseoppslag i denne saken,
og jeg må si at det i hvert fall ikke har vært
god vilje til å sondre mellom det å få et
avslag fra rettsapparatet og det å kunne få en
oppreisning, som statsråden her nevner.

Jeg vil be om at den forskningen som nå settes
i gang, går raskt, og at en får en skikkelig og
konkret plan for hvordan denne erstatningen og oppreisningen skal
skje. Jeg mener det er klare indikasjoner på at det bør
være en slik oppreisning og et økonomisk vederlag,
og at en også ser på om det bør være
et eget utvalg som sluttfører denne saken. Med svaret statsråden
gav i dag, kan det i hvert fall ikke sies, som en avis uttalte på lederplass
her om dagen, at ifølge sosialministeren kan ikke krigsbarna
få erstatning. 

