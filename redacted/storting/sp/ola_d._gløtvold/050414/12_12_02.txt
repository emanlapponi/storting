 Først honnør til interpellanten, som tar opp et problem som opptar veldig mange kommuner. Det gjelder kanskje ikke veldig mange personer, men likevel for mange – av de svakeste medmenneskene vi har i dette samfunnet.




Det har vært pratet om de store reformene. HVPU-reformen er en av de største og en av de første av slike store reformer der en overførte oppgaver til kommunene og dermed påla dem utgifter som det ikke var – og ikke er – tatt høyde for å sikre gjennom finansiering til kommunene.




Senterpartiet har foreslått at slike reformer i større grad skulle – og skal – konsekvensutredes og dekkes inn økonomisk av dem som vedtar slike reformer, og som pålegger andre forvaltningsnivåer å løse disse oppgavene. Det skjer ikke. De som oftest vedtar og pålegger kommunene slike oppgaver, er staten ved storting og styringsverk. Man overfører disse oppgavene, gjerne med fine ord og formuleringer om at dette gjøres i nærdemokratiets navn, til beste for brukerne og de nære, gode og tilpassede løsningene. Men slik er det ikke. I praksis lesser man i stedet oppgaver over på kommunene som de ikke makter å løse, oppgaver som vi diskuterer her etterpå som uløste og utilstrekkelige, der vi snakker om uverdige løsninger og forhold.




Årsaken til mange av disse uverdige forholdene og løsningene ligger i at vi ikke har tatt høyde for og tatt innover oss ansvaret for at det skal være en god nok finansiering og ressurser til stede for å løse oppgavene i forbindelse med disse såkalte reformene.




Helse- og omsorgsministeren viste til ordningen med statlig toppfinansiering av ressurskrevende brukere. Den er i mye og mangt meget god, og prinsipielt har Senterpartiet kjempet for en slik ordning og fått til det i prinsippet. Men ordningen er ikke god nok i praksis. Beløpsgrensen før statlige finansieringssystemer slår inn, må ned. Jeg mener at den må ned på et nivå som tilsvarer kostnaden ved en sykehjemsplass. Men jeg vet at det i enkelte kommuner er veldig små marginer og forskjeller som utløser kravet om at folk skal flytte inn på sykehjem. Derfor må beløpsgrensen ned på dette nivået. Det må være en tilstrekkelig statlig medfinansiering. Det betyr at det meste av dette beløpet bør være statlig, og ikke minst må beregningene for dette være gode og kjente og gjøres slik at det oppleves som rettferdig, både for brukerne og for kommunene, de som skal utføre arbeidet. Da må det ikke være slik som det har blitt nå, at man har fått uforutsigbarhet og usikkerhet inn i dette som gjør at til tross for denne ordningen flyttes folk fra sine boliger, der de trives, og inn i institusjoner – og gjerne da eldreinstitusjoner.




