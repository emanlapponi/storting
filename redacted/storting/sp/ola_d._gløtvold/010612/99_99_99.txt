 Jeg skal være kort. Jeg regner med at det ikke blir noen stor debatt omkring denne saken, men som forslagsstiller vil jeg uttrykke glede over at det i hvert fall er en samlet komite som vedlegger dette forslaget protokollen, og som viser til at det skjer noe nå som bør resultere i konkret handling i forbindelse med behandlingen av statsbudsjettet til høsten.




Vårt forslag går ut på å be Regjeringen vurdere en regelendring som innebærer at folketrygden dekker merkostnader til spesialtilpasset trenings- og idrettsutstyr til funksjonshemmede over 18 år, eventuelt iverksette forsøk som innebærer det samme, og iverksette forsøk med utlån av visse typer sportsutstyr til funksjonshemmede.




Det viser seg at Regjeringen arbeider med en slik sak. I Sosial- og helsedepartementet går man nå igjennom regelverket for treningsutstyr og en del annet spesiallaget utstyr for fritid og lek, og man utreder de økonomiske konsekvensene av å oppheve eller utvide aldersgrensen for å kunne gi gratis utstyr til utøvere. Det er svært viktig at også personer over 18 år kan få tilbud om slikt utstyr for å kunne utvide sin aktivitetsradius og være mer aktiv både i fritid og kanskje også i annen sammenheng, noe som igjen kan føre til sterk forbedring av livskvaliteten og bidra til rehabilitering slik at man kan komme mest mulig i normal funksjon igjen.




Til slutt gjenstår det bare å konstatere at komiteen ikke finner det nødvendig å gå veien om forsøksordninger, men ønsker en rask vurdering, og at dette skal skje i forbindelse med statsbudsjettet. Vi håper at det er realiteter i det som kommer fra Regjeringen i statsbudsjettet.




