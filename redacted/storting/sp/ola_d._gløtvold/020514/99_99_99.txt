 Jeg er ikke sikker på om jeg klarte å følge saksordførerens mening helt da han snakket om å ha det «hyggelig i all den uhyggen som denne rapporten inneholder». Men i hvert fall synes jeg at saksordførerens vurdering av rapporten bar preg av at han var mer BI-inspirert enn helsefaglig inspirert. For meg er det helt klart at dette med helsefaglighet og behandlingskvalitet er viktig når vi ser på ISF-ordningen, når vi ser på hvordan økonomi og finansiering påvirker kvaliteten ved våre sykehus og i sykehusbehandlingen innenfor spesialisthelsetjenestene.




Det er bekymringsfullt å konstatere at mange ledere ved våre sykehus mangler informasjon om driften og hva som påvirker den. Dette gjelder spesielt «informasjon om ressursutnyttelsen, ventelistepasientene og behandlingskvaliteten», som det står i saksframstillingen. Det bekymrer meg sterkt. Det burde være en bedre oversikt over det for å se både på hvordan vi utnytter ressursene våre og på effektiviteten i behandlingssystemet, men ikke minst burde vi ha noe som målte behandlingskvalitet og hva pasienten har fått av behandling, om det er slik at han er rehabilitert og kan gå tilbake til et fullverdig liv.




Så litt om ISF-systemet og virkninger i forhold til nettopp dette. Senterpartiet har ingen representant i kontroll- og konstitusjonskomiteen. Jeg har derfor lyst til å knytte noen merknader til dette og til en merknad som komiteens medlemmer fra Sosialistisk Venstreparti har, der de presiserer «at driften av sykehusene må være mest mulig forutsigbar, og at en større andel av finansieringen i dag derfor bør skje gjennom rammefinansiering». I hvert fall må ikke ISF-andelen bli høyere enn den er nå. Det er helt klart at rammeoverføringer og forutsigbarhet betyr veldig mye. Jeg viser til det som også helseministeren sa i forbindelse med den forrige saken vi behandlet, dette med basisøkonomien. Det er veldig viktig for at alle grupper skal få sitt tilbud, og det er en understreking av at basisøkonomi dekker de fleste oppgaver som helseforetakene nå skal ta seg av og har ansvaret for: å sikre at alle pasienter får tilstrekkelig behandling og oppfølging, uansett diagnose og behandlingskostnad. Jeg er redd for at en for sterk fokusering på innsatsstyrt finansiering og på effektivitet og pasientgrupper ut fra en slik finansieringsordning vil vektlegge for mye hva en pasient er verd, eller om han er lønnsom for institusjonen, framfor å se på sykdommens alvorlighetsgrad og hvor raskt den bør behandles. Det kan gjelde pasienter med kroniske lidelser eller pasienter med kompliserte diagnoser for behandling, og ikke minst gjelder det en stor gruppe eldre mennesker med sammensatte lidelser. Dette er en stor del av pasientgruppen totalt i dag, og den vil bli enda større. Derfor må vi sikre at også eldre mennesker får en behandling og en oppfølging som har samme prioritet som andre grupper, og da tror jeg at den innsatsstyrte finansieringen er en farlig vei å bygge videre på i altfor stor grad.




