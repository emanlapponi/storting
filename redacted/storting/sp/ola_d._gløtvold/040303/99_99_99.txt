 Jeg har følgende spørsmål
til helseministeren:

«Det har lenge vært stor
uklarhet omkring ambulansetjeneste på Kunes i Lebesby kommune,
Finnmark. Styret i Helse Finnmark har nå vedtatt at tjenesten
skal legges ned fra 1. mars i år. Dette betyr dramatisk
svekkelse av ambulansetilbudet der kjøretiden allerede
er 4–5 timer til sykehuset i Hammerfest.

Hva vil statsråden gjøre
for å ivareta akuttberedskapen til denne delen
av befolkningen på en bedre måte
enn det som nå skjer?»

 Jeg takker statsråden for svaret.

Det er mange fine begrep og målsettinger
som det her refereres til, bl.a. at man skal ha et likeverdig tjenestetilbud
for befolkningen i Finnmark som for resten av befolkningen i landet.
Men når det sies at Helse Finnmark må gjennom
store omstillinger, som alle andre helseforetak
nå, og dette skal skje innen 2005, er det ut
fra en flertallspolitikk her i Stortinget, og man må følge
de flertallsvedtak som er gjort. Det som bekymrer meg veldig, er
at man legger opp til en slik ressurstilgang
til sykehusene at man også må begynne å spare
inn på og nedlegge ambulansetjeneste, og dermed svekker
akuttberedskap og akuttilbud til deler av befolkningen på en måte som
jeg synes er ikke bare urovekkende, men uforsvarlig.

Det regionale
helseforetaket skal finne gode løsninger, sier
helseministeren. Men er dette en god nok løsning, og er
Statens helsetilsyn og fylkeslegen i Finnmark fornøyd
med denne løsningen?

 Jeg står fast ved at jeg synes dette
er uforsvarlig. Jeg mener at når det er en kjøretid for
pasienten til sykehus på 4–5 timer,
og når responstiden for ambulansen fra stasjoneringssted
er på mellom 1 og 2 timer, i hvert fall på vinterstid,
er det veldig lang tid. Det kan altså dreie seg
om opp mot 7 timer. Kanskje må pasienten videre med fly
fra Hammerfest sykehus til Tromsø. Tilsynsmyndigheten
vet jeg i hvert fall har vært bekymret, jf. det som fylkeslegen
i Finnmark tidligere har uttalt.

Når det gjelder tilbudet til Lebesby
kommune, er jeg noe forundret over det. Det stemmer, jeg har snakket med
ordføreren der, og han har fortalt at de har fått
tilbud om en brukt ambulansebil og 20 000 kr nærmest
i «løsepenger», og så skal de
drive dette. Men ambulansetjeneste, akuttmedisin, er ingen kommunal
oppgave. Det skal staten ta seg av som en del av spesialisthelsetjenesten. Dette
kan ikke være i tråd med de
normer som er lagt i akuttmeldingen, og den responstid som man la
opp til der.

