  Jeg ønsker å stille miljøvernministeren
følgende spørsmål:

«I lokalavisene i Hedmark annonseres
det nå med at staten ønsker å tilby jaktrettshavere
en avtale om å leie deres jaktterreng i ulveområder. 

I hvilke områder vil det være
aktuelt å kjøpe ut jaktretten på denne
måten, og hvilken bevilgning er det som tenkes brukt til
denne leiebetalingen?» 

  Jeg takker statsråden for svaret.
Jeg finner det allikevel litt oppsiktsvekkende at man fra statens
side nå går ut gjennom i hvert fall en av grunneierorganisasjonene
og annonserer at man skal kjøpe ut jaktretten f.eks. i
områder som vel ikke er aktuelle i det hele tatt når
det gjelder soneringplan for ulv. Nå sa også miljøvernministeren
at det gjaldt «revirområder for familiegrupper
av ulv». Betyr det at man da også mener at dette
skal gjelde f.eks. kommuner som Stor-Elvdal og Rendalen i Hedmark,
hvor soneringsplan for ulv aldri har vært aktuelt etter
de offisielle dokumenter som har kommet ut i den sammenheng?

Jeg har også lyst til å spørre
statsråden – jeg fikk ikke noe svar på det – hvilke
midler man ønsker å bruke til dette, hvilken bevilgning
man har til denne leieavtalen.

  Jeg finner det litt oppsiktsvekkende at det
sies at en skal gjøre dette der det er ulveetablering.
Det må jo direkte bety at Regjeringen ikke har noen planer
om å flytte ulven til de områdene som eventuelt
skal være soneringsområder for ulv etter stortingsflertallets
mening og etter departementets mening. Det er jeg veldig betenkt
over.

Så har jeg flere spørsmål
til dette. For eksempel andre inntektstap i forbindelse med jakt
og forvaltning av utmark, vil det også bli vurdert erstattet?
Er det ikke betenkelig at lokal forvaltningsrett egentlig nå vil
bli overtatt av disse organisasjonene og staten? Et tredje spørsmål: Er
det ikke slik at hvis man skiller jaktrett og eiendomsrett for lenge
over tid, har man ikke lenger jaktrett som grunneier? Og det siste
spørsmålet mitt: Vurderes det også å gjøre
det samme når det gjelder beiteretten?

