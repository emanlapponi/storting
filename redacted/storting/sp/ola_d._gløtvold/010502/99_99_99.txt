 Jeg ønsker å stille forsvarsministeren
følgende spørsmål: 

 «I forbindelse med bruken av Regionfelt
Østlandet sies det i et plandokument 15. februar 2001 fra FBT/RØ følgende
om aktiviteten i perioden juli–oktober:  «juli: rydding,
aug.-okt.; liten aktivitet, inntil 5-800 mann.» I Multiconsults
premissdokument heter det videre at det blir stor aktivitet i gul
og grønn sone hele året.

Hvordan harmonerer dette med en såkalt
virksomhetsfri og stille periode på minimum 3 måneder
fra sankthans?» 

 Jeg takker forsvarsministeren for svaret og
finner det for så vidt tilfredsstillende i forhold til
intensjonen i St.meld. nr. 11 for 1998-99 og debatten i Stortinget
i den forbindelse, hvor det ganske riktig ble presisert at det skal
være tre virksomhetsfrie måneder.

 Nå definerer Forsvarets støysakkyndige
selv betegnelsen stillhet som 30 desibel. Vil statsråden
ta skritt for å begrense støyen til det nivået
iallfall i den virksomhetsfrie perioden?

  Når det gjelder dette samarbeidsrådet,
har jeg lyst til å spørre forsvarsministeren om han
har en skisse for hvordan det skal være sammensatt, hvilke
parter som vil være der. 

Vi kommer vel tilbake til bruken av feltet
også i forhold til de signaler som nå gis fra
forsvarshold, om at dette blir et dyrt felt på mange måter,
også fordi det skal være en slik virksomhetsfri
periode, sett i forhold til kost-nyttefaktoren.

 Det er et viktig område som denne interpellasjonen tar opp, og for dem det gjelder som får en yrkesskade – ikke minst innenfor omsorgsyrket, som har vært berørt her – er det også viktig at man får en rask avklaring, og at man kan få den erstatning som man er berettiget til.




At området er komplisert, kan en vel innrømme. Det betyr at dette må ta noe tid, men når yrkesskaden er konstatert av den instans som skal prøve slike spørsmål, burde saksgangen videre være både raskere og mindre komplisert.




Statsråden nevnte at dette var hjemlet i to lover, både i folketrygdloven og i yrkesskadetrygdloven, og jeg håper at statsråden kan nå fram med det som nå blir skissert av henne og hennes departement, om at man skal prøve å få til en best mulig samordning av dette, og at det eventuelt kan skje gjennom en ordning med et oppgjørskontor.




Vi har jo en ordning når det gjelder pasientskadeerstatning, og den ordningen har vært utprøvd og har nå fått sin endelige behandling her i Stortinget. Jeg synes at et system lagd etter samme lest som pasientskadeerstatningsordningen burde kunne være en mal som i hvert fall også kunne være noe av mandatet for et utvalg som skal se nærmere på dette. Og jeg vil bare videre oppfordre statsråden til snarest mulig å få nedsatt et utvalg og gitt det et mandat, slik at en kan få en bedre praktisering av dette, så folk slipper å vente lenge etter at det er konstatert yrkesskade, med å få den erstatning som man er berettiget til.




