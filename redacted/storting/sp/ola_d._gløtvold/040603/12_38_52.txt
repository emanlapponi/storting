 Smertebehandling er et veldig viktig område innenfor helsetjenesten. Det er av betydning at alle smertepasienter får adekvat behandling, om det er innenfor spesialisthelsetjenesten eller i primærhelsetjenesten. Man må vel kunne konstatere også i forhold til det som er sagt så langt i denne debatten, at det er i primærhelsetjenesten det kanskje skorter mest på tilbud og kompetanse.




En annen side ved dette er utgiftene som kroniske smertepasienter har. Det er ofte store økonomiske belastninger ved siden av smertebelastningen. Når helseministeren nå sier at det er et bedre medisinsk tilbud og bedre medisiner tilgjengelig for smertebehandling, er det gledelig. Men da må vi også se på hvordan dette kan gjøres tilgjengelig for pasientene gjennom økonomiske tiltak som gjør at det er mulig for smertepasienter å bruke disse medisinene.




Det er nå systemer, bl.a. innenfor ISF-ordningen, når det gjelder palliativ behandling i spesialisthelsetjenesten. Det er prisverdige forsøk og modeller innenfor primærhelsetjenesten. Det er viktig at man får en finansiering for dette som gjør at smertebehandling er tilgjengelig for alle. Det er også viktig at helseforetakene prioriterer i tråd med sentrale prioriteringer. Jeg merket meg den smule av pekefinger som var oppe fra helseministerens side i forhold til helseforetakenes prioriteringer, og synes det er bra om han kan skjerpe inn dette noe.




Det er viktig at vi får individuelle planer i smertebehandlingen, og at vi får en spesialistkompetanse i spesialisthelsetjenesten, en kompetanse som kan tilflyte primærhelsetjenesten gjennom et samarbeid mellom spesialisthelsetjenesten og primærhelsetjenesten. Dette er veldig viktig hvis man skal kunne gi en god nok behandling lokalt, i eget hjem eller ved lokal institusjon.




Jeg er også opptatt av geriatri og smertebehandling, at man kan finne en smertebehandling for eldre syke mennesker som gjør at man kan dempe smerten uten å sløve pasienten mer enn nødvendig. Det tror jeg gir en verdig livsaften, som mange ikke opplever i dag, ved at smertebehandling ikke er til stede eller er gjort på feil måte.




Å gi livshjelp ved å helbrede og ved å lindre er, som helseministeren også var inne på, en av helsetjenestenes viktigste oppgaver. Jeg også vil understreke dette, og tilføye at dette er et av de viktigste momentene for å motvirke krav om aktiv dødshjelp.




