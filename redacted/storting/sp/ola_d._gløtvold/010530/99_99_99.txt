 Som andre talere var inne på, er det klart at turnuslegene og turnuskandidatene er en ressurs, og at de bør ses på som det og ikke som en hemsko. Jeg synes også det er litt merkverdig at det er så vidt ulike tolkninger med hensyn til prognosene når det gjelder problemer på dette området, men i tråd med det helseministeren sa, tror jeg at en skal kunne klare å løse disse tingene for framtiden. At en har gode nok turnusplasser i forhold til kvalitet, det er viktig, og det er jeg helt enig med interpellanten i.




Når det gjelder det som har vært nevnt her nå, om akuttberedskap og små eller store sykehus, deler jeg det synet som også representanten Alvheim var inne på. Jeg tror ikke det er størrelsen på sykehuset som betyr noe, det er det legenes allsidighet og muligheten til ordentlig veiledning fra legene som gjør. I den sammenheng har jeg lyst til å nevne litt om kommunehelsetjenesten og turnuslegeordningen, for den har vel også vært tatt litt dårlig hånd om i en del kommuner. Disse turnuslegene har ofte fått status nærmest som kommunelege B, C eller D. Det kan være bra for kommuner med legemangel, men om det er med på å kvalitetssikre turnustjenesten ute i primærhelsetjenesten, er jeg litt usikker på. Selv om det kanskje kan være en god erfaring å bli kastet ut på dypt vann, er det måte på hvor langt en kan gå der. Så i forhold til turnustjenesten er også veiledningen og den faglige tilretteleggingen viktig.




Så til dette med økonomi og tilrettelegging. Økonomi betyr veldig mye i dag, ikke minst i helsevesenet, og når det gjelder turnustjeneste spesielt og utdanning og forskning generelt, tror jeg at det er relevant å prate også om innsatsstyrt finansiering og i hvert fall om sykehusfinansiering. Jeg er bekymret for økonomien og tilretteleggingen med hensyn til dette, fordi det er noe som kommer i tillegg. Og i motsetning til representanten fra Arbeiderpartiet og Fremskrittspartiet her i dag har jeg ikke slike forventninger og slik klokkertro på denne statlige sykehusreformen og dette statlige eierskapet, at det skal redde også turnuskandidatplassene. Jeg tror tvert imot at kravet til økonomi og inntjening er en fare når det gjelder utdanning og forskning, og også når det gjelder de praksis- og veiledningstjenestene som turnuskandidatene skal ha, og som det skal tilrettelegges for.




Jeg vil i hvert fall følge dette nøye, men jeg er rimelig fornøyd med helseministerens svar når det gjelder prognosene for de første årene i hvert fall, og er enig i at vi må se på turnuskandidatene som en ressurs og ikke som en hemsko.




