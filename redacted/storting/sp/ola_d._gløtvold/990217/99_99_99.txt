  Jeg ønsker å stille kulturministeren
følgende spørsmål:

«OL-arenaen Vikingskipet på Hamar
var en suksess som innendørs skøytearena under
OL i 1994, og senest under verdensmesterskapet for vel en uke siden
viste hallen sine utmerkede egenskaper. Usikkerheten omkring Vikingskipet
som aktiv skøytearena og framtidig riksanlegg «– ikke
riksanlegg, men nasjonalanlegg –» bør
det nå ryddes opp i snarest mulig. 

Hvordan vil statsråden bidra til at
så skjer?»

  Jeg takker statsråden for svaret, og
er glad for den redegjørelse som ble gitt, og de konstruktive
signal som her kom fram. Blant annet er jeg glad for det initiativ
som Kulturdepartementet tok våren 1998 når det
gjelder å gå gjennom og avklare dette forholdet. 

Jeg håper at departementet fortsatt
er innstilt på en dialog med Hamar kommune og
Norges Skøyteforbund med sikte på å få etablert
Vikingskipet som nasjonalanlegg, og at staten fortsatt forplikter
seg til å knytte framtidige investeringer til dette, som
for andre nasjonalanlegg. Jeg tror at dette unike anlegget på Hamar – unikt både
som idrettsarena og rent arkitektonisk – bør utnyttes slik
som tanken opprinnelig var, at idretts- og arrangementsbyen Hamar
nå kjenner sin besøkelsestid, og at også Skøyteforbundet
ser de store fordeler og egenskaper som ligger i dette anlegget – som
er etablert og slik sett er gjeldfritt, og som har vist sine gode
egenskaper. Jeg synes også at Idrettsforbundet gjerne må inn
på arenaen i forbindelse med prioritering av nasjonale
anlegg, slik at vi kan få en rask avklaring av dette forholdet.

 Jeg vil stille helseministeren følgende
spørsmål:

«Legemangelen i Norge skaper store
problemer ikke minst for primærhelsetjenesten i Distrikts-Norge.
Blant annet er det nå kommet forslag om å sette
stopp for opprettelse av nye legestillinger inntil dekningen av
ubesatte stillinger er bedret.

Vil statsråden bidra til en slik løsning?»

 Jeg takker statsråden for svaret,
som jeg syns var konstruktivt og bar bud om at det blir en bedre
styring på dette.

Jeg er glad for at statsråden sier
at staten må klarere inn og styre dette, bl.a. i forhold
til de markedskrefter som også rår her. Det er
ganske forskrekkelig å høre at 1 030
legeårsverk er fordelt uten noen som helst slags styring
i løpet av de siste 2 – 4 årene. Når
det er snakk om 1 030 legeårsverk, dreier det
seg om et atskillig større antall leger, vil jeg tro.

Jeg er glad for at vi har fått en
ny ordning ved den lovregulering av ny nasjonal legefordeling som
har skjedd, og at det nyopprettede nasjonale rådet for
spesialistutdanning i samspill med departementet kan få til
noe her. Jeg er litt bekymret for spesielt de små kommunene.
Det viser seg at 5 pst. av legestillingene i kommunehelsetjenesten
stod ubesatt i 1996. Nesten 20 pst. var ubesatt i små kommuner.
Dette gjør at jeg er redd for rekrutteringstiltakene,
som betyr at de fattige kommunene må betale enda mer.

