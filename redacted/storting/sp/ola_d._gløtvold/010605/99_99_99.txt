 Sosialministeren viste til arbeidslinjen, og det er vel og bra. Men vi er bekymret for den i forhold til bl.a. den innskrenking vi fikk når det gjaldt overgangsstønaden for enslige forsørgere. Vi mener at den innskrenking som Arbeiderpartiet og høyresiden gjorde der, gjør at det blir mye vanskeligere å kombinere arbeid og trygd og utdanning og trygd for å kunne være sammen med barn. Blant annet rammer dette spesielt dem som blir alene med barn ved et samlivsbrudd.




Jeg har også lyst til å kommentere et par andre tilskuddsordninger for barnefamilier. Det gjelder først engangsstønad ved fødsel. Det er en stønad som skal gis for de spesielle utgifter man har når barn fødes, og de bør ikke legges inn som et grunnlag når en skal beregne sosialstøtte.




Så har Kristelig Folkeparti, Sosialistisk Venstreparti og Senterpartiet tatt opp en sak som gjelder yngre uføre som har forsørgeransvar. Disse har spesielle problemer når det gjelder økonomi og det å kunne ha bistand i hjemmet for å kunne ta seg av barna sine på fullverdig måte. Vi mener at det er viktig å se på det barnetillegget som gjelder for disse, fordi de er i en spesiell funksjon. Jeg håper at det kanskje kan bli flere som kan støtte dette forslaget når vi kommer til voteringen senere i kveld.




Så litt til boligpolitikken. I forbindelse med behandlingen av utjamningsmeldingen bad et enstemmig storting Regjeringen medvirke til at bruk av hospits som boligløsning for barnefamilier skulle opphøre. I langtidsmeldingen har Regjeringen gått vekk fra dette pålegget, og sier:







«Regjeringen vil arbeide for å redusere bruken av hospits, særlig blant barnefamilier.»




Jeg er enig med bl.a. representanten Karin Andersen som sa tidligere i dag at dette er helt uakseptabelt – hun brukte vel uttrykket barnemishandling i offentlig regi. Jeg er enig i at denne løsningen med hospitsbolig for barnefamilier bør opphøre snarest, og vi har også et forslag som går på nettopp det. Jeg håper at Regjeringen kan høre på dette nå, og at det blir flertall for dette forslaget i dag – det forundrer meg at det ikke blir det, etter innstillingen i komiteen, når vi vet hva et enstemmig storting sa senest i forbindelse med utjamningsmeldingen.




Så er det klart at vi har langsiktige virkemidler her: en mykere arbeidslinje, en sosial boligpolitikk, en fornyelse av hjelpe- og stønadsordningene og ikke minst lavere skatt for lavinntektsgruppene. Det kan være med på å avskaffe fattigdommen. I tråd med dette ber vi også om en handlingsplan for å bedre levekårene for fattige barnefamilier. Jeg hadde håpet at vi kunne ha fått litt mer tilslutning til dette enn det det ser ut til i komiteen.




