 Jeg skal få lov til å stille
miljøvernministeren følgende spørsmål:

«Fredag 28. januar 2000 uttalte miljøvernministeren til
TV-nyhetene at hun ønsket å bygge opp en ulvestamme
uten for stor innblanding av hund.

Hva legger miljøvernministeren i en
slik uttalelse?»

  Det var spesielt uttalelsen «uten
for stor innblanding av hund» som fikk meg til å reagere. 

Intensjonen har vel vært at hvis vi
skal ha ulv, skal det være i betydningen ulv av ren stamme.
Gjennom media er vi jo kjent med at det muligens har foregått
og foregår hybridavl i Sverige. Kan det være sluppet
ut slik hybridulv, som nå sprer seg? Det er bl.a. ihjelkjørt
to ulvetisper i Østerdalen i den senere tiden. Den ene ble sendt
til USA for undersøkelse. Er det tatt DNA-tester av disse dyrene,
og hva viser i tilfelle de? Det er også sagt at hybridulv
har en annen og farligere oppførsel enn ren ulv. Blant
annet har det vært sagt fra deler av forvaltningen at ulv
hopper ikke over gjerder og går ikke til angrep på hund,
f.eks. i bebygde strøk. Begge deler har vi sett eksempler
på. Kan det tyde på at vi har mer hybridulv i Norge
enn det som kanskje har kommet fram til nå? Bør ikke
da all ulv, av de vi kjenner til nå, testes?

  Jeg takker statsråden for svaret,
men jeg vil gjerne si at de dyr man har til obduksjon og kontroll,
i hvert fall bør testes. Jeg synes det er litt betenkelig
at forvaltningen nå synes å signalisere en målsetting
og et ambisjonsnivå som er ulikt det som vel må være
ambisjonsnivået for dem som ønsker gjeninnføring
av ulv, ved at de sier at biologisk sett er det ingen grunn til å avlive
disse hybridulvene. Og når forsknings- og forvaltningsleddet
sier det, så synes jeg det er betenkelig. 

Svenska Naturskyddsföreningen kom
med en stor utredning på 1970-tallet når det gjaldt
ulv. Der går det fram at de har oppført en del
ulv i stambok, og at de prøver å følge
linjene i utviklingen av ulv. Er det en slik føring og registrering
av ulven i Norge, og bør ikke den da i tilfelle følges
opp ved at man sikrer seg at det i hvert fall er ren ulv det man
skal ha?

