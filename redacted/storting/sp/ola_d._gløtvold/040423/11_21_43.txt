 La meg først slå fast at Senterpartiet er av den oppfatning at vi både trenger og må basere oss på et sterkt offentlig helsevesen. Det er en offentlig oppgave å se til at alle får likeverdige og gode tilbud når det gjelder helsetjenester, og i den sammenheng også pleie og omsorg. Det må også være slik at det ut fra dette er det offentlige som skal bære hovedtyngden og ha hovedansvaret for dette tjenestetilbudet. Den private virksomheten skal være et supplement til det offentlige tjenestetilbudet. Det er slått fast som en av grunnpilarene i norsk helsepolitikk, og det var også et utgangspunkt som alle i Stortinget sluttet seg til i forbindelse med behandlingen av helseforetaksreformen. Slik sett er jeg godt fornøyd med det som helseministeren sa i sitt første innlegg, når det gjaldt disse punktene. Jeg synes det er viktig at vi har noen bærebjelker som det er stor enighet om, selv om høyresiden prøver å underminere en del av disse bærebjelkene til stadighet.




Det forundret meg litt da jeg hørte representanten Woie Duesund i sitt innlegg si at man ikke måtte komme dit hen at det private tilbudet kun ble brukt som et supplement. Men vi sier jo det at det skal brukes som et supplement. Hva er da definisjonen på å ikke bruke det kun som et supplement? Skal det da være slik at det skal ta over deler av det offentlige tilbudet og erstatte det fullt og helt? Det vil i hvert fall være mot vår politikk. Vi mener at det offentlige tilbudet må være slik, fordi gode helsetjenester også dreier seg om akuttberedskap, og om desentraliserte tjenester når det gjelder både beredskap og planlagt og nødvendig behandling. Et helhetlig tilbud skal gis av det offentlige. Så har vi det som helseministeren var inne på, opplæring, forskning og utvikling, som også det offentlige primært må ta seg av. Det gjør at det er det offentlige som må være bærebjelken her.




Interpellanten, Høie, snakket om at det ikke fungerer i dag, man må skille mer mellom bestillerrolle og utførerrolle. Det er en av fanesakene til Høyre, og også dette med sørge for-ansvaret. Så sier representanten Høie at de private aktørene har fått det bedre, har fått bedre rammevilkår, etter helsereformen. Jeg er ikke sikker på det. Vi har en godt etablert privat sektor innenfor helsevesenet som heter opptreningsinstitusjoner og rehabiliteringsinstitusjoner. Jeg vil bare minne om brevet som kom fra HelseRehab Norge den 1. april i år, som viser at deres rammevilkår er sterkt forverret, etter disse aktørers mening, i forhold til hva det var før helsereformen. Da synes jeg at dette tilbudet i hvert fall burde tilgodeses av dagens regjering. Dette er et tilbud som ikke konkurrerer med det offentlige med hensyn til akuttberedskap og helhetstilbud, som må være der 24 timer i døgnet alle årets dager når det gjelder den somatiske og psykiatriske behandlingssiden. Rehabiliteringssiden burde ses på på en annen måte.




