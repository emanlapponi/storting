 Jeg vil stille barne- og familieministeren
følgende spørsmål:

«Det har kommet flere signaler om
at prisen på elektrisk kraft vil øke kanskje til
det tredobbelte i løpet av kort tid. Dette vil føre
til en dramatisk merbelastning, spesielt for de med lav betalingsevne. 

Vil statsråden, med utgangspunkt i
at dette er et viktig forbrukerspørsmål, bevirke
at man får ulike prisfastsettelser (tariffer) for f.eks.
nødvendig forbruksstrøm og mer luksuspreget forbruk?» 

  Jeg takker statsråden for svaret.
Jeg syns vel kanskje det var litt defensivt. 

Jeg er klar over at det kan være vanskelig å differensiere
og lage altfor mye progressivitet i forbindelse med avgift på elektrisk
kraft. Men det er vel også slik at myndighetene – hvis
de vil – kan finne fram til prissystemer og legge føringer
for at man skal få et toprissystem eller andre prisinnretninger,
slik at vanlig husholdningsstrøm og vanlig forbruksstrøm
kan selges til én pris, og at en kan få en annen
pris for mer luksuspreget forbruk. Jeg syns svaret inneholdt lite
av dette.

I tillegg har jeg også en kommentar
til nettleien, som har økt formidabelt i den senere tid,
og at staten også der har visse hender på rattet
i forhold til nettleiepris.

  Jeg tror at vi skal ta gasskraftverkdebatten
på et annet tidspunkt og på en annen arena.

Min hensikt med dette er i første
rekke å ta opp den bekymring som mange med lav betalingsevne
har når det gjelder en sterk vekst i kraftpriser. Det tror
jeg er en bekymring som ikke bare gjelder dem på de aller
laveste inntektsnivåene, men vanlige barnefamilier ser
faktisk også med bekymring på denne veksten. Jeg
er enig i at selve kraftprisen kanskje ikke er så høy,
men nettleien og sluttsummen på disse regningene er nå veldig
høy. 

Det har vært en kraftig vekst, og
det er signalisert en enda kraftigere vekst. Jeg vil henstille til
statsråden at Regjeringen ser nærmere på dette,
slik at vi kan få inn igjen tariffsystemer som gjør
at vanlig forbruk i en husholdning og vanlig forbruksstrøm
har én pris, og så får vi en annen pris
for det jeg vil kalle luksusforbruk – jeg skal ikke spesifisere
det nærmere, men vi vet alle at det går i ulike
retninger. Det er kanskje også en annen betalingsevne hos
dem som nå bruker så mye kraft at vi har fått
et kraftunderskudd. Det er problemet med dette.

