 Det er både positivt og viktig at spørsmålet om kroniske muskel- og skjelettlidelser blir satt sterkere på dagsorden – og derfor også min honnør til dagens interpellant. Det er slått fast av flere her at muskel- og skjelettlidelsene er sterkt utbredt, at de utgjør en stor prosentandel av de konsultasjoner som gjøres hos allmennpraktiserende leger, og at de utgjør omkring 50 pst. av langtidssykemeldingene og ca. en tredjedel av all uførepensjonering. Det sier seg sjøl at dette er et problem som veldig mange kommer borti. 




I redegjørelsen fra helseministeren nevnes bl.a. dette prosjektet som har gått for seg på Aker sykehus, der det er intensjonen at de sykemeldte smertepasientene skal tilbake til yrkeslivet. Det er veldig bra at så mange som mulig kan komme tilbake til yrkeslivet, men noe av det viktigste er at så mange som mulig kan komme tilbake til en normal livsstandard uten ulidelige smerter. 




I forbindelse med dette er det viktig at en får til en faglig styrking gjennom forskning, forebygging, behandling og oppfølging, slik at en får større forståelse og innsikt i faglige miljøer for å få bedre behandlingsmessige resultat, spesielt for pasienten i den sammenheng. Organiseringen har det også vært fokusert på, og det er viktig at det blir en samordning av den, med en tverrfaglig styrking. Flere har opplevd at det mangler. Dette gjelder både for pasienten og for det offentlige. Når det gjelder pasienten, eller den som utsettes for slike lidelser, er det viktig at det blir et samordnet hjelpetilbud, slik at en kan få tilbud på både det helsefaglige og det sosialfaglige område. Slik sett er det gledelig at St. meld. nr. 21 for 1998-99, Ansvar og meistring – Mot ein heilskapleg rehabiliteringspolitikk, nå kommer, slik at en kan få satt ned en del pæler for at dette kan bli en realitet. 




Det er vist til flere faglige saksfelt her, bl.a. rygglidelser. Jeg har lyst til å kommentere det som sies om osteoporose av helseministeren, at det nå vil bli initiert et handlingsprogram for osteoporose fra Regjeringens side. Dette synes jeg er gledelig, og jeg har også i den sammenheng lyst til å vise til Aker sykehus og gi honnør for det pionerarbeid som har foregått på den klinikken når det gjelder osteoporose. 




Muskel- og skjelettsykdommer er samfunnsmessig økonomisk belastende, men først og fremst er det personlig belastende for den som blir utsatt for disse lidelsene, og det er derfor det er så veldig viktig å få gjort noe med dette. Det er vanskelig med diagnose for diffuse lidelser som muskel- og skjelettsykdommer. Men en annen fare ved at det er så vanskelig å sette en diagnose, er at mange får feil diagnose fordi diffuse lidelser blir utredet for dårlig. En slik ufullstendig diagnose kan være en feilvurdering og bli et skalkeskjul for andre sykdommer, slik at de ikke blir utredet godt nok. Dette er meget alvorlig, og jeg håper også at på grunn av slike tilfeller må dette med diffuse lidelser bli bedre utredet i framtiden.




