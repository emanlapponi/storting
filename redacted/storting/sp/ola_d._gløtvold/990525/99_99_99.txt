 

(ordfører for saken): 

La meg som saksordfører innledningsvis få si at jeg er glad for at vi her har en enstemmig konklusjon i komiteen. Riktignok har forslagsstillerne, representert ved Fremskrittspartiet, sine egne merknader, og jeg regner med at de kommer tilbake til dem i løpet av denne debatten.




Som bakgrunn for forslaget viser forslagsstillerne til at etter innføring av ny avtaleordning for praktiserende legespesialister har en rekke prioriterte operasjoner blitt sterkt redusert hos praktiserende spesialister som har inngått driftsavtale med fylkeskommunen. Det har sin årsak i at avtalespesialistene ifølge avtaleverket må benytte den fastsatte egenandel ved disse operasjonene i tillegg til normaltarifftakstene, som kun dekker en mindre del av utgiftene til slike operasjoner. Det er et faktum at det som en utilsiktet følge av avtalepolitikken høsten 1998 oppstod en situasjon der enkelte leger som da var uten driftsavtale, og delvis drev kirurgisk virksomhet, ved å ta imot tilbud om fylkeskommunal driftsavtale ikke lenger har økonomisk grunnlag for å utføre visse typer operasjoner. Leger med kommunal eller fylkeskommunal driftsavtale har ikke anledning til å gå utover fastsatte takster. Disse takstene refunderes via Rikstrygdeverket og fastsettes gjennom forskrift av departementet. 




Helseministeren har i brev av 17. mars i år uttrykt at det er ønskelig å opprettholde, og gjerne øke, operasjonskapasiteten hos privatpraktiserende spesialister som et supplement til den dagkirurgiske virksomheten som foregår ved sykehusene. En samlet komite mener at grunnlaget for å opprettholde og øke operasjonskapasiteten hos praktiserende spesialister vil være å justere takstene til et regningssvarende nivå. Vi er kjent med at det har vært sonderinger mellom partene i avtaleverket om mulighet for å gjennomføre en foreløpig justering av enkelte høyt prioriterte takster allerede i forbindelse med egenandelsjusteringen i januar i år, men partene ble i stedet enige om å komme tilbake til spørsmålet i full bredde ved vårens takstoppgjør på grunnlag av en konkret vurdering av hver enkelt takst. En arbeidsgruppe mellom Rikstrygdeverket og Lægeforeningen foretar nå en gjennomgang av kostnadsforhold for de aktuelle operasjoner.




En enstemmig komite viser til stortingsvedtaket om å øke operasjonskapasiteten ved å utnytte sykehusenes utstyr og lokaler bedre. Vi ser positivt på helseministerens oppfølging av dette, bl.a. gjennom rundskriv til landets fylkeskommuner og sykehus der det foreslås at avtalespesialister gis deltidsarbeid i sykehusregi eller at lokaler og utstyr leies ut til praktiserende spesialister. En enstemmig komite er på bakgrunn av dette enig i at det på grunnlag av enigheten mellom partene og det pågående arbeidet med å framskaffe et faktagrunnlag for forhandlingene, ikke anbefales nå at staten skal gripe inn i prosessen ved ensidig å gjennomføre en justering av de enkelte takster. Isteden ønsker komiteen å legge denne saken og dette forslaget ved protokollen i påvente av at en får en avklaring på dette gjennom det avtaleverket som det nå forhandles om. 




