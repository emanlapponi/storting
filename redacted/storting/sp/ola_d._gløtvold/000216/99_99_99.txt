  Jeg vil stille samferdselsministeren følgende
spørsmål:

«For kort tid siden ble en lege fratatt
sitt førerkort fordi han fulgte etter en ambulanse ved
utrykning og ikke holdt fartsgrensen. Leger som må bruke
privat bil ved akuttutrykninger, burde kunne få bilen utstyrt
med varsellys og merking slik at de kan komme like raskt fram som
politi og ambulanse. 									Vil statsråden bidra til
at så skjer?»

  Jeg takker statsråden for svaret,
og syns det var gledelig å høre at man nå vil
sette fortgang i arbeidet med å få til en revidering
av forskrift om godkjenning og registrering av utrykningskjøretøy
og ny forskrift om kompetansebevis for slik utrykningskjøring.
Jeg håper at dette nå vil skje raskt, og at Vegdirektoratet
snarest mulig kan få saken videre til departementet, slik
at departementet kan ta den opp, og vi får en forskrift
som gir leger anledning til å følge ambulanse
og komme like raskt til et ulykkessted eller til et alvorlig sykdomstilfelle
som andre aktuelle aktører. Jeg tenker da på både
ambulanse og politi. Lægeforeningens president har selv
sagt at det ville være ønskelig for foreningens medlemmer
og andre leger at man kunne komme fram til en slik ordning.

