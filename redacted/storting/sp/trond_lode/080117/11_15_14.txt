 Eg er glad for at representanten Molvær Grimstad tek opp arbeidet mot vald og overgrep mot barn. Eg er også glad for at det blir sett fokus på viktigheita av tverrfagleg samarbeid og sektoroverskridande arbeid. Det er ikkje tvil om at evna til å samarbeida og utveksla informasjon mellom sektorar er heilt avgjerande for å lykkast i kampen mot vald i nære relasjonar. Dette er då også ei hovudprioritering i Regjeringas handlingsplan Vendepunkt.




Fortløpande skal alle regionar få barnehus, og tilbodet skal vera landsdekkjande. Målet med barnehusa er å gi betre tilbod til barn som blir utsette for overgrep, ved at bl.a. medisinsk undersøking, dommeravhøyr og behandling blir tilbode samla. Regionale ressurssenter om vold, traumatisk stress og selvmordsforebygging skal byggja opp kompetanse på området og formidla kunnskap til dei som arbeider i felten.




Politiet har også ei svært viktig oppgåve i dette arbeidet. Vi må gi eit tydeleg signal om at familievald er noko samfunnet prioriterer å kjempa mot fordi dette blir sett på som alvorleg kriminalitet. Regjeringa varslar derfor i handlingsplanen:







«Politidistriktene skal pålegges en minstestandard der funksjonen som familievoldskoordinator skal være en full stilling. I de største politidistriktene skal det opprettes egne team. Teammodellen skal være landsdekkende, i den forstand at distrikter uten egne team skal sikres kompetanseoverføring og bistand der det er behov for det. Målsettingen er å sikre at ofre for vold i nære relasjoner møtes med respekt, kunnskap og forståelse når de henvender seg til politiet, samt å sikre god kvalitet på etterforskning og påtalevedtak.»




Vi må aldri gløyma at i familiar der vaksne utset kvarandre for vald, er barna like store offer, og at vaksnes overgrep mot kvarandre også kan vera med på å avdekkja vald mot barn. Derfor ser eg det som svært positivt at vi no i større grad enn før gir politiet moglegheit til å forhalde seg til heile familien, ikkje berre offer og fornærma i kvar isolerte sak.




Redd Barna har gjort eit svært viktig kartleggingsarbeid som fortener å bli omsett til målretta tiltak. Det er sjølvsagt ikkje tilfredsstillande når berre 9 av 106 kommunar har kartlagt omfanget av vald og seksuelle overgrep i kommunen, og berre 15 kommunar har ein handlingsplan for arbeid mot vald og overgrep mot barn - særlig dersom dette betyr at det i det store fleirtalet av desse kommunane ikkje blir arbeidd med å førebyggja vald og overgrep mot barn. No trur ikkje eg det er fullt så ille. Det kan gjerast godt fagleg arbeid i mange kommunar utan at dette nødvendigvis viser igjen i handlingsplanar. Men det viser at vi ikkje er gode nok til å systematisera arbeidet mot vald mot barn, og at vi alltid må ha som mål å bli betre også når det gjeld det faglege. Den nasjonale handlingsplanen skal bidra til dette.




Nasjonalt kunnskapssenter om vold og traumatisk stress skal i samarbeid med regionale ressurssenter om vold, traumatisk stress og selvmordsforebygging utarbeida ein mal for kommunale eller interkommunale handlingsplanar mot vald i nære relasjonar. Ressurssentra skal leggja til rette for å hjelpa kommunar som ønskjer å utvikla lokale handlingsplanar på dette området.




Dei tverrfaglege teama i Vest-Agder viser at det finst gode modellar for korleis ein lokalt kan koma utfordringane i møte. For oss i Senterpartiet er det avgjerande at vi gir kommunane handlingsrom til å organisera arbeidet mot vald og overgrep mot barn på ein god måte.




Vi er opptekne av at ein må finna dei gode løysingane lokalt, og at modellane derfor ikkje treng å vera identiske i alle landets kommunar. Vi meiner at handlingsplanen mot vald i nære relasjonar er eit svært viktig bidrag i kampen mot overgrep og vald mot barn, kartlegging av dette og styrking av det sektoroverskridande samarbeidet. Vi ser det derfor også som avgjerande at planen blir følgd opp på ressurssida.




