 Jeg har følgende spørsmål
til helseministeren:

«Undersøkelse som Forbrukerrådet
og Norges Astma- og Allergiforbund har gjort, viser at godteri i
løs vekt, med tidligere forbudte fargestoffer, nesten aldri
er merket. Rapporter om allergiske reaksjoner
er allerede kommet og man frykter hyperaktive barn. Dette viser
at loven ikke følges, og at den frivillige avtalen
inngått med bransjeorganisasjonene ikke fungerer.

Hva vil statsråden gjøre
for å hindre at matsminkedirektivene
gir alvorlige helseskader?»

 Det som i hvert fall er sikkert, er at den
avtalen som ble inngått mellom Stoltenberg-regjeringen
og industrien og handelen i 2000, da matsminkedirektivene ble vedtatt, ikke
er blitt fulgt opp, og den har ikke hindret at de stoffene
som vi i dag er redd for, kommer i handelen. Det ble sagt den gangen
at man har lov til å nekte å ta inn varer med
de stoffene. Men det gjør man altså ikke – så det
viser seg at det var et fikenblad, som nå er borte.

Så ble det også vedtatt
at vi skulle få mer tydelig merking og mer informasjon.
Merkingen er altså ikke kommet på plass,
og situasjonen er at den enkelte forbruker må lete seg
fram i hyllene og lete etter liten skrift. Og på noen
av varene, på dem som ikke er emballert, finnes
det ikke liten skrift.

Spørsmålet er jo da: Hvilke
advarsler har vi lov til å sette opp
f.eks. ved godteridiskene om de enkelte stoffene? Kan vi sette opp
advarsel om at norske myndigheter mener at dette
gir økt risiko for helsefare?

 Jeg vil bare vise til det
vi fikk informasjon om da vi behandlet denne saken i Stortinget,
at problemet med allergi er meget omfattende.
Det ble da sagt at mellom 200 000 og 250 000
barn har alvorlige allergilidelser, og at 40 pst. av befolkningen
må besøke lege minst én gang
i året på grunn av allergi. Og vi har en følelse
av at dette øker. Det ble også sagt
at 1,5–3 pst. av befolkningen kan få overfølsomhetsreaksjoner
på grunn av azofargestoffer.

Spørsmålet er om vi trenger
flere bevis nå for at de nye stoffene vi har fått, øker
helsefaren, om vi føler at risikoen er der for at de gjør
det. Vi har hørt at Danmark har sagt nei til ett av matsminkedirektivene,
og at de har fått medhold i Europadomstolen. Skal Norge
vente lenger på flere bevis før vi slår
følge med Danmark og sier at vi vet nok, at det våre
helsemyndigheter har sagt tidligere, er grunn god nok?

