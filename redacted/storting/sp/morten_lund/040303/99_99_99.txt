 Jeg har et spørsmål til finansministeren:

«Kjerneinflasjonen som Norges Bank
styrer etter, steg med 0,1 pst. fra januar 2003 til januar 2004.
Norsk økonomi følger med andre ord en
stø kurs mot deflasjon, samtidig som avviket fra inflasjonsmålet
er større enn noensinne.

Ser statsråden nå at en noe
mer ekspansiv finanspolitikk, f.eks. å bevilge 3–5
mrd. kr mer til bedre skole, eldreomsorg, veier
og nyetableringer ville gjort det lettere å nå inflasjonsmålet
og bidratt til stabile vilkår for norsk næringsliv?»

 Jeg takker for svaret.

Det er den økonomiske politikken som
nå beskrives, som var hovedårsaken til at vi fikk
katastrofeår for norsk næringsliv i 2002 og 2003.
Det er det vi nå må komme bort fra. Det som da
trengs, er andre typer stimulanser enn kun å bruke
rentemedisin. Næringslivet ønsker stabile
vilkår, og vi må unngå at den sterke
veksten i privat forbruk fører til at vi får
en ny smell.

Det går an å stimulere næringslivet
ved å gi oppdrag når det offentlige har midler
til å be om oppdrag, f.eks. til å bygge veier,
til å vedlikeholde skoler bedre, og ved at SND kan si ja
til de deler av næringslivet som nå trenger å få et
ja for å bli optimister. Dette er bevilgninger som kan
gi rask effekt, og det går an å ta den bort så snart
det er optimisme og vekst i næringslivet. Så det
er dette jeg nå etterlyser, at en bruker midler midlertidig
over offentlige budsjetter, slik som bl.a. SSB har vist at det er
mulig å gjøre. Er statsråden ikke
bekymret over at rentemedisinen som nå brukes, virker så dårlig
med tanke på å få optimisme i næringslivet?

 Jeg viser da til at det i siste rapport om
investeringsprognosene i næringslivet – som kom
i går – sies at det vil bli investert
1 milliard kr mer i 2004 enn i 2003. Men i 2003
var det en nedgang på 3 milliarder kr,
og det er en stor nedgang. Investeringene i norsk næringsliv
ligger lavere enn nivået i 2000. Norsk næringsliv
tør ikke – de sitter og slikker sårene sine etter 2002
og 2003.

Samtidig har rentenedgangen gitt 7 milliarder kr
i økt kjøpekraft innenfor
husholdningssektoren. Dette er fullstendig ubalanse, og jeg synes
det er merkelig dersom statsråden ikke er bekymret
over denne ubalansen – en ubalanse som gjør at
vi ikke får vekst i næringslivet. Vi får
den i privat sektor. Boligprisene og salget av nye biler og feriereiser
går opp, og det er ikke det som skaper en god
framtid for Norge. Det trengs positive signaler, og jeg synes de
bør komme – senest i revidert nasjonalbudsjett.

