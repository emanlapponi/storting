 Jeg vil få stille følgende
spørsmål:

«Forsvaret og NATO vil båndlegge
store arealer i samiske områder
i Finnmark for å øve bombing fra jagerfly og kamphelikopter
og for å teste ut nye kryssermissiler.

Er det Regjeringens intensjon å gjennomføre
Forsvarets nye planer i Halkavarre i Finnmark, og er dette i tråd med
Norges forpliktelser i forhold til Grunnloven § 110 a, folkerettslige
forpliktelser og internasjonale konvensjoner som Norge
har ratifisert?»

 Jeg vil få takke for svaret, men statsrådens
beskrivelse av den prosess som foregår, er helt annerledes
enn den som media har gjengitt.

Jeg synes ikke det er rart at de
som bor i området, og de som bruker området, blir
skremt og provosert. Forsvaret tar seg til rette som om området
var folketomt, sier Sametingets visepresident. Jeg mener
at Forsvaret har tatt ukloke og umulige snarveier i forhold til
det lovverket vi har for vanlige plansaker, og i forhold til de
spesielle forpliktelsene vi har i dette området.

Den samiske befolkningen er lovt av politiske
myndigheter at det ikke skulle gjøres inngrep
i samiske områder før Samerettsutvalgets
innstilling er behandlet, og i det minste må Sametinget
gi sin tilslutning hvis det skal skje noe i denne tiden. Jeg vil
spørre statsråden om Regjeringen kanskje allerede
har gitt samtykke til NATO-øvelser i Halkavarre skytefelt.

 Jeg er vel ikke mye i tvil om hvem
som har skapt denne uroen, og hvem som har opptrådt ukorrekt.
Nå forstår jeg det slik at statsråden
bekrefter at Forsvaret er innstilt på å gjennomføre sine
intensjoner om den store utvidelsen
i dette området.

Jeg må si at i den opplistingen av
hva en skal ta hensyn til i denne prosessen, legges det særdeles
liten vekt på våre forpliktelser overfor urfolks
rettigheter. Vi har sluttet oss til en ILO-konvensjon om dette,
vi har en FN-konvensjon, og vi har også Grunnlovens
beskyttelse av urfolks rettigheter. Jeg synes det er et meget viktig
spørsmål som Sametinget stilte i forbindelse med
dette.

Også forholdet til Russland,
som uttrykker skepsis til internasjonale øvelser i dette
området, gjør at folk er utrygge. Senest i dag
i NRK Sami Radio har den russiske ambassadøren sagt at
russerne ikke liker det om det åpnes for slike øvelser,
altså internasjonale øvelser, så nær denne
grensen. Jeg vil da spørre: Er russiske myndigheter blitt
orientert om de planene som det nå arbeides med, og hva
er deres reaksjon?

