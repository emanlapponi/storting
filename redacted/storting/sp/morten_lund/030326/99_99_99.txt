 Jeg har følgende spørsmål
til olje- og energiministeren:

«Statkraft er av konkurransemyndighetene
pålagt å selge eierandeler i Trondheim Energiverk eller
annen kraftproduksjon i Midt-Norge. Energiselskap i Midt-Norge og
Trondheim kommune kan være aktuelle kjøpere.

Hva vil departementet foreta seg for å sikre
nasjonalt og fortrinnsvis lokalt eierskap til de kraftproduksjonsanlegg
som nå må selges?»

 Jeg takker for svaret, og håper at dette
er godt nok til å sikre norsk eierskap.

Aftenposten hadde den 17. mars en
artikkel om situasjonen for Statkraft, at de har kommet i den situasjonen at
de nå blir nødt til å selge en del kraftverk.
Overskriften var: «Selger kraftverk ut av Norge».

Det er ingen tvil om at stortingsflertallet
har ønsket norsk eierskap. Det var derfor Statkraft
fikk 6 milliarder kr i økt egenkapital
og 10 milliarder kr i lånegaranti for
to–tre år siden. Det er også derfor
det er et flertall imot privatisering av Statkraft.

Salg til Statkraft må ikke bety
at det blir salg til utlandet i neste omgang – det tror
jeg stortingsflertallet mener. Spørsmålet er om
det da er lagt noen politiske retningslinjer for Statkraft
når det gjelder forestående
utsalg, som, etter det Aftenposten sier, omfatter til
sammen kraftproduksjon for 10 milliarder kr, der
den største av de bitene er det som spørsmålet
tar utgangspunkt i.

 Jeg vil få følge opp litt
i forhold til det at Statkraft i sin helhet er statlig, og at det
finnes anledning for generalforsamlingen, som da er statsråden, til å ta
opp slike ting som dette. Når det da i den artikkelen i
Aftenposten står at man i forhold til dette salget snakker både
med utenlandske og norske kjøpere,
er det også ut fra reglene slik at om man selger
inntil en tredjepart av andelene til utenlandske
selskap, kreves det ikke konsesjonsbehandling.

Hvis noen av de lokale aktørene
som her er interessert i å kjøpe,
skulle prøve å reise den kapitalen som trengs, kreves
det veldig mye. En situasjon man kunne ha tenkt seg for både å oppfylle
konkurransemyndighetenes krav og det at lokale aktører
kan kjøpe, er at det opprettes et selskap der Statkraft
kan være en del av det selskapet. Er det en mulighet
som statsråden har tatt opp med selskapet eller
vurdert på annet vis, om Statkraft i det framtidige Trondheim
Energiverk kan eie en mindre andel, og at de lokale energiverkene
kan stå for resten?

