 Jeg skal få stille følgende
spørsmål til arbeids- og administrasjonsministeren:

«Konkurransetilsynet har stilt spørsmål
til oljeselskapene på sokkelen for å kunne vurdere
om en ev. fusjon mellom Kværner og Aker Maritime kan aksepteres.
Ut fra tidligere uttalelser fra selskapene var det ventet at svarene
kunne bli negative for de som ønsker fusjon. Ifølge
media har statsråden gitt instruks om at den fastsatte
svarfrist forlenges til etter Kværners generalforsamling
4. mai.

Hvorfor vil statsråden hindre
at aktører får kjennskap til en lovs konsekvenser
før beslutninger tas?»

 Jeg takker for svaret.

Det er da klart at statsråden har
instruert Konkurransetilsynet om å stoppe undersøkelsen
og utsette høringsfristen. Han har da stoppet Tilsynets
ordinære jobb, som er fastlagt i lover og forskrifter,
og det dreier seg om å ta vare på viktige samfunnsinteresser.
Det er sjelden en statsråd gjør slikt, og det
må ligge særdeles viktige motiver bakom. Da dukker
det opp mange spørsmål. Hvem bad statsråden
gjøre dette, hvem kunne få fordeler av at oljeselskapenes
skepsis ikke ble kjent i striden om Kværner?
Om det var feil av Konkurransetilsynet å stille spørsmålene,
er et annet spørsmål som kunne vært stilt.

Mitt spørsmål til statsråden
er da: Er det vanlig at statsråden griper inn i en slik
prosess, i det daglige arbeidet i et tilsyn, og var motivet, når
diskusjonen rundt dette uansett gikk som den gikk, kun at prosessen
kunne forstyrre diskusjonen?

 Nå er situasjonen den at det har skjedd
en avgjørelse som var av en slik art at jeg mener vi
burde ha feiret det som om landslaget vårt slo Brasil i fotball.
Men ifølge media kan det bli en ny runde om Kværners
framtid relativt snart i generalforsamlingen. Røkke kommer
ikke til å gi seg, sier media. Oljeselskapenes skepsis
blir nå bekreftet. Og Konkurransetilsynet skal altså da
gjennom den myndighetsprosessen som statsråden nå sier
at han ikke skal gripe inn i. Oljeselskapene tror at konkurransen
blir svekket, at det blir dyrere på vår sokkel,
og at norske arbeidsplasser på det viset kan
gå tapt. Den kunnskapen som nå ligger hos Konkurransetilsynet,
vil være viktig – ifølge statsråden
forstyrrende – også ved neste korsvei, altså i
generalforsamlingen i Kværner. Vil nå statsråden
ut fra det han tidligere har gjort, instruere Konkurransetilsynet
om at de skal låse inn oljeselskapenes uttalelser og skepsis
til den fusjonen som kan komme?

