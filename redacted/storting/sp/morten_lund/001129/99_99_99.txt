  Jeg har følgende spørsmål
til fiskeriministeren:

«Ifølge media har ledelsen
i Fiskeridepartementet vært helt uvitende om det omfattende
jukset i fiskeriene som er omtalt i media. Samtidig uttaler statsråden
at vi har et kontrollverk som er godt nok til å avdekke
eventuelt juks, og sier at alle i fiskebåtene og på kaikanten
som har medvirket i regelbrudd, skal straffes hardt. 

Hva vil statsråden ellers foreta seg
for at regelverk og kontroll blir slik at vår forvaltning
av fiskeressursene ikke mister sin troverdighet?»

  Jeg takker for svaret.

Et av mysteriene rundt dette at det kan være
et så omfattende juks, et så gjennomført
juks, og at vi har en så god kontroll, er at statsråden
ikke vet at det foregår! Det kommer ikke informasjon om
dette jukset videre til statsråden, og det kommer heller
ikke videre til Stortinget. Og det stod i avisene i dag at det kunne
være opp til 20 pst. av fisken som gikk på en
slik måte at det var ureglementert.

Jeg så pressemeldingen fra møtet
i går, med de tiltakene som skal komme. Det var mye kontroll
og mange straffetiltak mot dem i båten og dem på kaikanten,
og jeg mener at det trengs. Men det trengs også et kontrollapparat
som er slik at det ikke saboterer den informasjonen som skal videre.

Mitt spørsmål til fiskeriministeren
er om han har tatt sitt eget apparat i ørene, og at det
blir satt fortgang i arbeidet med regelverket, slik at regelverket
blir tilpasset virkeligheten på sjøen og på kaia,
og ikke først og fremst virkeligheten på skrivebordet.

  Jeg takker på nytt for svaret.

Jeg vil understreke at jeg er glad for at det
nå arbeides så alvorlig som det gjøres
med dette. Jeg synes det er viktig å få understreket
at det må være balanserte reaksjoner, og at det
også må gjøres noe for å hjelpe
dem som håndterer et regelverk, som – i hvert
fall ifølge det som er sagt i samtaler med meg – er
veldig vanskelig. Det at vi har et kontrollverk som er omfattende
nok, som dukker opp ofte nok, og at de feil som blir oppdaget, ender
med reaksjoner som er tilpasset den virkeligheten vi lever i, er også viktig.
Det er om å gjøre at vi nå kan ha tillit
til det vi selv holder på med, at andre land kan ha tillit
til den forvaltningen vi har tatt på oss på vegne
av det internasjonale samfunnet, og ikke minst at næringens
renommé ikke taper seg mer enn det som allerede har skjedd.





                

