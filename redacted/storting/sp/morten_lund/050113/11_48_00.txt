 Det mest gledelige med budsjettsalderingen før jul var de 75 mill. kr som enstemmig ble bevilget som førstehjelp til Kyst-Finnmark. Det er en bevilgning som viser god vilje. Senterpartiet ønsket å bevilge det dobbelte og mener at det trengs mer enn det også.




Jeg synes jeg hørte mange positive signaler i dag fra statsråden. Senterpartiet ser fram til Stortingets og Regjeringens oppfølging i forbindelse med Dokument nr. 8:30, som Odd Roger Enoksen, Marit Arnstad og Åslaug Haga leverte 8. desember, med flere av våre konkrete forslag. I den anledning får alle partier god mulighet til å bidra til ytterligere enighet om hvordan bosettingen kan sikres i vårt nordligste fylke, der naturressursene er så rike, men der sentraliseringskreftene og næringsnøytralitetspolitikken har rammet hardest.




Da bør Stortinget også drøfte noen grunnleggende, overordnede spørsmål: Hvorfor må det bli kjempekrise i flere lokalsamfunn før alvoret oppdages her hos oss på Stortinget? Det er bare fire år siden siste finnmarkskrise, da statsminister Stoltenberg hadde sitt store møte med Finnmarksaksjonen.




Et annet overordnet spørsmål er: Hvorfor velger flertallet her å bruke store beløp på å reparere når skaden har skjedd, i stedet for å føre en jevn, forebyggende verdiskapingspolitikk, som langt billigere kan stoppe fraflyttingen?




De distriktspolitiske bevilgningene ble redusert med 1,7 milliarder kr fra 2001 til 2002. Bevilgningen til kommunale næringsfond har blitt nullet ut. Det er nøye sammenheng mellom slike vedtak og situasjonen i Finnmark i dag. Sparepolitikken gir utrygghet og store tap for private og for samfunnet. SND lovet i 2001 at bibeholdet av 2001-bevilgningen ville sikre 60 000 nye arbeidsplasser i løpet av fem år. De fikk ikke viljen sin, og situasjonen ville ha vært en helt annen i Finnmark i dag om de hadde fått det.




Mulighetene i dette området er mange og flotte, hvis vi vil. Men da må vi være villige til å bruke Norges kapitalstyrke mer aktivt for at Finnmarks rike naturressurser kan gi nye og tryggere arbeidsplasser, og for at befolkningens kompetanse og bolyst blir utnyttet til å skape nye ting. Smartere foredling av fisk er et veldig viktig område. Det trengs kvantesprang, som Børge Brende nevnte her om dagen, til denne forskningen.




Senterpartiet er skuffet over at Presidentskapet avviste Åslaug Hagas anmodning om at et samlet storting skal besøke Finnmark og avholde et møte der for å drøfte situasjonen slik som den er. Det ville ha blitt en annen debatt, og jeg tror Stortinget ville ha hatt veldig godt av å se disse problemene på nært hold og snakke direkte til dem som dette dreier seg om.




