Debatten i 2001 om rentepolitikken var nødvendig. Den har gitt resultater – den har gitt gode resultater. Kursen har vært lagt om. Man har i hovedsak tatt hensyn til sysselsettingen og til næringslivet. Det næringslivet sier i dag, er at en stabil kronekurs er den viktigste rammebetingelsen for norsk næringsliv. Det tror jeg næringslivet har ment hele tiden, men man har lært noe i de to tapsårene.




Framover tror jeg vi må legge vekt på å få bedre prognoseverktøy for å kunne styre renten og kronekursen. SSB har lagt fram sin prognose, som sier noe helt annet enn det Regjeringen presenterte i revidert nasjonalbudsjett. De sier at vi nå kan få en rentevekst som er 25 pst. av det Finansdepartementet har spådd. Jeg tror det er viktig at de prognosene som en legger fram – hvis en først skal legge dem fram – er så riktige som mulig. Jeg er redd for at den prognosen som er lagt fram av Regjeringen i revidert nasjonalbudsjett, er en bønn til spekulanter om å konsentrere seg om den norske kronen. Det vil være uheldig for norsk næringsliv.




Jeg tror man trenger mer enn renteredskapet for å sikre stabil kronekurs. Det å kunne ha mulighet til å vurdere en intervenering ved salg eller kjøp av kroner tror jeg er viktig. Det er positive erfaringer med dette, ifølge det svaret vi fikk fra Norges Bank da vi spurte om det, i de landene som har brukt det den senere tiden, med tanke på å ha en stabil kronekurs.




Jeg tror også at vi innenfor finanspolitikken den senere tid har lagt til side et redskap som kan bli viktig i framtiden, nemlig aktiviteten i offentlig sektor. Hvis målet er å redusere den og holde den stabil, uansett hvordan konjunkturene ellers er, tror jeg vi mister et redskap. Økt aktivitet i offentlig sektor ville ha gitt langt flere arbeidsplasser på kort tid og en annen utvikling når det gjelder både priser og det som henger sammen med det.




