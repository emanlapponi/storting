  Jeg skal få stille følgende
spørsmål til nærings- og handelsministeren:

 «Røkke-selskapene i Melbu
og Hammerfest har fått 75 mill. kroner i lån og
tilskudd fra SND. Ifølge Dagens Næringsliv mener
SND at mange bedrifter i filetindustrien må bort, men at
de to nevnte skal bestå. 

Har de folkevalgte organer i Nord-Norge deltatt
i en prosess for å bestemme hvor stor kapasitet som skal
bygges opp i disse to bedriftene, og hvilke av de mindre fiskemottak
og foredlingsanlegg i landsdelen som ut fra dette ikke vil ha livets
rett?» 

  Jeg takker for svaret og merker meg at statsråden
er fornøyd med det som har skjedd i saken, og at kapasiteten
på de to nevnte anlegg ikke skal økes på bekostning
av andre. 

Fylkeskommunens rolle med å lage regionale
utviklingsprogram som skal være en konkretisering
av den nasjonale politikken på det enkelte område,
og som skal bestemme hvor SNDs penger skal brukes, f.eks. i Nordland,
er helt sentral, og det er snakk om store beløp, 75 mill. kr
av SNDs relativt begrensede midler. Dette dreier seg om hvor arbeidsplassene
skal være for å beholde det bosettingsmønsteret
vi har. Vi har begrensede fiskeressurser. Det dreier seg
om å ta vare på den infrastruktur som er bygd
opp, det dreier seg om å prioritere mellom små og
store bedrifter, og det er spørsmål om å støtte dem
som trenger kapital i forhold til dem som har kapital fra før.
Og når det gjelder det siste, har jeg forstått
det slik at kapital ikke er mangelvare. 

  At det oser av mistillit, er vel kanskje ikke
det rette uttrykket. Men jeg synes det er oppsiktsvekkende at det
kommer så pass store beløp til en bedrift der
vi gjennom media har forstått at det finnes kapital og
penger nok til å gjennomføre det som en ser som
hensiktsmessig.

Et annet felt der SND også skal bidra
til å gjennomføre den nasjonale politikken, er
innenfor det som heter eierskap. Hvilket eierskap ønsker
vi i norsk næringsliv, spesielt innenfor kystnæringene,
som kommer til å bli så viktige for oss? Jeg mener
det er bred enighet om at vi skal ha lokale, aktive, langsiktige
eiere i størst mulig grad, slik at gevinstene av virksomhetene
innenfor fiskeriene fortsatt blir på kysten. Mener statsråden
at det som er gjort i denne saken, også er innenfor de
målsettingene?

