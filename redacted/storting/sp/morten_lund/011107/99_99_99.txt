  Jeg skal få stille følgende
spørsmål til finansministeren:

«Ordførerne i Rennebu, Hitra
og Holtålen hevder at de etatskontorene som likningsforvaltningen
nå etablerer i kommunene, får en langt svakere
bemanning og kompetanse enn det som ble forutsatt ved behandlingen
i Stortinget for ett år siden.

Vil statsråden se til at etatskontorene
får bemanning, spesialfunksjoner og åpningstider
slik det ble forutsatt?»

  Jeg takker for svaret.

Det var en omfattende prosess som var i gang
før saken kom til Stortinget, og det er omfattende det
som skal skje etterpå. Det er viktig for mange hvordan
statens service tilbys. Det er ikke nok med at departementet
har sagt til Stortinget det som statsråden nå har
sitert og bl.a. legger stor vekt på, at etatskontorene
skal ha «mange likhetstrekk». Stortinget har også sagt
noe om dette og har presisert at på etatskontorene, som
det nå skal bli i 191 kommuner, skal den kompetanse som
finnes i dag, ivaretas, og bemanningen skal være
stort sett som i dag.

De fire kommunene i Sør-Trøndelag
som nå har fått etatskontor, står bak
en felles henvendelse som har kommet. Etatskontorene har fra tre
til fem ansatte, og så får de nå beskjed
om at det blir 0,4 årsverk. Det er noe helt annet enn det
Stortinget har forutsatt, og statsråden bekreftet også i juni
at det Stortinget har sagt, skal det også bli.
Vil statsråden følge opp og sørge for
at det Stortinget har sagt, også er det som blir
realiteten?

  Jeg takker på nytt for svaret. Det er
klart at enhver forandring skal føre
til en forandring!

Det som Stortinget åpnet for, var
at servicekontorbegrepet skulle innføres i 134
kommuner. Det skulle bli lite likningskontor igjen. I
191 kommuner skulle likningskontorene bli stort sett som i dag,
og det ble sagt at åpningstidene også skulle
bli stort sett som i dag. De kontorene vi her snakker om, har åpningstid
fra kl. 9 til kl. 15 fem dager i uken. På hvilken måte
skal de kunne holde åpent like lenge med 0,4 årsverk?
Jeg tror ikke at det blir slik. Det er klart at da blir
det mindre besøk. En forbrukerundersøkelse
vil vise at det er lite behov for disse.

I en pressemelding fra finansministeren i juni
i år står det at vi «vil sikre at folk
får utført de fleste ligningstjenester
på hjemstedet». Jeg tror at folk i disse kommunene forventer
at statsråden nå sørger for at det Stortinget
har sagt, og som den forrige statsråden har bekreftet
skal bli fulgt opp, også blir realiteten: at
likningskontoret er åpent fem dager i uken, at det fins
fagkompetanse der, og at det også på noen
av etatskontorene blir tilført spesialkompetanse, slik
som Stortinget faktisk har sagt.

