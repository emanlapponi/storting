 Jeg vil stille følgende spørsmål til
miljøvernministeren:

«I mediene er
statsråden gjengitt på at han synes koseturer
på snøscooter for pensjonister er uproblematisk
i forhold til motorferdselsloven. Det er også oppfatningen blant
pensjonister og frivillige organisasjoner som har arrangert slike
utflukter i flere tiår, men som nå nektes av fylkesmannen
i Sør-Trøndelag.

Vil statsråden sørge for
at det åpnes for at fylkesmennene kan innvilge dispensasjon
slik at slike turer igjen kan bli arrangert i visse tilfelle inneværende
sesong?»

 Jeg takker for svaret, men jeg undres på om
vi snakker om det samme problemet, om de samme scooterturene. Det
som jeg snakker om, er enkeltturer, noen få,
kanskje ti turer i løpet av ett år, i Sør-Trøndelag
fylke, der det i det enkelte tilfellet søkes om lov, og
der det kan stilles krav til løypa det kjøres
på, og måten det kjøres på,
av dem som innvilger dispensasjon. Dette har vært tradisjon,
det har vært kjørt her i mange, mange år,
og så plutselig blir det ikke tillatt. Det reagerer folk
negativt på, og pensjonistene skjønner ikke
at de har vært lovbrytere ved å gjøre
slik som de har gjort det før. Jeg synes det er til skade
for miljøet at det opptres så firkantet som statsråden
nå beskriver det, at en skal gjennomføre forsøk
og helhetlig vurdering for å kunne greie å si
ja. For det er ikke mulig at den strenge praksisen som er
nå, kan opprettholdes. Jeg tror det er et stort flertall
i Stortinget og ellers blant folket for at pensjonister som ellers ikke
kan komme seg opp på fjellet, skal få lov til å ta
disse turene. Er det ikke mulig å si til fylkesmennene at
her går det an å håndheve de reglene
vi har, akkurat så fleksibelt som jeg nå har antydet?

 Skjønnet har blitt endret
i håndhevelsen av disse reglene. Det er derfor spørsmålet
kommer opp. Det er i de to siste år at skjønnet
har blitt så strengt at de turene som har gått
i 20–30 år, ikke lenger kan foregå.
Dette skjønnet er endret av byråkrater,
og det velsignes nå av statsråden. Det var ikke
aktuelt da vi satt i regjering, å ta opp spørsmålet,
for det kom ingen klager på det skjønnet som var.
Men de klagene har kommet nå. Det er ikke tilfellet
at det er smitteeffekt av at noen få pensjonistturer
blir godkjent på spesielle vilkår. Det utløser ikke
råkjøring og villmannskjøring av ungdommer eller
av andre. Dette spørsmålet var en invitasjon til
statsråden til å si at vi skjønner at
dette er problematisk i forhold til vanlige folks rettsoppfatning,
at dagsturer til fjells med pensjonister ikke er et miljøproblem,
at de frivillige organisasjoner som ønsker å arrangere
disse turene, ikke inviterer til lovbrudd. Det var en
invitasjon til statsråden, og jeg sier en gang
til: Er det ikke mulig for statsråden å si
at dette problemet skjønner han, og
nå skal han ta dette opp med fylkesmennene?

