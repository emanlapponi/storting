  Jeg vil få stille følgende
spørsmål:

«Ifølge den norske skatteloven
er lottogevinster på over 10 000 kroner skattefrie bare
hvis de er vunnet i Norge. Ifølge Dagens Næringsliv
2. februar 2001 mener EFTAs overvåkingsorgan at denne praksis
er i strid med EØS-reglene. 

Hva vil statsråden gjøre
med denne saken?» 

  Jeg takker for svaret, men det var svært
lite konkret om hva statsråden har av holdninger til dette. 

Jeg synes det er et nytt og latterlig eksempel
på at ESA mener at EØS-avtalen er altomfattende, at alle
våre skatte- og avgiftsvedtak skal følge EU. Jeg
tror det vil få store konsekvenser for Norge hvis vi bøyer
av i en slik sak som denne. En kan bare tenke seg mulighetene – at ESA
da skal kontrollere størrelsen og formen på kakene
i skolemusikkens lotterier etter hvert.

Jeg synes vi har en god ordning med Norsk Tipping, der
overskuddet skal gå til kultur, forskning og idrett. De pengene
de får på det viset, er ikke inflasjonsdrivende, som
de ville være om de skulle få dem fra staten – da fikk
vi den diskusjonen. Jeg synes at statsråden burde prøve å finne
ut av hvor mye mindre det blir til kultur, idrett og forskning hvis
det er slik at ESA får viljen sin i denne saken – vi
må da bevilge de pengene ekstra over statsbudsjettet.

  Jeg synes det må gå an å være konkret
i en sak som dette, slik at en gjør sine overslag over
hvor mye omsetning Norsk Tipping taper, og hvem som da får
mindre. Det ville blitt en annen diskusjon hvis det ikke var slik
at det som nå foregår, faktisk er hemmelig. Det
står i media at Norsk Tippings ledelse ikke visste om dette,
og da vet selvfølgelig heller ikke kulturorganisasjoner
og idrettslag om det. Denne diskusjonen medESA har pågått
siden desember 1999. Jeg synes det er betenkelig at vi ikke skal
kunne ha en offentlig diskusjon i Norge om det som vi kan komme
til å få av framtidige skatteregler. Fordi ESA
har for lite å gjøre, settes det i gang slike
undersøkelser som dette – som jeg rett og slett synes
er meningsløst, når vi har ordninger som er greie. Jeg
synes det er ulogisk f.eks. i forhold til det vi har hørt før
i dag. Det er mange typer skatteregler som er mye mer konkurransevridende
enn dette. Vi snakket om sjøfolks arbeidsvilkår,
skattevilkår og andre rammebetingelser tidligere.

