  Jeg har et spørsmål til
nærings- og handelsministeren:

«Lov om erverv ble vedtatt i 1994
for å erstatte industrikonsesjonsloven som en
direkte følge av EØS-avtalen. Den nye loven ble påstått å være
et bedre redskap for å sikre et godt og stabilt eierskap.
Det motsatte synes å ha blitt tilfellet. Langt flere eierskifter
underlegges behandling, færre betingelser blir stilt. Ulempene
med loven er størst for norske eiere.

Vil det bli lagt fram en evaluering av lov
om erverv med tanke på å få et bedre
redskap for å sikre et godt og stabilt eierskap?»

  Jeg takker for svaret, og jeg synes det er
positivt at vi vil få en slik evaluering som jeg etterlyser. 

Industrikonsesjonsloven ble altså fjernet
to uker etter at folket sa nei til EU, og dette var en stor seier
for høyresiden, som aldri har forstått poenget
med å styre politisk når det gjelder eierskap
i næringslivet.

Arbeiderpartiet påstod den gangen,
og påstår fortsatt, at ervervsloven er et bedre
politisk redskap enn den forrige loven vi hadde. Tidligere næringsminister
Jens Stoltenbergs bevis for at det skulle være sånn,
var at vi ville få 200 flere eierskifter til behandling
i departementet hvert eneste år. Vi har da fått
1 300 slike saker til behandling. Tolv av dem er blitt
gransket, og ingen har fått avslag.

Talsmenn for Regjeringen har sagt at vi ikke
har lovgrunnlag for å hindre salg av Hydro Seafood eller
Dyno til utlandet. Det er da jeg mener at vi har et for dårlig
redskap, fordi det er så viktig at de ikke hadde blitt
solgt. Det er helt opplagt at folket ønsker at det skal
gripes inn. Er det sånn at den loven vi har, ikke har vært
god nok, slik at vi kunne si nei i de to tilfellene?

  Jeg har ikke sagt at vi skal ha norsk for
enhver pris. Men jeg er helt sikker på at det norske folk ønsker
at vi skal ha et redskap for å kunne si nei i noen få tilfeller.
Det er jeg redd for at vi ikke har i dag. 

Folk vil at vi skal bry oss om hvem som eier
arbeidsplassene. Jeg tror at én streikeårsak bl.a.
er det at verdier som er bygd opp, som er skapt og spart opp gjennom mange
generasjoner av mange mennesker, plutselig kan havne på én
konto, til tross for at en på forhånd har sett
at slik kunne det gå. 

Jeg mener at vi på et eller annet
vis må bidra til at arbeidsfolk har en trygghet for at
de verdiene som blir igjen gjennom en moderasjonspolitikk, blir
til nytte for alle, og at de få som viser at de er egoistiske
og tenker mer på seg selv enn de tenker på fellesskapet,
skal kunne stoppes. Jeg mener at internasjonal rett gir oss den
muligheten. 

Er statsråden enig i at det finnes
eiere som det må kunne sies nei til?

