 Jeg skal få stille følgende
spørsmål til fiskeriministeren:

«De små og mellomstore selskapene
innen oppdrett av laks og ørret har klart de økonomiske
problemene med overproduksjon og høy rente og kronekurs
langt bedre enn de største selskapene.
De største legger ned slakteri- og foredlingsanlegg og
sentraliserer administrasjonen
i større grad enn de mindre.

Hvordan vil statsråden la erfaringene
fra de senere år påvirke havbrukspolitikken slik
at selskaps- og eierstruktur samt produksjonsregulering på en
bedre måte bidrar til mange, trygge
og lønnsomme arbeidsplasser på kysten?»

 Statsråden sier at han er
opptatt av å få lønnsomme selskaper,
de ulønnsomme skaper bare traumer. Jeg er også opptatt
av at vi nå trekker lærdom av de erfaringene vi
har gjort de senere årene.

Nils Williksen fra Vikna ble årets
lakseeksportør. Han sa til Adresseavisen: «Vis
meg ett fjernstyrt oppdrettsanlegg
som drives skikkelig. De finnes ikke!» Den lokale klyngen
av småselskap på Vikna greier seg godt
til tross for de problemene som det har vært med kronekurs
og med overproduksjon. Til tross for disse tapene drives selskapene
godt. Spørsmålet er da: Skal en ikke
prøve å stimulere den typen bedrifter framfor
dem som etter statsrådens mening «skaper
 bare traumer i distriktene», i lokalsamfunn
der det nå virkelig trengs å stimulere den optimismen
som finnes? Jeg tror at dette er en næring som virkelig
har framtiden for seg, men det trengs en annen politikk.

 Erfaringene, som er entydige, er at de største
selskapene er tapsprosjekter. Det har de vært, det er tapt
arbeidsplasser, og det er tapt mange, mange milliarder kr. Noen
selskaper, av de mellomstore, greier til og med å øke
foredlingen. Salmar, f.eks., er oppe i 65 pst.
foredling. Det trengs mer kapital innenfor næringen,
og det trengs midler til å utvikle en smartere foredling.
For jeg tror at vi greier å foredle
mer, og det er mange som tror det. Men da trengs det at staten hjelper til både
med den kapitalen som trengs, og midler til omstilling. Etter
min mening må støtten fra staten gå til
dem som nå har vist at de virkelig har livets rett, de
som får til positive ringvirkninger langs kysten vår.

Jeg synes de erfaringene som nå er
gjort, tilsier at vi i Stortinget burde ha en drøfting
av havbrukspolitikken på nytt, ut fra de erfaringene som
er gjort de tre–fire siste årene, sammen
med det som tidligere er gjort, samtidig som vi ser framover
på de mulighetene som er. Er også statsråden
interessert i å ha en slik
debatt i Stortinget?

