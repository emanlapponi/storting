 Jeg vil få stille følgende
spørsmål til samferdselsministeren:

«Deler av fylkesvegnettet i Sør-Trøndelag
er i så dårlig stand at teleløsningen
forårsaker full stopp i trafikken. Dette
er et resultat av for lite penger til utbedringer og vedlikehold
over lengre tid. Vegsjefen påpeker
at det trengs mer penger i inneværende år for
at situasjonen skal bli bedre neste år. Folk
som rammes, bryr seg ikke om hvem som «har skylda»,
men ser at det ikke finnes penger hos andre
enn staten.

Vil statsråden bidra til at det bevilges
mer til fylkesvegene i år?»

 Jeg takker for svaret.

Jeg hadde håpet at det ble
sagt at det vil komme mer penger, eller i det minste
at statsråden sa at hun bryr seg om at veiene er dårlige,
at folk er sinte og fortvilte fordi skolebussen ikke kommer
fram, at posten ikke kommer fram, og at til og med legen
og ambulansen blir stoppet.

Folk som rammes av dette, sier at
det er dårligere veier nå enn før krigen,
og det er klart at det er en skandale. Det er totalt uakseptabelt.
De som rammes, sier også at de da heller
synes at noen av motorveiene får vente.

Jeg har hørt at én kilometer
motorvei koster 20 mill. kr å bygge, og det går
an å utbedre 10 mil fylkesvei til fullgod standard for
en slik sum. Så det er ikke så rart
om folk tenker slik.

Jeg vil gjerne høre med
statsråden om departementet har en oversikt over hva det
koster å få fylkesveiene opp til god nok standard,
for det er ingen tvil om at det er flere steder enn i Sør-Trøndelag
man har denne håpløse situasjonen.

 Det var godt å høre, for
vi snakker om en nasjonal skandale her. Og det
blir verre på disse veiene neste år hvis man ikke
i inneværende år kan sørge for utbedringer.

Årsaken til at dette ikke er prioritert
høyere i Sør-Trøndelag, er at man har
hatt for lite penger. Man har vært nødt
til å prioritere helse framfor veier de siste årene.
Det har vært et økonomisk strupetak fra statens side både
på kommuner og fylkeskommuner, og det er en faktisk situasjon.

Staten er søkkrik, og alle
sammen ser det, men det er altså samfunnet som taper på at
veier stenges. Vi har også andre tap,
bl.a. det at vi politikere utsettes for politikerforakt
fordi vi ikke gjør noe med slike ting.

Det er to måter denne situasjonen
for Sør-Trøndelag nå kan forbedres på.
Det første er direkte bevilgninger i revidert
nasjonalbudsjett. Det andre er at man får beskjed i
revidert nasjonalbudsjett om at gjelden som har å gjøre med
sykehusdrift for siste år, det underskuddet man har, blir
dekket av staten. Kan statsråden si om det ligger an til
at noe av dette kommer til å skje, eller skal
gjørmehavet blir enda dypere neste år?

