  Jeg skal få stille følgende
spørsmål til helseministeren:

«Etter svært lang og kostbar
planlegging av RIT 2000 mener statsråden at usikkerhet
rundt kostnader, stedsvalg og hovedløsninger er så store
at et nytt tomtealternativ må utredes. En utredning for å bli
100 pst. sikker på stedsvalget skal kunne gjøres
i løpet av dette år og innafor en kostnad på 10
mill. kroner. Framtidig plassering av deler av universitet og høgskole
skal inkluderes. 

Finnes eksempler på at beslutninger
som berører så mange, er utredet innafor så trange
rammer?» 

  Jeg takker for svaret.

Denne saken mener jeg er et bilde av sentralmakten som
brøyter seg fram i forhold til dem som bor lokalt.

Helsedepartementet har vært tett involvert
i planleggingen under fire regjeringer. Man har godkjent og godkjent,
og lokaliseringen på Øya har vært godkjent særskilt.
Det er ikke mange måneder siden statsråden sa
at det skal bygges på Øya. 

Jeg mener det er useriøst av Regjeringen å agere
på denne måten. Det er ikke rart om det stilles
spørsmål om en kan ha tiltro til Regjeringen når
det gjelder det videre opplegg i denne saken, som omfatter og berører
så mange. Det er 5 000 ansatte, det er helsetilbudet
til Midt-Norge vi snakker om, det er en bydel i Trondheim.

Framdriftsplanen var at i 2005 skulle halvparten
av de medisinske sentra være ferdig. I 2010 skulle alle
være ferdig. Spørsmålet er da følgende:
Kan man garantere at dette er framdriftsplanen, eller er det kun
tidsrammen, som går på at i 2015 hadde man tenkt
seg at sykehusbydelen skulle være helt ferdig, man kan
garantere for?

  Det var en dårlig garanti.

Nettopp fordi prosjektet er så stort
og viktig, har Regjeringen vært involvert hele tiden. Og
Regjeringen har på et tidlig tidspunkt hatt mulighet til å gripe
inn, ikke minst i forhold til stedsvalget. Sted og utforming har
vært valgt ut fra at pasienten skal være i fokus.
En har valgt en løsning med mindre og oversiktlige enheter – hjelpen skal
komme til pasienten istedenfor omvendt. En har valgt tomt ut fra
at en ønsker en trinnvis utbygging og nærheten
til NTNU, en har valgt tomt ut fra at en ønsker å delta
i den miljøvennlige, moderne byplanlegging som Trondheim
kommune har lagt opp til. En ønsker at byen skal fortettes
og vokse innover istedenfor at den skal vokse utover.

Spørsmålet til statsråden
er: Ser statsråden seg i stand til å overprøve
disse grundige verdivalg som har vært gjennomført
over så lang tid, gjennom en hektisk spontanutredning i
løpet av syv måneder?

