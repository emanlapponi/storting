 I likhet med saksordfører og de øvrige talere vil også Senterpartiet gi uttrykk for at det er med bekymring vi har lest denne rapporten og den beskrivelse som er gitt av Riksrevisjonen.




Det er jo ytterst beklagelig at vi fra denne talerstolen får referert tall som viser at ikke bare en liten del, men en betydelig del av de investeringene som er gjort, ikke står i forhold til det vi har blitt forespeilet. Og når den økonomiske delen overskrides budsjettmessig med over 50 pst., forstår alle at man står overfor en ytterst vanskelig situasjon.




Det er påpekt at dette er uheldig. Det er uheldig økonomisk, men ikke minst er det uheldig for den positive «standing» som forsvaret har hatt og har i det norske folk. Det er grunn til å ha bekymring også fordi det er mennesker som føler at tilliten er betydelig svekket.




Når man så ser på den beklagelige situasjonen som Kystvakten kom opp i ved dette systemet med luftvarslingsradar som ikke fungerte, og ser det i sammenheng med den situasjonen vi har og har hatt i Barentshavet, der nettopp vår suverenitetshevdelse, tilstedeværelse, ressurskontroller og redningsoperasjoner er satt i fokus, blir det meget vanskelig å ha et positivt forhold til det som er beskrevet.




Men la oss på tross av det som er referert, ta innover oss at det er plassert ut et prosjektstyringssystem som skal gi en enhetlig styring, en effektiv oversikt over de investeringer som gjøres, og en klargjøring av ansvarsforhold. Derfor har Senterpartiet tillit til forsvarsministeren og forsvarsledelsen. Ut fra det vi har registrert av tiltak som er iverksatt på en rekke områder, har vi god grunn til å tro – og vi velger å tro – at det vil bli betydelige forbedringer i tiden som kommer. Og det er viktig at forsvarsministeren holder Stortinget løpende orientert om de forbedringer som skjer i tiden framover, fordi Forsvaret i dag og i morgen står overfor betydelige moderniseringsprosjekter som gjør at dette å ha god kontroll er meget viktig.




Med disse kommentarene vil Senterpartiet anbefale den innstilling som foreligger.




