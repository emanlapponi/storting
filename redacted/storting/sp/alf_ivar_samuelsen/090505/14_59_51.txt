 Anskaffelsen av nye redningshelikoptre er en betydelig investering i livreddende materiell med varighet for de neste 30–40 år. Det er derfor av den største betydning at det arbeidet gjøres på en grundig måte, og at det har høy kvalitet. 




Jeg vil rose Regjeringen og statsråden for etableringen av tilstedevakt på alle basene, samt etablering av ny base i Florø. Dette utgjør betydningsfulle deler av Regjeringens satsing på en kvalitativ forbedring av redningshelikoptertjenesten og tryggheten for befolkningen. 




Regjeringen valgte – mange vil kanskje si dessverre – å avstå fra å innløse opsjonsvarianten av NH90 som redningshelikopter som følge av ett enkelt krav av flere hundre til helikopterets ytelse. Enhetshelikopteret som Stortinget stod bak tankegangen til, ville gitt Forsvaret én helikoptertype å drifte og vedlikeholde, noe som ville gitt store mergevinster. Men disse beslutningene er gjort og er ikke reversible. Selv om vi alle synes at våre Sea King-helikoptre har gjort og gjør en utrolig god jobb, vet vi at disse damene begynner å merkes av sin alder. Vi har tatt oss den frihet å velge nye damer. De kosmetiske endringene og inngrepene som må gjøres på de gamle damene, må vi nok erkjenne at vi merker godt på pengepungen. 




Det er betryggende å høre at med disse endringene har de muligheter for å leve sitt liv fram til 2020. Da får jeg nesten lyst til å fortelle historien om dem som gikk med t-skjorter der det stod: Det er med gamle damer som med gammel vin. Jo eldre, dess bedre. Det er kanskje ikke helt sammenfallende med den tekniske standarden, men vi kan jo ta det med oss. 




Avslutningsvis vil jeg understreke at vi har en klart forbedret redningstjeneste som fullt ut vil fungere inntil de nye helikoptrene er på plass. Når det så skjer, har vi fått en rednings- og helikoptertjeneste som vi trygt kan møte morgendagens utfordringer med. 




