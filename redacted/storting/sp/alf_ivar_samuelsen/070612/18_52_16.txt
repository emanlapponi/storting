 Først vil jeg rette en takk til saksordføreren for en særdeles grundig redegjørelse for de to sakene som ble tatt under ett, og Senterpartiet stiller seg bak de tilleggskommentarene som saksordføreren har.




Men når jeg har bedt om ordet, er det fordi jeg ønsker å gi uttrykk for at det er en ganske sterk bekymring i Senterpartiet på ett felt, og det er USAs planer om utbygging av et rakettskjold på europeisk jord. Jeg er glad for at komiteen enstemmig har kvittert ut med følgende merknad:







«Komiteen har videre merket seg at NATO arbeider med et missilforsvarssysstem innen alliansen utenom det amerikanske missilforsvaret som planlegges utplassert i Tsjekkia og Polen.




Komiteen registrerer at Norge i 2006 stilte seg kritisk til utviklingen av et alliert, territorialt missilforsvar, og det er knyttet stor usikkerhet til den videre oppfølgingen av et territorialt missilforsvar i NATO».




Det har i media i den siste tiden vært sterk fokusering på amerikanske planer om et rakettforsvar i Europa. Skepsisen fra vår nabo i øst, Russland, har vært stor.




Under G8-møtet kom det heldigvis fram nye signaler fra Russland om et mulig samarbeid om et slikt forsvar. Jeg ser med spenning fram til hva utfallet av dette kan bli. Jeg håper at vi klarer å beholde den linjen at vi er skeptisk avventende til et missilforsvarssystem.




Soria Moria-erklæringen er klar og tydelig på at







«Norge skal arbeide for å skrinlegge dagens planer for rakettforsvar, og ta initiativ til et økt fokus på tidlig varsling og forebygging av konflikter».




Dette må være Norges klare og tydelige linje i tiden som kommer. Likevel bør vi følge nøye med i utviklingen mellom Russland og USA. Vi må følge partenes innspill. Vi må se på de interne diskusjoner som er. Senterpartiet ønsker absolutt ikke at vi nå skal hive oss inn i en situasjon der vi får en ny rustningsspiral mellom USA og Russland, eller mellom andre deler av verden. Kald krig bør være et tilbakelagt stadium, og også den opprustningen som vi har sett etter annen verdenskrig.




Derfor håper jeg at vi i tiden som kommer, kan jobbe med – etter følgende prioritet: Først må vi jobbe kraftig og intenst med forebygging av konflikter. Dialog er en bedre løsning enn direkte konfrontasjon. Lykkes vi ikke, må vi jobbe videre med tiltak for tidligvarsling – og det kan være mange aspekter i den kjeden. Og sist, som den absolutt siste utvei, må man se på oppbygging av et missilforsvar.




Jeg håper at en slik linje kan få tilslutning og følges.




