 Saksordføreren har orientert godt om utbyttingen av vingene på P-3 Orion-fly. I går nevnte vi betydningen av nordområdene i en annen sak om Forsvaret. Vi må bare innse at P-3 Orion-fly er et vesentlig element i ressursovervåkingen. De har vært gode bidragsytere når det gjelder å oppdage og markere de fartøyene som har drevet med omlastning av fisk som har blitt fisket svart i Barentshavet – et beklagelig problem, som vi som ressursnasjon er nødt til å ta meget alvorlig.




Orion-flyene har vist seg å ha meget høy effektivitet. De har sikret oss god kontroll og god suverenitetsutøvelse. Det er derfor gledelig at forsvarskomiteen har funnet plass for å investere 720 mill. kr til denne nødvendige utbedringen. Vi har nå et tjenlig arbeidsredskap fram til 2030. Hvis ikke ville vi i 2008, som saksordføreren påpekte, fått halvert vår overvåkingskapasitet og i 2016 vært den foruten. Og med respekt å melde: Den tydelige vekt vi har lagt på nordområdenes betydning for nasjonen Norge, vil ikke stå til troende hvis vi ikke gjør de nødvendige grepene som vi foreslår her i dag.




Med disse kommentarene slutter Senterpartiet seg til innstillingen fra komiteen.




