 I likhet med saksordføreren vil også jeg nevne at dette er en viktig sak, selv om den kanskje ikke får de store oppslagene i de nærmeste dagene.




Dette handler om store miljøutfordringer som kun kan løses gjennom et krevende internasjonalt samarbeid. Vi må altså ta utfordringen – tenke globalt og handle lokalt. Det som er viktig her, er at denne avtalen ble vedtatt, og at Norge har ratifisert den. Men samtidig må vi innse at det er et langt stykke igjen før vi kan stoppe den avskogingen som skjer i verden. Tapet av biologisk mangfold og bærekraftig utvikling for urfolksgrupper og lokalbefolkninger som lever i urskogene, er en skikkelig utfordring.




Dessverre er det et faktum at graden av avskoging er like høy som før. Det meste av tømmerhogsten foregår i regnskogene, noe som bidrar til alvorlige miljøødeleggelser, som saksordføreren var inne på. I tillegg kommer en skikkelig utfordring: Dette er lokale ressurser som lokalbefolkningen er avhengig av. Vi ser eksempler på at sterke økonomiske krefter settes inn, og det blir foretatt skogshogst – uten at lokalbefolkningen er med i det hele tatt, uten at det økonomisk kommer noe tilbake til urbefolkningen. Det har vi sett eksempler på i Afrika. Vi ser også eksempler på at vi i Europa fokuserer på bioenergi, som er mindre forurensende, og prioriterer denne typen energi. Og så står vi overfor det faktum som kanskje ikke er like godt kjent, at mye av den biomassen som brukes til å skape bioenergi i Europa, faktisk kommer fra truede områder i tropene.




Det er grunn til å fokusere på Regjeringens Soria Moria-erklæring, der den sier at den vil







«utrede et forbud mot import av tropisk tømmer og trevirke, inntil et troverdig sertifiseringssystem for tømmer kan garantere for at trevirket stammer fra økologisk og sosialt forsvarlig uttak».




Det er viktig å ha dette med seg videre. Vi må derfor jobbe for å stanse tapet av verdens regnskoger. Vi må jobbe for at det uvurderlige tapet av biologisk mangfold stopper. Vi må sikre at lokalsamfunn får delta i en langsiktig, bærekraftig forvaltning av de ressursene som finnes i regnskogene. Vi må komme tilbake med sterkere og nyere tiltak enn dem som ligger i avtalen, i ITTA. Derfor kan verken Stortinget eller Regjeringen si seg ferdig med jobben etter denne ratifiseringen. Vi må fortsette med mange tiltak som innebærer både gulrot og pisk, og herunder utrede et forbud mot importen. Det er viktig at Norge fremmer dette arbeidet og bærer det videre i alle relevante internasjonale fora.




