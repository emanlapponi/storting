 Representanten Kenneth Svendsen tar opp en veldig viktig sak og arbeidet med den. La oss være enige om at dette er en stor reform, kanskje den største i dette tiåret, der vi skal få tre selvstendige etater til å arbeide sammen, fordi målet var å få flere ut i arbeid og færre på trygd. 




Nav skal bistå arbeidsgiverne og arbeidstakerne i arbeidet med å skape et mer inkluderende arbeidsliv, og har ansvaret for oppfølgingen av IA-avtalen. 




Arbeids- og velferdsetaten er inne i en omstilling gjennom Nav-reformen, med etablering av Nav-kontor og forvaltningsenheter, og gjennom arbeidet med en ny pensjonsreform og en helserefusjonsreform. 




Nav er satt til å løse særdeles viktige samfunnsoppgaver, og møter, selvfølgelig, store utfordringer i dette arbeidet. Det er derfor vi må styrke Navs muligheter til å hjelpe folk som henvender seg, ikke ved å bruke Navs ansatte som salderingspost, slik Fremskrittspartiet gjør og har gjort ved flere korsveier. Det er forunderlig at Fremskrittspartiet etterlyser større effektivitet, når det samme partiet foreslår å fjerne over 400 mill. Jeg kan ikke tro at Fremskrittspartiet forventer at det skal skje uten at det får negative konsekvenser. 




Gjennom 2008 har det vist seg at gjennomføringen av reformen har vært mer krevende enn tidligere lagt til grunn, noe som har gitt seg utslag i form av økte køer i saksbehandlingen. Store utfordringer har også ført til lengre ventetid. Derfor har en økt bevilgningen til Nav for at folk skal få raskere hjelp. 




Vi trenger tiden fram til 2010 for at Nav-reformen skal være helt på plass. Styrking av etaten er nettopp gjort for at Nav-reformen skal gjennomføres som planlagt, som et likeverdig samarbeid mellom kommuner og Arbeids- og velferdsetaten, og uten at reformen går ut over den løpende tjenesteproduksjonen. 




Tidlig i 2007 ble det etablert 121 Nav-kontor, og antallet var økt til 246 kontor ved utgangen av 2007. Det er planlagt 140 kontor i 2008, og ved inngangen av 2009 gjenstår det å etablere et sted mellom 160 og 180 kontor. 




Jeg tror at det å beholde den kommunale delen, sosialkontoret, i Nav, vil i framtiden vise seg å være en fordel. For var det noen som var flinke til å skreddersy tilpasninger, var det nettopp sosialkontorene. Hvis man utnytter den fordelen og spiller den sammen med de to statlige etatene, tror jeg vi vil få et samarbeid som vi i ettertid skal være stolt av. 




Fremskrittspartiet har reist spørsmål om hvordan vi skal oppfylle reformens intensjoner. Partiet har ved en rekke anledninger fremmet et totalt annerledes syn på hvordan vi skal organisere Arbeids- og velferdsetaten. Det er et syn som partiet står alene om, og som Senterpartiet ikke kan støtte. Vi tror nemlig at vettet er likt fordelt i dette landet, og vi har ingen tro på at bare staten får kontroll over assistansen til dem som trenger stønad til livsopphold, er alle problemer løst – snarere tvert imot. Vi tror at folk lokalt oppsøker Nav-kontoret fordi kontoret kjenner forholdene, vet hvor skoen trykker og kan hjelpe folk i en livskrise. 




La oss innrømme det: Det er minuser ved noen Nav-kontor, men det er store pluss ved andre Nav-kontor – og det er økende. Jeg tror at når 2010 renner ut, har vi fått på plass en organisasjon som er velfungerende. 




