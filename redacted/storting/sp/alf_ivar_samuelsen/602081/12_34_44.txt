 Interpellanten Lilletun har med rette fokusert på en viktig menneskerett, trosfrihet. De siste dagers hendelser viser at dette med tros- og livssynsfrihet står i nær sammenheng med ytringsfrihet, noe flere har påpekt. Mange av oss i den vestlige del av verden tar denne rettigheten som en selvfølge. Vi er blitt påmint at vi ikke har grunn til å gjøre det. Det er i tillegg et paradoks at mange land utenfor den kristne kultursirkel har grunnlovfestet trosfrihet. Likevel må vi konstatere at ivaretakelsen av denne rettigheten dessverre langt fra er god nok i mange av disse landene.




Utenriksministeren har i dag redegjort for at Norge har en aktiv dialog med en rekke land hvor trosfrihet burde ha bedre vilkår enn den har i dag. Jeg tror vi må være ærlige nok til å innrømme at vi har et solid stykke arbeid framfor oss før de enkelte mennesker rundt omkring i verden har de demokratiske rettigheter som vi tar som en selvfølge. Men det gir oss ingen rett til å legge mindre vekt på det viktige arbeidet med å få demokratiske rettigheter på plass.




Senterpartiet vil være en aktiv pådriver i arbeidet med å forankre trosfrihet i verdens forskjellige stater, og utenriksministeren har i dag bekreftet at det også er Regjeringens politiske mål å jobbe med dette. Men det må i tillegg være en felles oppgave for alle demokratiske krefter å videreføre og utvikle dette arbeidet for å nå et felles mål med å sikre viktige demokratiske rettigheter i en globalisert verden.




