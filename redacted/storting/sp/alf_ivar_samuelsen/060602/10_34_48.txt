 I likhet med saksordføreren mener jeg det må være betimelig å sette spørsmålstegn ved nødvendigheten av å delta i denne organisasjonen – ikke fordi man er negativ til interparlamentarisk samarbeid, men jeg tror vi må erkjenne det faktum at vi står overfor en organisasjon som er tømt for sine oppgaver. Det militære satellittarbeidet er lastet ut, instituttet for strategiske studier er borte, og Vestunionens utviklingsprogram for samarbeid om forsvarsmateriell er også borte. Igjen står vi med en parlamentarikerforsamling som saksordføreren på en utmerket måte setter spørsmålstegn ved. Er det andre forsamlinger i det totale bildet vi kanskje med fordel kunne ha deltatt i, for at vår stemme kunne høres og vi kunne være positive i bidragssammenheng?




Derfor slutter jeg meg til og understreker det som saksordføreren har sagt i presentasjonen av vedtaket, om at det er betimelig at Presidentskapet tar en gjennomgang og kommer tilbake til Stortinget med en sak om det.




