 I likhet med saksordføreren finner jeg grunn til å gi uttrykk for tilfredshet over det faktum at det er inngått en overenskomst mellom Danmark sammen med Grønlands landsstyre og Norge om avgrensing av kontinentalsokkelen i grenseområdet mellom Grønland og Svalbard.




Jeg finner grunn til å understreke at fastsetting av grenselinjen bygger på havrettens regler om maritim avgrensing, og at grenselinjen videre er basert på midtlinjeprinsippet.




Denne avtalen føyer seg pent inn i rekken av tidligere inngåtte avtaler mellom våre to land. La meg også nevne Færøyene, som vi har hatt lignende avtaler med om grenseoppgang i felles interesseområder.




Det at grenseoppgangen er basert på midtlinjeprinsippet, er i global sammenheng ikke en løsning som har tilslutning fra alle kyststater. Det er kjent at det er uenighet mellom USA og Canada om grensene i Arktis og i havområdene i Sørøst-Asia. Ikke minst har vi et uavklart forhold til vår gode nabo i øst, men samtidig ser det ut til at det er en voksende forståelse for at midtlinjeprinsippet gir løsninger som partene er villige til å leve med.




Overenskomsten som Stortinget behandler i dag, må vi kunne tillate oss å betrakte som en viktig byggestein i internasjonale avtaleverk som ytterligere styrker midtlinjeprinsippet i folkerettslig sammenheng. Forhåpentligvis blir det også en klar markering og en oppbygging av det vestnordiske samarbeidet på en rekke områder.




Avslutningsvis vil jeg – i likhet med saksordføreren – gi uttrykk for tilfredshet over å kunne konstatere at overenskomsten bekrefter det gode naboforholdet mellom Danmark, Grønland og Norge.




