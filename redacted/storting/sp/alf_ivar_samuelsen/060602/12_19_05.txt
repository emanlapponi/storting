 Interpellanten tar opp et meget viktig og kontroversielt etisk dilemma. Vel er det antydninger som går i retning av et visst parti, men jeg synes ikke det skal gi selve temaet som debatteres, de sterke overtoner. Nyhetsbildet fra Irak, og den situasjonen som har oppstått der, tror jeg fyller de fleste mennesker med dyp fortvilelse og sorg.




Den forrige taleren var inne på at det er enkelt etterpå å slå seg for brystet og si at «ja, vi handlet riktig». Det skal jeg ikke gjøre, men jeg konstaterer at vi fulgte FN-sporet, som vår tidligere utenriksminister har sagt. Det som er spesielt, er den erkjennelse som ser ut til å være til stede både i USA og i England, at grunnlaget for den inngripen som ble gjort, ikke var til stede. Man hadde ikke tilstrekkelig tillit til IAEA, verken den avgåtte eller den nåværende leder, og de antydninger til konklusjon som lå hos dem, og man valgte da å gå inn. Så brukte man et bimotiv: mangel på demokrati og menneskerettigheter.




Det er i debatten som har gått, dukket opp ytterligere et motiv, som jeg ikke skal gjøre til mitt, men som gir grunnlag for å stille spørsmålet: Var det egentlige motivet av økonomisk, energimessig karakter? Man ønsket kontroll. Jeg synes ikke vi skal fortape oss i det, men det er i alle fall med i dette bildet.




La oss likevel være enige om at grunnlaget for å gå til krig var utilstrekkelig, for å bruke et litt mildt uttrykk. Da står vi igjen med det internasjonale samfunnets rett til og mulighet til å gripe inn overfor et land som har et så uttalt diktatur som Irak hadde, og et styresett som til de grader tilsidesatte menneskerettigheter. Det er et etisk dilemma som jeg tror det ikke finnes noe fasitsvar på. Det må vurderes fra gang til gang. For de humanitære problem som krigen har skapt i Irak, bør tilsi at man har en betydelig grad av ydmykhet før man går inn i slike betente områder. Svaret er etter min oppfatning definitivt ikke en krig på falske premisser.




Jeg syntes det var interessant å høre utenriksministerens antydning om at det sivile samfunnets muligheter og våpeninspektørenes muligheter ikke var fullt ut utnyttet i den situasjonen man hadde, før man gikk til militær aksjon.




Så litt til Iran. Jeg var så heldig i går at jeg fikk en samtale med en representant for den iranske ambassade, ikke på initiativ fra meg, men på initiativ fra dem, med ønske om at jeg skulle gi uttrykk for situasjonen i Iran i dag. Uvegerlig kommer man inn på dette med menneskerettigheter. Representanten gav klart uttrykk for det positive som dialogen med Norge representerer, og verdien av den. Da jeg nevnte dette med menneskerettigheter, gav han uttrykk for at han hadde stor forståelse for vår argumentasjon. Men – som han sa – hvis vi går tilbake fem–ti år og ser på hva som har skjedd i det iranske samfunnet fra da og til nå, ser vi at det har skjedd en utvikling i positiv retning.




Når jeg tegner det bildet, er det fordi jeg tror at dialogen med fasthet og med langsiktighet er veien å gå, framfor den løsningen som ble valgt i Irak.




