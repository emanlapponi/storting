 La meg først få rette en takk til saksordføreren for godt og grundig arbeid med stortingsmeldingen. 




La meg så starte med å si at det er meget positivt at Regjeringen har lagt fram denne meldingen. Erfaringer har til nå vist at integrering av likestillingspolitikk, såkalt «mainstreaming», ikke virker. En målrettet kvinnepolitikk er nødvendig om vi skal få resultater for verdens fattigste, der flertallet er nettopp kvinner. Jeg vil også takke saksordføreren for å ha bidratt til å skjerpe både budskap og tiltak enda mer, og langt på vei har fått en samlet komite med på det. 




For Senterpartiet er det avgjørende at vår kvinnerettede utviklingspolitikk rettes inn mot å bistå til at kvinner kan ta grep om egen situasjon, og at samfunnet som et hele får nytte av kvinners kompetanse og evner. Dette gjøres gjennom å støtte kvinners organisasjoner og kvinners plass i organisasjoner. Det gjøres også gjennom å bidra til kvinnedeltakelse i alle fora og i produksjon på alle nivå - ikke bare som underbetalte arbeidere nederst på rangstigen og som jordbrukere uten rettigheter eller støttesystem.




Jeg vil også påstå at gjennom å støtte kvinners deltakelse i det politiske liv, vil bl.a. kampen for demokrati og mot korrupsjon bli styrket. Samtidig er demokratisk deltakelse av kvinner en prosess som tar tid. Senterpartiet startet i 2005 et tverrpolitisk partibyggingsprogram i Tanzania. Prosjektet skulle styrke partideltakelse nedenfra. 




Vi konstaterte at vi måtte starte helt fra bunnen av, med å opplyse kvinner på landsbygda om deres rettigheter til å delta i det politiske liv. Bare det å vite om sine rettigheter gav disse kvinnene en selvfølelse, en verdighet og en styrke til å kjempe for de samme rettighetene - kjempe for aksept i hjemmet og kjempe for å få sine plasser i de politiske prosesser. Det er ofte bedre stilte kvinner som i dag velges inn i politikken, styrer og råd. 




Det vi også opplevde, var at mange unge kvinner som lærte om sine politiske rettigheter, ble veldig tent, og de har bevart sitt engasjement og sin vilje til å kjempe, tross tidlig inngåtte ekteskap og andre forpliktelser. 




I arbeidet vårt var det krav om at det skulle være like mange kvinner som menn i prosjektet på alle nivå. Det var en langvarig kamp. Hadde partiene fått plukke ut selv, ville det verken ha vært kvinner eller ungdom med. Det hjelper kvinner i deres kamp for rettigheter å stille krav. 




Norge kan og skal bidra med å være en tydelig stemme for kvinners rettigheter, og for å styrke kvinners rettigheter ytterligere på alle nivå, både i internasjonale fora og i våre bilaterale samarbeidsforhold. Kvinner er de mest diskriminerte i nesten alle samfunn, og kvinner og jenter med såkalte avvik er enda lavere på rangstigen. Det gjelder både kvinner og jenter med funksjonshemning og kvinner med ulik seksuell legning. Gjennom å være en slik tydelig og radikal stemme skal Norge også bidra til å skape et rom for den kampen som kvinnene må kjempe og prioritere selv. 




Samtidig er ikke dette nok. Denne regjeringen grep tak i det faktum at Verdensbankens og IMFs tøffe krav til strukturrasjonalisering for lån og gjeldslette har bidratt til kutt i offentlig velferd og utdanning, som spesielt har rammet kvinner og jenter. Det samme gjelder krav om liberalisering av import og landbruksproduksjon. Når lokal produksjon undermineres av subsidiert import, er det kvinner som lider mest, kvinner som mister inntekten og kvinner som ikke får råd til å sende barna på skolen. 




Derfor er det avgjørende at Norge og Regjeringen bidrar til å hindre - og endre - internasjonal politikk som reduserer spesielt kvinners handlingsrom til å skape endring. 




Vi vet fra vårt eget samfunn at det er langt igjen til vi har likestilling, f.eks. likelønn mellom kjønn, og lik lønn mellom kvinne- og mannsdominerte yrker. Vi vet også at omfordeling av makt og ressurser mellom kjønnene krever mobilisering av gutter og menn. Bevisstgjøringsarbeid som skjer på grunnplanet, sammen med norske kvinneorganisasjoner, bl.a. på Filippinene mot handel med kvinner, er et eksempel på et slikt viktig nybrottsarbeid. Derfor er denne kvinnemeldingen velkommen og nødvendig, og vi må anta at den vil kreve oppfølging i overskuelig framtid. 




Et tydelig mål med kvinnemeldingen er at kvinner og menn skal delta på like vilkår i det økonomiske livet. Kvinner er produsenter, viktige produsenter, men har ofte begrenset kontroll over og eierskap til produksjonsressursene som de forvalter, og lite tilgang til støtteordninger og rimelige kreditter. Spesielt gjelder det innen landbruket. Det er ikke bare en frase når vi sier at den afrikanske bonden er en kvinne. Derfor er den varierte produksjonsstrukturen, med vekt på småskalaproduksjon og støtte til å benytte størst mulig grad av lokale ressurser, gjødsel, såkorn og enkle og effektive vanningssystem, avgjørende. Men det er også viktig at hun ikke utkonkurreres av subsidierte landbruksprodukter. Det er også viktig at hun ikke utkonkurreres av matvarehjelp, som altfor ofte har kommet når det har vært overskuddsproduksjon, spesielt i USA. Derfor er det bra at det de siste årene har blitt fokusert på at matvarehjelp bør være i form av økonomiske bidrag som varsomt kan brukes til å kjøpe lokal mat. Regjeringen er tydelig på denne linjen. Det er bra. Kvinner er sentrale for matvaresikkerheten i de fattige land. FNs matvareorganisasjon, FAO, anklager giversamfunn, de globale institusjoner og nasjonale myndigheter for å ha sviktet landbruksbistanden. Senterpartiet er glad for at det er et samlet storting som mener at Norge har et spesielt ansvar for å bidra til å støtte spesielt kvinner i landbruket. 




Mellom 80 og 90 pst. av familier med eneforsørgere har kvinner som forsørgere. Det ligger tunge byrder på kvinner. Barna blir dermed avhengige av én kvinnes inntekt. Disse er ofte i uformell sektor eller nederst på lønnsskalaen i formell sektor. Arbeidsrettighetene og betingelsene for disse kvinnene er ofte svært dårlige. Derfor er det avgjørende at Regjeringen følger opp retten til anstendig arbeid og arbeidsbetingelser, som definert av ILO. 




Jeg mener at Telenor-saken i Bangladesh viser at det er avgjørende at det jobbes med næringslivets samfunnsansvar, som varslet i kommende stortingsmelding. Samtidig tror jeg ikke det er nok med frivillige retningslinjer. Det må til bindende retningslinjer globalt. Samtidig viser all erfaring at det er en viktig signaleffekt at noen land går foran. Bindende minimumsstandarder bør kunne etableres for å sikre at norsk næringsliv i utlandet har plikter, ikke bare rettigheter, når de etablerer seg. 




Utdanning av jenter er kjernen til likestilling og til å styrke kvinners og jenters rettigheter og stilling i samfunnet. Men også mange kvinner har vokst opp uten tilgang til utdanning. Derfor er det avgjørende at en både legger til rette for lik tilgang til utdanning for barn og utformer relevante utdanningstilbud for kvinner, tilbud som er tilpasset deres livssituasjon og behov. 




Til slutt vil jeg understreke at kvinner, både i fredsarbeid og arbeid med humanitære katastrofer, tradisjonelt er blitt sett på som passive mottakere. De er blitt sett på som offer, og deres behov er blitt antatt av menn og av utenlandske hjelpearbeidere. Jeg tror at vi med denne meldingen har tatt et første skritt med hensyn til å se på kvinner som operasjonelle aktører. Det handler om deltakelse ikke bare når det skal tas beslutninger, men i gjennomføring også. Det er som oftest kvinner som er de hardest rammede. Samtidig er det kvinner som i størst grad kjenner til overlevelsesstrategier, formelle og uformelle strukturer - hva som kan redusere sårbarhet. Sikkerhetsrådets resolusjon 1325 om kvinner, fred og sikkerhet staker ut viktige prinsipper. Den har kommet i stand som resultat av et globalt samarbeid mellom kvinneorganisasjoner, men det er fortsatt langt igjen før perspektiver og holdninger lokalt og blant hjelpearbeidere og diplomater gir kvinner den rollen de bør ha. 




Det er fremdeles langt igjen til målet om integrering av kvinners rettigheter er oppnådd i hele utviklingspolitikken i Norge og internasjonalt. Jeg er glad for at vi nå har fått denne meldingen på plass.




