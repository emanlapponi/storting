 La meg innledningsvis få takke saksordføreren for en grundig gjennomgang av den innstillingen som ligger på bordet.




Det er med tilfredshet jeg konstaterer at det er en stor grad av enighet i denne salen om hovedlinjene i vårt arbeid. Det er fra Senterpartiets side også et sterkt ønske om at vi må få framgang i gjennomføringen av en del av det reformarbeidet som absolutt er nødvendig, og som er framhevet av andre talere.




La meg få benytte denne anledningen til å fokusere på noen felt som ikke er nevnt.




Det har vært jobbet med å få i stand et sentralt Emergency Response Fund, og jeg er glad for å konstatere at vi fra norsk side har vært en av foregangsnasjonene. Hvis ikke jeg tar feil, er det lagt på plass ca. 250 mill. kr. Jeg tror vi i tillegg må påta oss et arbeid for å prøve å aktivisere andre nasjoner, for det var en betydelig grad av enighet etter den store tsunamikatastrofen om at vi måtte få på plass et slikt fond for å kunne få til en effektiv innsats de første timene etter en katastrofe. Jeg håper og tror at vi kan være i stand til å fortsette det arbeidet.




Et annet viktig felt er arbeidet med havretts- og fiskerispørsmål. Der vil jeg understreke viktigheten av det Regjeringen gjør i sitt arbeid med å få til legitime, bærekraftige fangstmetoder, og arbeidet med å få stans i ulovlig, ureglementert og urapportert fiske. Det er alarmerende når vi ser at 80–90 pst. av det som er de maritime ressurser som er nyttbare for menneskeheten, faktisk er overbeskattet. At vi er så heldige at vi har et lite hjørne av vår klode, den nordlige delen av Norskehavet og Barentshavet, der vi har – og vi skal ikke skryte for mye av oss selv – noenlunde kontroll og balanse, er bra, men la oss jobbe videre med det mål å få til en skikkelig forvaltning av den øvrige delen av verdens ressurser. Jeg konstaterer med glede at det jobbes med å få avklart yttergrensen for den norske sokkelen og få det med i Havrettstraktaten. Det er et arbeid som er veldig viktig, og som vi vil se aktualisert i tida som kommer.




I likhet med saksordføreren hadde jeg den glede å få være med på et møte med Chiles president, som med et smil konstaterte at også Chile er med på arbeidet med å få et forbud mot klasevåpen. Der synes jeg at vi har gjort en god innsats, og jeg håper at vi klarer å holde ved like intensiteten i det arbeidet i tida som kommer – fordi det er nødvendig. Det siste som skjedde i Libanon, viser tydelig hvilke ulykkelige konsekvenser det har for de menneskene som blir truffet av slike våpen.




Jeg er også glad for at Norge gjør et tydelig arbeid – og har en tydelig rolle – for å få i stand bindende avtaler om spaltbart materiale. Det gjøres et viktig alliansearbeid for å sette i gang internasjonale forhandlingsprosesser for å nå de mål vi har. Det er også gledelig å konstatere at Norge har en aktiv rolle i arbeidet for å få til internasjonale patentavtaler i tråd med konvensjonen om biologisk mangfold. Vi står på trygg og god grunn i det arbeidet, og jeg tror FN i tida som kommer, tydeligere enn tidligere vil se at rollen er nødvendig.




