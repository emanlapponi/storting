 (ordfører for saken): Stortinget har fått seg forelagt vedlegg VI til Antarktistraktaten, en traktat om miljøvern av 4. oktober 1991. 




Traktaten er et omfattende dokument, som legger opp til en betydelig ivaretakelse av miljøet i dette sårbare området. Det er definert som et verneområde og et område som skal forbeholdes fred og vitenskapelig forskning.




Behandlingen i dag er som sagt en videreutvikling av traktaten fra 1991. Det som er viktig å få på plass nå, er at den pålegger forurenser å rydde opp, alternativt er det muligheter for å få andre til å rydde opp mot at forurenser ved skadebot dekker skadeomfanget. 




Vi konstaterer at Antarktis er blitt interessant i reiselivssammenheng. Ikke minst var et norsk skip, hurtigruteskipet «Nordkapp», på sightseeingtur fra Chile og fikk en grunnstøting, og det kunne jo ha endt med en miljøkatastrofe hvis ikke lykken hadde stått skipet bi på en slik måte som den gjorde. Det viser med all tydelighet hvor viktig det er å få dette vedlegget på plass. 




Det som imidlertid må være et langsiktig overordnet mål, er å komme lenger enn kompromisset som vedlegget innebærer. For dette vedlegget gjelder turisttrafikk og turistskip. Det langsiktige målet må bli at all virksomhet i Antarktis blir underlagt de samme strenge krav om en fullstendig opprydding. Bare det kan tilfredsstille hensynet til den sårbarheten som vi har i dette aktuelle området.




Med disse kommentarer anbefaler jeg komiteens enstemmige innstilling.




