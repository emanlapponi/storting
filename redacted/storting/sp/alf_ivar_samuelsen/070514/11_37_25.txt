Først vil jeg rette en takk til interpellanten som har tatt opp dette temaet, og som stiller spørsmålet: Hva kan Kultur- og kirkedepartementet bidra med i forbindelse med 150-årsjubileet for Knut Hamsun?




Jeg er glad for at statsråden så klart skisserte rammen rundt den begivenheten som skal finne sted i 2009, at vi får en internasjonal dimensjon, og at vi får markert kanskje en av våre mest profilerte forfattere i nyere tid.




Jeg vil fokusere på det som har skjedd i arbeidet med å få realisert et Hamsun-senter i Hamarøy. Dette er en sak som man lokalt og fylkeskommunalt har jobbet med i snart 15 år. Kommunen har fått på plass sin økonomiske del, fylkeskommunen har gjort det samme. I budsjettet var det lagt inn en sponsorinntekt som var litt vanskelig å få på plass, fordi sponsoren ville at det statlige bidraget skulle være klart og tydelig med for at de skulle bidra. Det har man nå løst på den måten at fylkeskommunen har garantert for en full sponsorpott. Da blir det spennende å se hva statsråden vil gjøre i tiden som kommer.




I likhet med foregående taler vil jeg gjøre oppmerksom på at den kjente amerikanske arkitekten Steven Holl nå har tegnet et komplett Hamsun-senter. Det byggverket blir et godt symbol på forfatteren og hans livsverk, i et område der forfatteren og hans bøker har blitt sterkt preget av det folket og den naturen han har møtt. Nettopp derfor er det så viktig å få et Hamsun-senter i dette området.




Rammen rundt Hamsun-senteret er den beste, og sponsorbidragene er nå formelt sett på plass gjennom den fylkeskommunale garantien. Derfor håper jeg at vi kan få den siste biten på plass – en endelig avklaring fra departementet om at det statlige bidraget på 32 mill. kr er klart, og at bygging kan starte. Vi har veldig knapp tid for å realisere et slikt bygg innenfor den tidsrammen som står igjen.




