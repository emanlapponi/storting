  Jeg har følgende spørsmål
til fiskeriministeren:

«Bestanden av kongekrabbe har i stor
grad ødelagt Varangerfjorden for fiske med garn, da fiskerne
får garnene fulle av krabbe med ødelagte garn
som resultat. I dag drives kun svært begrenset forskningsfangst
av kongekrabbe. I forbindelse med fiskeriforhandlingene
med Russland i fjor foreslo forskere i den russiske delegasjonen
en fangstkvote på 300 000 krabber, noe den norske delegasjonen
ikke aksepterte. 

Hvorfor ble ikke det russiske forslaget fulgt
opp, og vil Norge i framtida lytte til russiske kvoteforslag?»

  Jeg takker statsråden for svaret.
Jeg må nok innrømme at spørsmålet
mitt kunne ha vært litt annerledes formulert, men vi kom
da til poenget. Og det er jo dette det dreier seg om: Er det vilje
til å øke uttaket av kongekrabbe?

Jeg har et tilleggsspørsmål,
og det går på at russerne på 1960-tallet
satte ut krabbe i Kvitsjøen. Forelå det da en
forespørsel fra Russland? Ble det akseptert av Norge som
naboland at de skulle få sette ut denne krabben, som ikke
hører hjemme i Barentshavet, og som nå har spredd seg
nedover norskekysten, har ødelagt Varangerfjorden totalt
for garnfiske og brer seg videre nedover kysten? Dette er et problem.

Spørsmålet mitt er, som jeg
sa: Ble dette akseptert av Norge? Er det skrevet noen avtale om
at vi aksepterte dette fremmedelementet i norske farvann?

 Jeg takker statsråden for svaret.
Det var som jeg fryktet. 

Jeg forstår ikke den underdanigheten
som vi hele tiden skal vise overfor Russland, som har innført
et nytt element i Barentshavet som ødelegger fjord etter
fjord og tar næringsgrunnlaget bort fra kystfiskerne. Og
så skal vi attpåtil ikke høste av dette.
Det kan gjøres om fra en plage til en ressurs. Folk kan
leve godt av å fiske kongekrabbe.

Miljøverndepartementet har kommet
med et forslag om å utrydde krabben, noe som sannsynligvis
er urealistisk. Hvis man skal gjøre noe slikt, må det
settes i gang et storstilt fiske. Grunnen til at Miljøverndepartementet foreslo
dette, er at krabben har en parasitt som kan angripe torskeyngel
f.eks. Hvordan stiller statsråden seg til et slikt spørsmål? 

Det er opplagt at Norge har en særstilling
her når krabbene er satt ut i strid med norske interesser,
og i verste fall kan karakteriseres som miljøkriminalitet.

 Jeg har et nytt spørsmål
til fiskeriministeren:

«I bladet Fiskaren 28. april 2000
går det fram at gytebestanden av norsk-arktisk torsk er
blitt redusert med     70 pst. siste år. Dette framgår
av et notat Fiskeridepartementet har mottatt fra Havforskningsinstituttet.
Beskatningsmønsteret i dag er i stor grad konsentrert om
ungfisk, og må karakteriseres som uklokt. 

Bekymrer denne situasjonen statsråden,
og hvilke tiltak er tenkt iverksatt for å snu utviklingen?»

  Jeg takker statsråden for svaret.

Jeg må si med Petter Dass:

«Skuld
torsken os feile, hvad havde vi da»?

Det er jo det som er det store problemet. Hvis
torskebestanden i Barentshavet blir så redusert at det
går ut over kystbosetningen, er vi ute å kjøre.
Vi har voksende bestander av sel, vi har voksende bestander av hval,
og vi har sterkt overfiske – vil jeg kalle det – på småfisk
i Barentshavet. 

Det må være opplagt at man
må angripe der det er mulig å angripe. Det å redusere
fisket av småfisk er jo å gjøre et krafttak,
likeså en reduksjon av sjøpattedyr, for hvis vi
fisker ned torskestammen på et lavmål og fortsatt
opprettholder den samme veksten i sjøpattedyrene, står
vi overfor en katastrofe på linje med det som skjedde på Newfoundland.

  Den forrige fiskeriminister nedsatte et utvalg
som skulle evaluere den situasjonen som allerede da var i syne.
Den kommisjonen har – for å si det litt uærbødig – kokt
ut i kålen. Det kunne vel antakelig ha kommet fram anbefalinger
hvis arbeidet hadde vært fulgt opp. Sentrale forskere som
har gjort en god jobb i hvalsaken, ble satt på ryddejobben,
og det var en evaluering av hva som i realiteten foregår
i forskningsmiljøet – og i det hele tatt bestandsvurdering.

Vil fiskeriministeren muligens blåse
liv i den gruppen som var nedsatt, og kanskje få gjort
den jobben som var påbegynt, som jeg så uærbødig
sa kokte ut i kålen?

