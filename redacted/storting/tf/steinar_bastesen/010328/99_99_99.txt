  Jeg har følgende spørsmål
til forsvarsministeren:

«Aftenposten skriver 17. mars 2001
at kontreadmiral Kjell-Birger Olsens kandidatur til en toppstilling
i NATO er trukket. Årsaken skal være kontreadmiralens uttalelser
til pressen om nedleggelse av MTB-våpenet og viktigheten
av overvåkingen av havområdene våre. 

Mener statsråden det er bedre at denne
stillingen går til andre land framfor Norge for å vise
at brudd på «pålegget» om munnkurv
i forhold til Forsvarsstudien 2000 vil få konsekvenser
for vedkommende offiser, og hvilken ytringsfrihet har offiserer
etter dette?» 

  Jeg har et tilleggsspørsmål. 

Ministeren har tidligere uttalt at han ikke
oppfatter situasjonen dit hen at offiserskorpset er pålagt
munnkurv. Jeg har så langt verken sett eller hørt
at stadig tjenestegjørende offiserer har deltatt aktivt
i debatten om det fremtidige forsvar – selv 

før 

overleveringen av forsvarssjefens
innstilling. Forsvarets kystradar og oppgaver i forbindelse med
kystovervåking omfattes ikke av innstillingen, men det
at det er taust om dette, er ikke det en indikasjon på at
situasjonen kanskje er en noe annen enn det ministeren har oppfattet?

  Jeg har enda et spørsmål. 

Som ministeren forstår, har mine kilder
forklart at det fra høyeste nivå i Forsvaret er
gitt ordre om tilbakeholdenhet med informasjon. Dette har sikkert
en forklaring, men det er uheldig at det i den demokratiske prosessen som
pågår, er uoverensstemmelser mellom ministerens oppfatning
av situasjonen og de signaler som tilflyter Stortinget. Det må være
klart at ministerens og Stortingets forventninger er de samme. 

Vil forsvarsministeren ta initiativ til å informere
offisersstanden om de forventninger forsvarsministeren og Stortinget
har, hva angår diskusjoner i det åpne rom?

