  Jeg har følgende spørsmål
til fiskeriministeren:

«Merking og vedlikehold av merkene
i våre farleder har etter kystbefolkningens oppfatning
over lang tid gått tilbake. Standarden er svekket, og en
rekke staker og andre merker trenger fornyelse. I tillegg
kommer behovet for økt lysmerking i hurtigbåtleder
og opprusting av lysmerking i eksisterende leder for den mindre
kystflåten. 

Ser statsråden dette problemet, og
hva tenkes gjort for å bedre forholdene?»

  Jeg takker statsråden for svaret.
Han er i den unike situasjon at han nå sitter som fiskeriminister
og kan gjøre noe med dette problemet. Han kommer fra et
distrikt der dette er påtrengende. Der er leder, som jeg
nevnte i stad, som mangler merking, og der er leder som har merker
som trenger å vedlikeholdes. Dette gjelder nordover hele
Helgelandskysten. Vi har behov for lysmerking av en ny led på vestsiden
av Vega – og behovet for å få den leden
på plass har vært der helt siden Harald Warholms
tid. 

Men jeg skal gi statsråden et godt
råd. Jernstaker med refleks, altså vanlige støtter,
gror ned av mingle. Var det ikke en idé å la noen
skoleungdommer om sommeren få en tjærekost og
en bøtte med hvitmaling, sette dem i en båt sammen
med en øyværing og sende dem ut for å skrape
vekk mingle og bre tjære på disse støttene
og male tregrindene hvite, så det blir seendes ut i leden nordover
kysten? Som det er nå, vitner det om forfall rett og slett.
Og det koster lite penger!

  Jeg må ha enda en liten kommentar
til slutt. 

Det er fint at statsråden tar med
seg forslaget mitt til departementet. Det behøver ikke å koste
flere tusen kroner dagen, som det koster å ha en båt
fra Kystverket liggende og gjøre vanlig vedlikeholdsarbeid
på disse sjømerkene. Dette er en utmerket sommerjobb
for ungdommen. 

Men det er en ting til som jeg vil peke på,
og som bør prioriteres. På kysten har vi flere
steder hvor stakene er brukket under vannskorpen og i realiteten
er en fare for den mindre kystflåten som ferdes i ledene
ute i distriktene. Der må det gjøres noe. Jeg
er klar over at det er veldig væravhengig, men det er også snakk
om å se på værmeldingene og være
fleksibel, slik at man får satt opp nye staker når
de rett og slett er knekt. 

Selvfølgelig er ikke dette et problem
som bare gjelder Helgelandskysten og Rørvik-området,
men det gjelder hele kysten – og vi har en lang, lang kyst,
så det er utrolig mye arbeid. Og så er det da
spørsmål om å kunne gjøre ting
på en utradisjonell måte.

