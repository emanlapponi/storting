  Jeg har følgende spørsmål
til fiskeriministeren:

«Vår nytilsatte kystdirektør
hevder i Aftenposten at Kystverket har ansvaret for overvåking
av kysten i fredstid og Forsvaret i krigstid. Det er vel slik at
Kystverket har et ansvar for å overvåke og veilede
skipstrafikk for derigjennom å verne miljøet i
særlig utsatte områder. 

Kan kystdirektørens avisinnlegg tolkes
dit hen at Kystverket ser seg om etter flere oppgaver som skal løses,
basert på brukerfinansiering og økte kostnader
for en allerede presset næring?» 

  Jeg takker for svaret og har et tilleggsspørsmål
til fiskeriministeren.

Kystdirektøren hevder at trafikksentralene
med ekstra investeringer kan benyttes for å overvåke
hele kysten. Alle trafikksentraler er plassert i Sør-Norge.
Jeg antar at det ikke vil være tilstrekkelig med to mann
på vakt dersom en trafikksentral skal ha ansvaret for overvåking
av hele kysten. Har ministeren noen formening om hvor mye ekstra
personell det er snakk om?

  Jeg har et tilleggsspørsmål til.

I kystdirektørens artikkel refereres
det også til bruk av fremtidig AIS-system, som først
vil være fullt utbredt i 2007. Det synes også som
om kystdirektøren mener at bruken av AIS er mer kostnadseffektivt
enn radarovervåking. Det vises også til et prisoverslag.
Jeg antar at overslaget er basert på bruk av Forsvarets
infrastruktur, og at det er Forsvaret som skal ta ansvaret for driften
av dette. 

Har fiskeriministeren noen formening om hvordan man
skal oppta fartøyer som ikke omfattes av bestemmelsen om
bruk av transponder, eller de fartøyene som velger å skru
av det systemet? 

