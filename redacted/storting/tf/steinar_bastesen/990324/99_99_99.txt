  Først må jeg si at jeg beklager
at jeg glemte å ta på meg jakke da jeg gikk på talerstolen.
Jeg får håpe at man bærer over med meg.
Det er jo regel at man skal bruke jakke på talerstolen.
Jeg glemte det i farten. 

Jeg har følgende spørsmål
til samferdselsministeren:

«Hurtigruta har siden etableringen
blitt betraktet som Rv 1 og det viktigste transportmiddel på kysten
for folk og gods. Hurtigruteselskapene har mottatt store statlige overføringer
for at denne kommunikasjonen skal være åpen. Transport
av fisk har vært et av hovedelementene, men de nye hurtigrutene
er innrettet slik at de ikke tar fersk fisk på nordtur.
Dette skaper store problemer for enkelte fiskeprodusenter. 

Hva kan statsråden gjøre
for å bedre dette forholdet?»

  Jeg takker statsråden for svaret,
men jeg er ikke fornøyd med det.

Det er rart at en samferdselsminister ikke
kan gripe inn og pålegge selskapene å forandre
rutiner ved transport av disse varene – det er varer med
marginale fortjenestemuligheter. Det gjelder spesielt lever og rogn
som skal fraktes nordover for videre produksjon, men det kan også gjelde
fersk laks, laksefileter og andre fiskeprodukter. 

Å gå over til flyemballasje på hurtigruta
vil for kystbefolkningen og fiskeprodusentene være en uvirkelig
situasjon. Det måtte gå an å henstille
til hurtigruteselskapene i det minste å sette inn en container
på dekket som de kan plassere disse ferskvarene i. Det
er et stort økonomisk problem for dem det gjelder.

