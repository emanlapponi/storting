  Jeg har et spørsmål til
kirke-, utdannings- og forskningsministeren:

 «Et utvalg foreslår en total
omlegging av de tekniske fagskolene i Nordland. I stedet for undervisning
i klasserom forslår utvalget en kombinasjon av fjernundervisning,
fellessamlinger og veiledning. Blant annet rammes skipperutdanningen
ved Nordland Fiskerifagskole av denne omleggingen. Høringsfristen
er satt til en uke, og Sjøfartsdirektoratet, som utsteder
sertifikater til skippere, er ikke høringsinstans. 

Synes statsråden denne omleggingen
vil gi en forsvarlig skipperutdanning i Nordland?»

  Jeg takker for svaret. Jeg skjønner
at ministeren er positiv til nye metoder og til det som foregår
når det gjelder utvikling. 

Norskekysten er en vanskelig og krevende kyst,
med trange farvann, der det kreves både snarrådighet
og sjømannsskap. Statsråden forsvarer læreplanen.
Etter læreplanen ved den forannevnte fiskerifagskole går
bl.a. en stor del av tiden med til å lære å deklamere
dikt. Synes statsråden at diktlesing er et egnet virkemiddel
i en krisesituasjon på norskekysten?

  Jeg takker igjen statsråden for svaret,
og konstaterer at han er enig med meg i at det er andre virkemidler
som må tas i bruk enn diktlesing når det står
på i trange farvann. Ja, det er vel enkelte som påkaller
ikke bare de høyere makter, men også underjordiske
makter – om vi skal nevne det.

Men det er urovekkende det som foregår
med de læreplanene som man har fått seg forelagt,
og som blir forandret gang etter gang uten evaluering. Det skal
eksperimenteres, og en skal finne opp hjulet på nytt igjen,
for å si det på en teknisk måte.

Vil statsråden ta et initiativ sammen
med næringen for å evaluere skipperutdanningssystemet
ved fiskerifagskolene for å få en best mulig utdanning
av fiskeskippere, for det er det som er viktig for fiskeflåten
iallfall?

