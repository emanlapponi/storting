 Jeg har et spørsmål til samferdselsministeren:

«4. januar 2000 ble helsevesenet anmeldt
for å ha landet med helikopter på landingsplassen
utenfor Sandnessjøen sykehus. Om bord befant det seg en
pasient som trengte rask behandling. Landingsplassen har vært
i bruk i ca. 10 år og er regnet som trygg og sikker. En
av sykehusets naboer har klaget på støy, og etter
en langvarig tvist har Samferdselsdepartementet av miljømessige årsaker
nektet landingsplassen godkjenning. 

Synes statsråden at det er riktig
at miljøhensyn skal gå framfor hensynet til liv
og helse?»

  Jeg må få lov til å korrigere statsråden
når han sier at det er klage fra 

naboer

.
Det er klage fra én nabo. Derimot foreligger det en underskriftsliste,
hvor alle de andre naboene har skrevet under på at de aksepterer
landingsplassen.

Når det er snakk om støy,
og hvis det er farlig med støy, skulle man ikke tro at
man kunne lande i nærheten av et sykehus som er fullt av
syke mennesker. Så det kan ikke være det som er årsaken,
det må være andre grunner til stengingen. 

Stengingen av denne landingsplassen kan bety
at departementet blir ansvarlig for at liv går tapt. Mitt
spørsmål blir da: Vil statsråden ha ansvaret
for at det kan gå liv tapt ved at landingsplassen blir
stengt? Vil han i nærmeste framtid ta et initiativ for å omgjøre
det vedtaket?

  Jeg konstaterer at statsråden er
villig til å påta seg ansvaret for at liv går
tapt. Det minste en kunne forvente, var at departementet tok et
initiativ i denne saken og hjalp til med å finne en alternativ landingsplass.
Inntil en slik landingsplass er etablert, er det min klare oppfatning
at dispensasjon fortsatt burde ha vært gitt. 

Min kommentar til slutt: Vil departementet
gjøre noe for å få til et annet alternativ?

 Jeg har et spørsmål til kulturministeren:

«NRK2 markedsfører seg nå stort
som «filmkanalen». Mesteparten av filmer NRK sender,
blir nå vist på NRK2. Blant annet er en «institusjon» som
mandagsfilmen på NRK1 borte. Det er enda 14 pst. av husstandene
i Norge som ikke får inn NRK2, i enkelte fylker er dekningsprosenten
enda lavere. For eksempel har Nordland en dekningsprosent på 66
pst. Lisensen er den samme overalt, og folk betaler for en vare
de ikke får. 

Synes statsråden det er riktig å gjøre
slike endringer i programtilbudet når dekningsprosenten
for NRK2 er så lav?»

  Når jeg har tatt utgangspunkt i 66 pst.
dekning, som er NRKs tall, er det også basert på kabel-
og paraboldekning. På landsbasis er det bare 29 pst. dekning
direkte fra de 25 stasjonene som er jordbasert, pluss en på Svalbard.
Det er kun 25 sendere plassert rundt om i landet. I Nordland – det
lengste fylket i landet – har vi én eneste sender,
og den er plassert i Salten. 

Jeg har også TV hjemme, men jeg har
ikke til dags dato fått inn NRK2. Jeg har ikke parabol
eller kabel, og jeg akter ikke å kjøpe det heller,
men jeg betaler lisens og det synes jeg er veldig urettferdig. Utenriksmagasinet, som
var en veldig nyttig sending på søndagene, er
også flyttet. Mandagsfilmen er også tatt bort. 

  Det var en merkverdig måte å se
kringkastingsavgiften på, ikke å anse den som
en inntekt for NRK. Det er jo NRK som får pengene! Det
går ikke en øre av de pengene til verken TvNorge,
som jeg får inn i min stue, eller TV 2, så det
går ikke an å sammenligne det med årsavgiften
på bil – den var for lettvint. Kunne ikke statsråden
ha gjort såpass som å spørre Norkring
om hva det vil koste å bygge ut et sendenett som kan gi
hele landet 80 pst. dekning? Det minste statsråden kunne
gjøre, var å spørre Norkring: Hva vil
kostnaden være? Og så kunne en spørre
om Stortinget var villig til å betale for at det norske
folk skal få se TV og NRK2. For det er tross alt i dette
huset vi avgjør om det skal bygges ut eller ikke. Det minste
statsråden kunne gjøre, var å få rede
på hva det ville koste å få 80 pst.
dekning for landets befolkning. 

