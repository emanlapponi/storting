  Jeg har følgende spørsmål
til fiskeriministeren:

«I de senere årene har vi
opplevd at trålkonsesjonene er konsentrert på færre
og færre hender. Vi ser også en tendens til at
konsesjonene forsvinner ut fra Nord-Norge, og dette problemet forsterkes
ytterligere ved at leveringsplikten ikke overholdes.

Ser statsråden dette som et problem,
og hvilke tiltak ser han for seg igangsatt for å stanse
denne utviklingen?»

  Jeg takker statsråden for svaret,
som var klargjørende på den måten at
han deler mitt syn når det gjelder en differensiert flåtegruppe.
Allikevel ser vi i dag at uthuling av deltakerloven med dispensasjoner
gir en uønsket konsentrasjon av rettigheter på få hender.
Ved utvidete dispensasjoner vet vi ikke ordet av det før
trålerrederiene er på børs, og hvis det
skjer, da er vi ille ute å kjøre. 

Min største bekymring er imidlertid
det som skjer innenfor kystflåten, og de rettighetene som
er tildelt båter som også konsentreres på færre
ved omgåelse av regelverk. Hva har statsråden
tenkt å gjøre med det?

  Jeg takker igjen statsråden for svaret.
Vi er enige også på det punktet. Her gjelder det å passe
på, for det er en uønsket utvikling som har pågått
i løpet av de siste ti årene. 

Jeg skal komme med en saksopplysning: Statsråden
er sikkert kjent med den rapporten som nylig er kommet fra Finnmark,
hvor det fremgår at 15 av 19 trålere bryter leveringsforpliktelsene
som de har overfor anlegg i Finnmark. Det er bekymringsfullt. 

En annen ting, som kanskje er litt på sidelinjen:
I bladet Fiskaren av 28. april står det at gytetorsken
har blitt redusert med 70 pst. siste år. Her er
visst rikelig å bli fattig av. Jeg håper statsråden
er enig med meg når jeg anmoder om at her må drastiske
tiltak iverksettes.

  Jeg har følgende spørsmål
til landbruksministeren:

«Ifølge Brønnøysunds
Avis 26. april 2000 foreslås jordskiftekontoret i Brønnøysund
nedlagt og slått sammen med kontoret i Mosjøen.
Nedleggelse av kontoret i Brønnøysund vil medføre
en betydelig svekkelse av servicen overfor publikum. De fleste jordskiftesakene kommer
fra kommunene Sømna og Brønnøy. Skal
disse sakene behandles i Mosjøen, innebærer det
en reiseavstand på 17 mil, for enkelte kommer ferje i tillegg. 

Er planene om nedleggelse i tråd med
den organisering av jordskiftekontorene departementet ønsker?»

  Jeg takker statsråden for svaret,
og jeg er klar over at det har vært nedsatt en prosjektgruppe.
Jeg har den oppfatning at initiativet til sammenslåingen
i sin tid kom fra fylkeslandbrukssjefen i Nordland. 

Helgeland er et stort distrikt. Vi har også interessene til
ytterkommunene å ivareta, ikke minst Vega-området, som
er på Sør-Helgeland. Nå er jeg ikke sikker
på om Alstadhaug og Herøy også ligger
på den sørlige delen eller om det er på den
nordlige delen. Men det er betenkelig dersom kontoret blir flyttet
inn til Mosjøen. Det er 17 mils reiseavstand,
og for folk ute i ytterdistriktene som også har behov for
behandling i jordskifteretten, er en slik sentralisering en veldig
dårlig løsning.

  Jeg takker statsråden for svaret,
og jeg er glad for at han skal ta synspunktene mine med i den videre
behandlingen når prosjektgruppen er ferdig. 

Service for publikum er viktig. Vi er samlet
her i dette huset for å ivareta interessene til den vanlige
norske velger. Den forrige regjering skiltet jo med at det var serviceerklæringer
som skulle være svaret på de fleste problemene.
Vi har ved flere anledninger fra denne talerstolen gitt uttrykk
for at det er ikke det folk trenger; folk trenger en løsning
på de sakene de har under utarbeidelse. Spørsmålet
mitt blir da på nytt til landbruksministeren: Er det serviceerklæringer
som skal være svaret på de fleste søknadene
som skal behandles?

