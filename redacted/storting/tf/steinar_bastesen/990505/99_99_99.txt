 Jeg har følgende spørsmål
til fiskeriministeren:

«Fiskeriforvaltningen og Havforskningsinstituttet
sliter med sin troverdighet i bestandsanslagene, spesielt på torsk
og sei. De beregningsmodellene som brukes, inkluderer ikke det fiskekonsumet
som de store sjøpattedyrene står for. I tillegg
trenger Havforskningsinstituttet data fra uavhengige observatører
som tar prøver på fartøy under aktivt
fiske.

Hva vil statsråden gjøre
for å få en bedre forskning og forvaltning?»

  Jeg takker statsråden for svaret.

Jeg registrerer at Havforskningsinstituttet
nå er i ferd med å beregne data for sjøpattedyrenes
konsum. Jeg vil opplyse statsråden om at modeller allerede
ligger ferdig hos Fiskeriforskning i Tromsø. De har utarbeidet
og gjort ferdig modeller i forbindelse med det store sjøpattedyrprogrammet.
Var det ikke en tanke at Havforskningsinstituttet henvender
seg til Tromsø og får de beregningene, slik at
de i det minste kunne spare penger på det arbeidet, og
kanskje få penger til overs til observatører som kan
gå om bord i fartøy under aktivt fiske? For problemet Havforskningsinstituttet
har, er at de har ikke penger til å sende ut observatører
som kan samle inn data. Det er grunn til å anta at det
er store avvik mellom det som faktisk fiskes, og det som blir registrert
som landet. Det skaper usikkerhet.

 Jeg takker igjen statsråden for svaret.
Men jeg er ikke fornøyd, for de opplysningene jeg har fått,
går akkurat på det at Havforskningsinstituttet ikke
har konsumet til sjøpattedyrene i sine modeller. Når det
finnes nøyaktige data hos en fiskeriforsker ved Fiskeriforskning
i Tromsø, er det underlig for meg å registrere at
Havforskningsinstituttet ikke bruker dem. Det er anslagsberegninger
som nå legges inn i beregningsmodellene, og det er noe
helt annet enn forskningsresultater som beviselig finnes i Tromsø.

Den samme forskeren sier til meg at ved å få observatører
ut på båtene i aktivt fiske – det kan
dreie seg om tre-fire mann som kan ambulere rundt om – så ville
de fått et mye bedre beregningsgrunnlag. Men de har ikke
penger til det. Ville det ikke ha vært positivt om statsråden
hadde sagt at dette gjør vi?

 Jeg har et nytt spørsmål
til fiskeriministeren: 

«Et nytt Lofotfiske er nå avsluttet
med middelmådige resultater. De målinger som forskerne
har foretatt av gytestammen indikerer et voldsomt sprik
i forhold til det modellen viser. Store deler av den gytende skreien
gytte på Moskenesgrunnen i år som tidligere år,
i slutten av mars og begynnelsen av april. Samtidig ble det drevet
et intenst bunntrålfiske på den gytende fisken.

Mener statsråden det er fornuftig å bruke
trål på gytefelt, og burde ikke dette fisket stoppes
i gyteperioden?»

 Jeg takker statsråden for svaret,
og konstaterer at han ikke ser trål som noen stor fare på gytefelt. 

Når det gjelder akkurat Moskenesgrunnen,
fungerer den sonen slik at når garnbåtene drar
opp garnene, er trålerne der og tar feltet med én
gang. Det var det som skjedde i vinter. 

Men dersom statsråden mener at trål
ikke er skadelig på gytefelt, da er det vel i orden at
man tråler både på Henningsværstraumen
og på Hølla, og for så vidt også på Nappstraumen
og på Breivikfjorden? Det er også gytefelt.

  Jeg takker statsråden for svaret,
og jeg deler delvis hans oppfatning. 

Når det gjelder forbudet mot tråling
innenfor 4 mil, er det jo nettopp av hensyn til at trål
er et meget aktivt redskap, og dermed for å beskytte bl.a.
gytebestanden. Det er da litt underlig å registrere at
fisk som gyter konsentrert i en kort periode – det dreier
seg om ca. tre uker – er mindre utsatt for skade av trål
utenfor 4-milsgrensen enn innenfor. Det dreier seg om som jeg sa,
et meget aktivt redskap, og det er iallfall etter fiskernes syn,
og sikkert også etter fiskeriministerens syn hvis han tenker
seg om litt og går i seg selv, opplagt at å fiske
på et gytefelt med trål, skader gytinga langt
mer enn om en drar line, garn eller for så vidt også juksa.
Om statsråden ikke tør å si det i Stortinget,
er jeg sikker på at vi blir enige når vi kommer
inn i kafeteriaen.

