  Jeg har følgende spørsmål
til statsråden:

«Norges veterinærhøgskole
har nasjonalt ansvar for utdanning av veterinærer og for
veterinærmedisinsk forskning. Norges veterinærhøgskole
skal fremme et etisk forsvarlig dyrehold og en sunn dyrebestand
og sikre matvaretryggheten for mennesker og dyr. 

Hvilke tiltak tenker statsråden å iverksette
for å styrke veterinærutdanningen og forskningen
ved Norges veterinærhøgskole for å beskytte
landet mot trusselen fra epidemiene som herjer i Europa, og som
truer vår matvaretrygghet, dyrehelse og folkehelse?» 

  Jeg takker statsråden for svaret.

Jeg har følgende oppfølgingsspørsmål:
I 1996 ble forholdene ved Norges veterinærhøgskole
evaluert av en komite utnevnt av European Association of Establishments
for Veterinary Education. Komiteen konkluderte bl.a. med at «det
er urealistisk å forvente at de norske studentene skal
bli kompetente veterinærer under dagens forhold».
Fem år senere har fortsatt lite blitt gjort for å bedre
forholdene, de er tvert imot blitt verre.

Mener statsråden at det er forsvarlig
at det fortsetter på dette nivået i lys av den
viktige oppgaven veterinærene har i dagens samfunn, og
de stadig økende kravene til kunnskap og kompetanse som
samfunnet stiller til denne yrkesgruppen?

  Jeg takker igjen for svaret.

Jeg har enda et oppfølgingsspørsmål. 

Landbruksministeren har sagt at Regjeringen
er villig til å bruke flere hundre millioner kroner til
overvåking og diagnostikk av prionsykdommen kugalskap,
BSE. Det mangler fremdeles grunnleggende kunnskaper om denne sykdommen.
Det er også kjent at de diagnostiske metodene en har i
dag til å påvise sykdommen, har flere svakheter.
Det er derfor et stort behov for mer forskning på nettopp
dette området.

Hvordan kan statsråden, som har ansvaret
for den veterinærmedisinske forskningen, da forsvare at
det ikke skal brukes en eneste krone til forskning på denne
sykdommen, mens enorme summer skal brukes til kortsiktige tiltak?

