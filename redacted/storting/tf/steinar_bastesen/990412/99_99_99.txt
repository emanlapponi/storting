 Jeg registrerer at saksordføreren ikke finner det bryet verdt å legge fram innstillingen i denne saken. Når jeg er ferdig med mitt innlegg, tror jeg han kommer til å angre på det. 




Jeg ser at komiteen foreslår at forslaget mitt blir vedlagt protokollen. Det er ikke akkurat et dårlig forslag. Men jeg ser helst at det blir gjort om til et oversendelsesforslag – og foreslår det. 




Begrunnelsen for forslaget som er fremmet, er å få vurdert de samfunnsmessige konsekvensene av bruken av denne loven sett i relasjon til revidert landsplan for nasjonalparker i St.meld. nr. 62 for 1991-1992, som ble behandlet i 1993. 




Jeg har registrert at Miljøverndepartementet i sitt brev til komiteen i en lett harselerende tone peker på at jeg har skrevet at Miljøverndepartementet har fått fullmakter til å iverksette de planer som måtte være aktuelle i forbindelse med behandlingen. De peker på at det er 

Regjeringen 

som har fått den fullmakten i forbindelse med kongelige resolusjoner. Selvfølgelig er jeg klar over det. Så det er ikke noen stor overraskelse. Men det ligger mer i min påpeking enn akkurat det. 




Jeg vil henlede oppmerksomheten til side 97 i den stortingsmeldingen som er omtalt. Der står Statens Naturvernråds tilråding klart og tydelig. Dette gjelder spesielt området på Helgeland, men likevel gjelder det vel for alle. Der sier Statens Naturvernråd: 







«SNR betrakter området som betydningsfullt i naturtypesammenheng. Her er det mulig å bevare et sammenhengende, urørt område fra høgfjell til hav.»




Til hav

. Så en liten fotnote. Like under står det:







«Områdets gode bestand av oter og forekomst av de fire store rovdyrarter, betinger at det gis høy prioritet i vernesammenheng.»




Hvorfor jeg nevner oter? Det er et apropos til en rekke uttalelser jeg har kommet med tidligere, og til at oter fremdeles er en utrydningstruet art. 




Men det første sitatet sluttet med «fra høgfjell til hav». Da er vi inne på en meget interessant problemstilling når det gjelder konsekvensene for næringsvirksomhet. Vi har en etat som heter fylkesmannens miljøvernavdeling. Jeg har ikke med min beste vilje klart å forstå hvilken autoritet fylkesmannens miljøvernavdeling har. Så vidt jeg oppfatter fylkesmannsembetet, er det et kontrollerende organ i forhold til at lover og regler blir fulgt i dette landet. Altså: Har vi en egen avdeling under fylkesmannen som er kontrollerende, samtidig som den lager innstillinger til forskjellige lover og regler? Ser presidenten at vi kan ha et konstitusjonelt problem her? Jeg skulle ønske at Kosmo hadde vært her og hørt på, men jeg kan love at siste ord ikke er sagt i denne saken.




Når vi har møter med forskjellige ledere for fylkesmannsmiljøavdelinger, vises det alltid til at «Stortinget har sagt» og «Stortinget har vedtatt». Ved samtlige møter blir det alltid vist til det når man tillater seg å kritisere hva som er gjort. Nå har det seg slik – som jeg siterte – at Stortinget har vedtatt at grenser for naturparker skal gå fra fjell til sjø. 




Og Miljøverndepartementet ved Direktoratet for naturforvaltning skal fremme forslag til forskjellige planer, naturparker m.v. Spesielt har oppdretterne i Nordland, og ikke bare i Nordland, men langs hele kysten, hatt en tung prosess med den samme miljøvernavdelingen. Det har vært dialog, som har kommet i stand etter lang tids banking på miljøvernavdelingens dør, og det kulminerte med behandlingen av kystverneplanen for Nordland i fjor høst, da det ble vedtatt at det skulle foreligge en konsekvensutredning før planen ble vedtatt. Etter den datoen ble miljøvernavdelingen mer medgjørlig og ville legge bak seg alle konflikter og skape dialog. 




Så opplever vi at Direktoratet for naturforvaltning endrer saksbehandlingsprosedyrene for ytre plangrenser. De har sendt brev til fylkesmannens miljøvernavdeling med retningslinjer for å fastsette ytre arealmessige plangrenser, bl.a. i områder som er foreslått vernet i henhold til nasjonalparkplanen. Det skal være en ny forvaltningsmessig håndtering av verneplanen i forkant av formell start av arbeidet med verneplanen. Den ytre plangrensen innebærer restriksjoner for omsøkte lokaliteter for oppdrett. Altså – her tar Direktoratet for naturforvaltning seg friheter og sender brev til fylkesmannens miljøvernavdeling og oppretter grenser 

i sj en 

i strid med det som Stortinget har vedtatt. Hvordan kan Miljøverndepartementet forsvare det? Når man da kontakter miljøvernavdelingen i Nordland for å få kopi av det brevet som er kommet fra sentrale miljøvernmyndigheter, som omfatter den nye praksis med fastsetting av ytre arealmessige plangrenser, blir det opplyst at det skrivet er unntatt offentlighet. Det er unntatt offentlighet, i dette tilfelle for Nordland oppdrettsforening, men jeg vil anta at det ikke er hemmelig for stortingsrepresentanter. Det vil jeg gjerne ha et svar på fra miljøvernministeren. Hvordan kan Miljøverndepartementet ved Direktoratet for naturforvaltning tillate seg å gå langt utover de fullmakter som er gitt ved stortingsbehandlingen av St. meld. nr. 62 for 1991-92?




Konsekvensene av en slik behandling er at Direktoratet for naturforvaltning ved Miljøverndepartementet og fylkesmannens miljøvernavdeling allerede foretar en båndlegging og fredning av store arealer på nordlandskysten som umuliggjør behandling av konsesjon for utsetting av anlegg. I dette området er det klart at når man skal starte behandling av en verneplan – det er planlagt at den skal starte i år 2000 – regner man med tre års lokale høringer pluss sentrale høringer på anslagsvis to år, altså inklusiv i år seks års båndlegging før man kan få behandlet en sak. Seks års båndlegging i strid med Stortingets vedtak! Jeg synes det er så graverende at komitelederen eller i det minste saksordføreren burde være i salen når jeg tar opp denne saken. Det er en god del for miljøvernministeren å svare på i denne saken, og jeg håper på at hun kan svare på noen av spørsmålene. 




 Dette er også en sak som opptar meg en god del. Det gjelder dette med lovgivningen, at vi som lovmakere lager lover som skaper vanskeligheter for utøvelse av næringsvirksomhet. Som jeg viser til i forslaget mitt, tør ikke folk lenger å melde fra om kulturminner de oppdager. Folk pløyer i mørket, folk tar seg til rette. Jeg vil si det så sterkt at kulturminnearbeidet rundt omkring i kommunene er satt tiår tilbake i tid, for hvis det blir oppdaget en pilspiss eller et eller annet som likner på en pilspiss, blir området båndlagt. Man får ikke lov til å dyrke jorda lenger. Det er tilstander som vi ikke kan leve med. 




Nå ser jeg at komiteen har gått inn for at forslaget skal vedlegges protokollen. Det er vel for så vidt et greit forslag, det også. Det pekes videre på at et offentlig utvalg skal utrede kulturminnepolitikken. Komiteen sier videre at den går ut fra at det vil bli lagt vekt på de problemstillingene jeg har tatt opp. Men jeg undrer på om utvalget er nedsatt, og om det har begynt å arbeide. I så fall kunne det vært veldig interessant å få vite hvem som er leder for det utvalget. 




Det er av stor betydning at man snarest mulig får satt i gang arbeidet, for det er et problem ved etablering av næringsvirksomhet av noen art at dersom man finner, som før omtalt, en stein som likner på en pilspiss, blir arbeidet stoppet i månedsvis, kanskje i årevis, til registreringsarbeidet er fullført. Det må lages prosedyrer slik at arbeidet blir igangsatt umiddelbart og anleggsvirksomhet kan fortsette. 




Jeg har et spesielt eksempel fra min kommune, Brønnøysund. Det viste seg at den største industrisatsingen i Nordland – nær sagt – i dette hundreåret, med investeringer i 150-millionersklassen, holdt på å bli stoppet på grunn av saksbehandlingsprosedyrene i fylket, fordi man her hadde utbedret en kommunal vei til fordel for bygdefolket, og den hadde man ryddet grunn til og bygd oppå en gammel kjerrevei for å komme til og lage hull i fjellet så de kunne utvinne kalk. Dette går over all forstand til folk som bor i området. 




Nå har jo den saken vært etterforsket av kokrim – for å nevne den spesielle saken. Men det er mange slike saker. Fylket har trukket tilbake anmeldelsen, men kokrim har vel funnet at her var det en sak der de muligens endelig kunne få en seier, for det har ikke vært for mange av dem fra kokrims side. Og det endte selvfølgelig med rettssak, for bota ble ikke vedtatt. 




Det er et sterkt behov for en gjennomgang av praktiseringen av denne loven, og jeg skulle gjerne hatt navnet på lederen i det utvalget som eventuelt er nedsatt, for å kunne komme med innspill.




