  Jeg har følgende spørsmål
til finansministeren:

«Fra 20. februar 2000 opphører
ordningen med blank fyringsolje til oppvarming. Det tidligere regelverket innebar
begrensninger i mengden den enkelte kunde kunne kjøpe.
Dersom det ved etterkontroll viser seg at grensen er overskredet,
skal det beregnes autodieselavgift på hele leveransen.
Dette belastes det aktuelle oljeselskap, som så fakturerer
til distributør. 

Vil etterkontroll bli avviklet samtidig som
ordningen med blank fyringsolje?»

  Jeg takker statsråden for svaret.
Det er mildt sagt forstemmende å registrere at departementet
her er både lovgivende, utøvende og dømmende myndighet
uten at forhandlerne har en sjanse til å forsvare seg.
Når anlegg blir belastet med ekstraavgift fordi grensen
på 1 400 liter er overskredet, faktureres det
til forhandleren. Han har ikke engang mulighet til å forsvare seg
i forhold til den belastningen han får – departementet har
lovgivende, utøvende og dømmende myndighet. Spørsmålet
mitt er: Hvor lenge har statsråden tenkt å fortsette
med etterkontroll av nettopp fyringsolje og etterberegning av autodieselavgift
på fyringsolje? Jeg er klar over at det trengs kontroll
med avgift og beregning av alle andre avgifter på diesel
og bensin. Men fyringsolje som en brenner opp, hvor lenge skal man
holde på og kontrollere nå etter at ordningen
er opphørt?

