 Jeg har et spørsmål til forsvarsministeren:

«I Dagsnytt 21. oktober 1999 uttalte
brigader Arne Broberg at man kan spare 1 mrd. kroner på å overføre
  50 000 mann fra Nord-Norge til Sør-Norge. Statssekretær
Kjell Ingar Alvheim i Forsvarsdepartementet synes idéen
er interessant og bør vurderes, og han mener at Hæren
bør samle sin innsats i én landsdel og ikke spre virksomheten
over hele landet. 

Deler statsråden dette synet, og er
trusselbildet i den senere tiden så endret at Forsvaret
av Sør-Norge nå må forsterkes så mye
som det her legges opp til?»

  Jeg takker statsråden for svaret. 

Jeg registrerer at statsråden her
ikke er uenig i det som kom fram i Dagsnytt. Det betyr rett og slett
en nedlegging av Forsvaret i Nord-Norge. Det var altså årsaken
til at vi vedtok Regionfelt Østlandet, når vi allerede
har et skytefelt i Troms, Blåtind og Mauken, som kan fylle
de kravene Forsvaret stiller til skytefelt. Det som blir sagt i dag,
er å føre Stortinget bak lyset, og jeg må spørre
på nytt: Er vi etter Balkan-krigen nå i en situasjon
der Forsvaret i Norge er blitt et angrepsforsvar som kun skal operere
i utlandet, i NATO-operasjoner? Har vi lagt bort strategien med å ha
et forsvar som skal forsvare Norge?

Det pågår en krig i Russland,
over nabogrensen vår. Jeg tviler på at den sikkerhetsmessige
situasjonen er slik som forsvarsministeren nettopp sa.

  Vi har et gammelt ordtak som sier at den som
tier, samtykker, og når statssekretæren, som jeg
går ut fra er statsrådens nærmeste rådgiver, uttaler
at det er interessant å nedlegge Forsvaret i Nord-Norge,
vil statsråden når hun ikke tar avstand fra det,
i realiteten være enig. 

Jeg må igjen spørre: Er det
slik at vi holder på å legge om hele forsvarsstrukturen
i Norge til å bli et angrepsforsvar som skal delta i NATO-operasjoner
rundt om i verden, istedenfor å la det være et
forsvar for landet, slik det er ment som? Det er greit hvis Stortinget
mener det, da skal vel jeg også være enig i det.
Men da må Regjeringen komme med en melding til Stortinget,
og så må vi diskutere endringen i forsvarsstrategien,
ikke foreta den uten debatt.

