 Jeg har følgende spørsmål
til forsvarsministeren:

«Forsvarsministeren har informert
Stortinget om at kystradarkjeden bidrar til den generelle sjøovervåkingen slik
at forsvarskommandoene skal kunne danne seg et bilde av aktiviteten,
og på den måte prioritere tilstedeværelsen
av fartøy etter behov. Vi er nå blitt informert
om at Forsvaret nå, på grunn av omstillingen,
må konsentrere investeringene sine om dets kjerneområder.

Er det slik å forstå at overvåking
av våre sjøområder ikke er å anse
som en kjerneoppgave for Forsvaret?»

  Jeg takker statsråden for svaret.
Jeg forstår av ministerens svar at vi kan enes om at maritim
overvåking er et vesentlig grunnlag for Forsvarets utførelse
av pålagte oppdrag. 

For to uker siden ble forsvarsministeren forespurt
om hva som var årsaken til de avvikende forklaringer fra Forsvarsdepartementet
og Forsvarskommando Nord-Norge. Ministeren viste da til at det ikke
kan settes lit til uttalelser gitt av en lokal orlogskaptein. Jeg
vil minne om at denne lokale orlogskapteinen gav disse uttalelsene
i en offisiell sjøforklaring. Samme dag framgår
det også i VG at Forsvarskommandoens system inneholder
samme tekniske kapasiteter som Kystverkets trafikkovervåkingssystem.
Er det slik å forstå at ministeren fortsatt er
uenig med Forsvarskommandoen om hvilke ressurser Forsvarskommandoen
har tilgjengelig?

  Jeg takker igjen for svaret.

Til slutt har jeg et par korte spørsmål.
Hva er årsaken til at det fram til i dag har kommet sprikende
svar på de spørsmål som er stilt vedrørende
Forsvarets evne til å overvåke trafikken utover
kysten og varsle de berørte myndigheter som er nødvendig?
Kan det skyldes misforståelse av begrepene trafikkovervåking
som faller inn under Kystverkets ansvarsområde, og maritim
overvåking eller kystovervåking som ministeren
selv har uttalt er Forsvarets oppgave? Eller skyldes det kun bekymringen
for at Forsvaret vil tilføres nye oppgaver i en allerede trengt økonomisk
situasjon? 

I forbindelse med situasjonen i Kosovo har
vi gjennom media blitt informert om mangelfull beredskap knyttet
til Forsvarets engasjement i Kosovo. Er det i flere enn disse to
sakene at Stortinget ikke er blitt informert gjennom annet enn media?

