  Jeg har et spørsmål til
sosialministeren:

«Ved barns sykdom har hver forelder
rett til 10 omsorgsdager. I mange tilfeller er det av praktiske
og økonomiske årsaker umulig for den ene å ta
ut sine 10 dager, for eksempel fiskere og nordsjøarbeidere.
I praksis vil dette si at mange barn mister retten til halvparten
av disse omsorgsdagene.

Vil statsråden vurdere om det, i tilfeller
som nevnt ovenfor, kan åpnes for rett til overføring
av omsorgsdager fra en forelder til den andre?»

  Jeg takker statsråden for svaret. 

Selv om det ikke var så veldig optimistisk
og fullt av mange problemer, var det en viss antydning til forståelse for
problemet. Det er klart at det hun skisserte med hensyn til avgrensning,
kan være et problem. Men jeg begriper ikke at det skal
være et så stort problem, fiskerne er tross alt
registrert i trygderegistret på blad B, så det
er ikke noe problem å finne ut hvem de er. Nordsjøarbeidere
og folk som arbeider borte, skulle det heller ikke være vanskelig å finne
i systemet, så jeg begriper ikke at det skal være
så vanskelig å finne ut av dette og kunne få til en
ordning. Det er umulig å passe unger når man ligger oppe
ved Svalbard og tråler reker eller man jobber om bord på en
plattform. Jeg håper at statsråden ikke bruker altfor
mange år på å vurdere om man skal få til
en ordning. Jeg ser fram til at dette kan skje fort. 

  Jeg takker igjen for svaret, og jeg føler
at vi har en dialog på gang. 

Jeg vil bare at statsråden skal ha
med seg dette på veien med hensyn til det hun sa om at
fiskerne er selvstendig næringsdrivende: Det er rett at
fiskerne karakteriseres som selvstendig næringsdrivende,
men vi betaler inn noe som heter produktavgift, som skal tilsvare
arbeidsgiveravgift. I tillegg betaler hver enkelt fisker trygdeavgift på lik
linje med alle andre skattebetalere, og derfor får vi også sykepenger
fra første dag, så i trygdesammenheng blir vi
betraktet som vanlige lønnstakere. Slik sett blir det ikke
helt rett når vi skal sammenlignes med selvstendig næringsdrivende.
Det eneste vi ikke har, som andre folk har, er vanlig arbeidsledighetstrygd,
men trygdemessig er vi på lik linje med vanlige lønnstakere.
Så det er ikke noe poeng for å motsette seg en
ordning. 

