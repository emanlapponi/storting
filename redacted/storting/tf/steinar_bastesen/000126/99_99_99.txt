 Jeg har følgende spørsmål
til finansministeren:

«Autodieselavgift er en avgift som
skulle erstatte kilometeravgift for motorkjøretøy
og er rettet mot biler, med enkelte unntak. Fyringsolje er fritatt
fra avgift da den brukes til oppvarming av hus. Det er regler for
hvor store disse leveransene kan være. Hvis en leveranse
overskrider reglene ved et uhell, for eksempel 5 liter, sier regelverket
at det skal beregnes autodieselavgift for hele leveransen selv om
oljen beviselig er brukt til oppvarming.

Synes statsråden dette er en fornuftig
og rettferdig ordning?»

  Jeg takker statsråden for svaret. 

Når han sier at det ikke er etterberegnet
avgift for små overskridelser som han kjenner til, eller
direktoratet kjenner til, må det bero på dårlig
informasjon. Jeg kan skaffe ham dokumentasjon på at det
har skjedd i en rekke tilfeller, og han skal få kopi av
et brev fra oljeselskapet Shell f.eks., der disse groteske forholdene
avdekkes. Det må jo være noe som er helt galt,
når det går an å beregne autodieselavgift
på olje som en har brent opp i ovnen hjemme i huset. Det
har jo ingenting med autodieselavgift å gjøre. Når
departementet via direktoratet lager forskrifter og bestemmer straff
i henhold til forvaltningens frie skjønn, og bruker autodieselavgift
som en straff, er det noe som er galt. Og jeg vil spørre:
Når skal dette slutte?

 Jeg har følgende spørsmål
til miljøvernministeren:

«Miljøverndepartementet har
gitt tillatelse til at ekstra slepefartøy for oljelenser
på Norne-skipet og lignende installasjoner kan demobiliseres
og erstattes med en liten motorbåt på 24 fot.
Båten har en ca. 160 hk motor og befinner seg om bord i
supplyskipet sammen med oljelensa. Supplyskipet har 12 000 hk. Ved
en ulykke skal lensa sjøsettes og slepes og manøvreres,
ofte i dårlig vær, av supplyskipet og en båt
med ca. 160 hk.

Synes statsråden dette er likeverdige
slepefartøy, og at dette er forsvarlig beredskap?»

 Jeg takker statsråden for svaret,
som ikke var svar på det jeg spurte om – langt
ifra. Når jeg stilte spørsmålet, var
det fordi det er åpenbart at det å betrakte en
liten lettbåt med en bitte liten motor som et fullverdig
fartøy i forhold til et stort supplyfartøy med
12 000 hk, er nesten utrolig. Båten de
hadde før den nye såkalte forbedrede utgaven – forbedringen
består i at det er montert et lite styrhus frampå båten – sank
da den skulle testes. Med all respekt for statsråden, for
departementet og for SFT – jeg tviler sterkt på om
den båten som nå skal erstatte alle slepefartøyer,
har vært prøvd i fire–fem meter høye
bølger.

Mitt tilleggsspørsmål er:
Har fartøyet vært testet i fire–fem meters
bølgehøyde og i den vindstyrken som det er referert
til?

 Jeg takker igjen for et svar som langt fra
var svar på det spørsmålet jeg stilte.
Jeg stilte spørsmålet – og jeg gjentar
det gjerne: Har båten vært testet i fire-fem meter
høye bølger? Problemet er vel at statsråden
ikke vet det. Derfor får jeg heller ikke noe svar, og tvilen
kommer vel tiltalte til gode. Båten har vel ikke vært
testet, for da hadde den vel sunket, den også, som den
forrige gjorde. 

Det går klart fram av de to svarene
jeg har fått, som ikke besvarte noen av spørsmålene,
at det er økonomien som spiller inn her – det
er økonomien som bestemmer om man skal ha en god nok oljevernberedskap
eller ikke. Det er ikke så nøye om man klarer å forhindre
utslipp, bare det ikke koster for mye penger. Det er helt gjennomsyret
av at det er økonomi det dreier seg om.

