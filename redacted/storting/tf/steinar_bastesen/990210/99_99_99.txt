   Jeg har et spørsmål til
fiskeriministeren:

«Den siste tiden har det pågått
en prosess med sammenslåing og oppkjøp av fiskeforedlingsbedrifter
med trålkvoterettigheter og eierskap i båter med
konvensjonelle fiskerettigheter – dette for å få kontroll
med fiskeressursene ut fra kortsiktig profittmotiv. Særlig
kan Lofoten- og Vesterålenregionen stå i fare
for å miste råstoff som er livsnerven i lokalsamfunnet,
og lokalt eierskap svekkes ved uthuling av lovverket.  

Hvilke tiltak mener statsråden kan
egne seg for å motvirke denne utviklingen?»

  Jeg takker statsråden for svaret.
Jeg finner det ikke betryggende, særlig den siste setningen
om at trålerne ikke kan løsrives fra bedriftene. 

Det er råstoffet det er snakk om,
det er rettighetene det er snakk om. For eksempel i Vesterålen
er det kun to privateide bedrifter, bedrifter som altså er
lokalt eid, og det er J. M. Nilsen på Andenes og Gunnar
Klo AS på Myre. Resten er oppkjøpt utenfra, av
store konsern, og det er helt klart at det er av profitthensyn.
Det er om å gjøre å få fatt
i aksjene, og så kan de gjøre med råstoffet
akkurat som de selv vil. Jeg tror ikke Fiskeridepartementet, med den
politikken som føres i dag, kan forhindre det, og jeg må da
stille spørsmålet: Er det god Senterparti-politikk
at dette får lov til å skje?

   Jeg har et spørsmål til
kommunal- og regionalministeren:

«Forvaltningen av kommunale næringsfond
reguleres av Kommunal- og regionaldepartementet, som fastsetter årlige
kapitalbehovsgrenser. Kapitalgrensene setter klare grenser for kommunenes
mulighet til aktiv deltagelse i næringsarbeid utover mindre
investeringer og etableringer av små foretak.

Er statsråden villig til å revidere
regelverket slik at kommunene, for å sikre næringsaktivitet
og bosetting, får en friere bruk av fondene?»

 Jeg takker statsråden for svaret. 

Det var ikke særlig oppløftende å høre
at statsråden mener at beløpsgrensene er vide
nok. Det er greit nok med disse beløpsgrensene hvis det
gjelder lefsebaking, strikkekurs eller rosemaling for den saks skyld. 

Jeg må gjøre statsråden
oppmerksom på at investeringsverdien på en sjark
 kanskje er fem eller seks ganger større enn beløpsgrensen
i kommunen. En sjark kan skape fire-fem sikre arbeidsplasser, men
det blir avslått i SND-systemet, for SND skal selvfølgelig
bare satse på store båter. Men for den lille bygda
og for kommunen har fem-seks sjarker stor betydning. Det er forskjell
på lefsebaking og sjarkfiske!

