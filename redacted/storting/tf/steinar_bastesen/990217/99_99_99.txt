  Jeg har følgende spørsmål
til fiskeriministeren:

«Departementet har endret aktivitetskravet
i fartøykvoteordningen i torskefisket for gruppe I med
tilbakevirkende kraft. Dette medfører at en rekke båter
mister sine fartøykvoter, da de ikke var klar over de nye
kriteriene og må over i gruppe II-ordningen der kvotene
er sterkt begrenset. Fiskerne som er blitt rammet, finner dette
særdeles urettferdig. 

Vil statsråden revurdere beslutningen
om at det endrede aktivitetskravet skal ha tilbakevirkende kraft?»

 Jeg takker statsråden for svaret.
Det var jo en positiv nyhet han kunne fortelle Stortinget i dag.

Det er klart at sånn som det lå an,
ville gruppe II-deltakelsen øke dramatisk, og det ville
forverret muligheten for dem som har basert seg på å fiske
i gruppe II, ved at det ville bli atskillig større deltakelse
i denne gruppen. Det blir det uten at det blir økte kvoter
for gruppe II-båter, så det er klart at det måtte
overføres kvoter, samtidig som det måtte overføres
en rekke båter fra gruppe I til gruppe II. Her måtte
altså statsråden gjøre noe, og det forstår
jeg at han har gjort, i og med at aktivitetskravet er senket til
10 pst. for 1997 og 15 pst. for 1998. Jeg går
ut fra at det vil gi et utslag, og jeg vil be om at dette blir fulgt
opp, slik at overgangen til gruppe II ikke blir så stor at
ingen i denne gruppen får noe. 

  Jeg har et spørsmål til
samferdselsministeren.

«I Tysfjord i Nordland har det spredt
seg frykt for at utbyggingen av Kjøpsvikveien, som stod
ferdig i 1992, kan være årsaken til at grunnen
beveger seg under sykehjemmet i kommunen. Det er ved flere jord-
og leirrasulykker i tilknytning til veier blitt reist spørsmål
om vegvesenets grunnundersøkelser før utbygging.

Synes statsråden at grunnundersøkelsene
ved veiutbygging er tilfredsstillende?»

  Jeg takker statsråden for svaret.
Det er fordelaktig at han tar kontakt med Nordland vegkontor slik
at de kan ta kontakt med Tysfjord kommune om spørsmålet.
Det er åpenbart noe som er galt når huset beveger
seg og man av og til har problemer med å få opp
og igjen dører, så det er bekymringsfullt. Hvis problemet
kan løses ved at Nordland vegkontor og kommunen i fellesskap
finner ut av dette, er det bra.

Det har av og til gått veiras. I Finneidfjord
har vi hatt et stort ras, som også har kostet menneskeliv.
Det er derfor viktig at man før veiutbygging blir satt
i verk, vet hva man gjør. Hvis f.eks. naturlige avløpstunneler
under jorden blir tettet igjen, kan det forårsake slike
ting. Jeg føler ikke at statsråden har gitt et
fullgodt svar, men jeg håper at han følger opp
det han har sagt.

