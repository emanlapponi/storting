 Jeg har følgende spørsmål
til fiskeriministeren:

«EØS-avtalen åpner for transitt
av fiskelaster fra utenlandske fartøyer gjennom Norge utenfor
omsetnings- og importsystemet. Det har vært norsk politikk
at transittlandingene ikke skulle skje. Fisken skulle importeres
eller omsettes i salgslagssystemet. Regjeringen signaliserer nå en
endring av denne politikken, i og med at det nå legges
opp til lettelser vedrørende transitt. 

Er dette riktig, og vil ikke dette undergrave
det norske omsetningssystemet via salgslagene, samt ressurskontrollen?»

  Jeg takker statsråden for svaret.

Jeg vil benytte anledningen til å sitere
fra St.meld.   nr. 46 for 1999-2000, Nasjonal transportplan 2002-2011. Der
står det på side 124, under kap. 9 punkt 3.3:

«Videre
medfører EØS-avtalen behov for å videreutvikle
transitthavner, som gir fartøy fra EU-området adgang
til å lande og transittere fangst utenom omsetningsregelverket
til norske fiskesalgslag. Fiskeridepartementet vil på denne
bakgrunn vurdere nærmere om det kan være hensiktsmessig å tilrettelegge
for at et antall fiskerihavner i Norge kan betjene den utenlandske
fiskeriflåten.»

Dette er Fiskeridepartementets ord. Her sier
departementet klart at de vil legge til rette for omsetning utenfor salgslagssystemet.

Er dette i tråd med god ressurskontroll,
som man akkurat nå i disse dager diskuterer? Og er det
grunn til å tro at EU-fiskere er mer lovlydige enn norske
fiskere?

 Jeg er klar over anmodningen om ikke å bruke
hele taletiden.

Transitt betyr i internasjonal forstand at
båten kommer til havn under tollsegl. Fisken går
inn på et lager med lakktjuge på døren.
Den lastes inn på en trailer med lakktjuge på døren.
Det er transitt. Den transporteres gjennom landet, og hvis lakktjugen
og seglet blir brutt, er det brudd på tollreglene.

Hvordan har fiskeriministeren tenkt å ivareta
ressurskontrollen når båter i transitt kommer
under tolloven og ikke skal kontrolleres? Ifølge internasjonalt
regelverk betyr transitt «utenom systemet», det
betyr fri passasje gjennom landet. Spørsmålet
blir: Hvordan skal da ressurskontrollen ivaretas på dette
feltet? Jeg håper at forhandlingene vil pågå i
mange, mange år til framover.

 Jeg har følgende spørsmål
til fiskeriministeren:

«Siste uke ble det igjen medieoppslag
om påståtte omgåelser av regelverket
vedrørende fiske og fiskeomsetning. Det er et faktum at
det per i dag er flere saker som politietterforskes. Regelverket
er komplisert, og mange næringsutøvere bryter
dette uten hensikt. For å få fram sannheten om
hva som har skjedd, og for å vurdere eventuelle amnesti
til fiskere, burde det nedsettes en sannhets- og amnestikommisjon. 

Er statsråden villig til å ta
initiativ til oppnevning av en slik sannhets- og amnestikommisjon?»

 Jeg takker statsråden for svaret. 

Jeg konstaterer at det ikke vil bli tatt noe
initiativ til en kommisjon. Da forutsetter jeg at de tiltak som
er nødvendige for å få brakt på det
rene hva det er som foregår eller ikke foregår,
blir iverksatt. For når den ene etter den andre står
fram og bekjenner en eller annen svindel, burde det umiddelbart
anmeldes og politietterforskes for å få avklart
om det de sier, er sant eller ikke. Det er uholdbart at man stadig
skal leve med skandalisering, medieoppslag med påstander
om at næringen er gjennomsyret av juks og fusk og fanteri.

Jeg må også rette oppmerksomheten
mot at samlokaliseringen av Fiskeridirektoratets ytre etat, Kontrollverket, har
ført til at kontrollører som skulle vært
på kaia, sitter og blar i papirer og peller på en
PC. Forstår fiskeriministeren nå at mitt engasjement
i forrige uke og uken før det betyr noe? Og er det ikke
på tide å revurdere samlokaliseringen og få kontrollørene
ut på kaia igjen?

  Jeg takker statsråden for svaret,
og vi er jo i stor grad enige.

Det er klart at næringen ikke kan
leve med at det stadig skal stå fram folk og påstå ting
uten at de kan dokumentere det og er villig til å ta den
påtalemessige konsekvensen av det. Da er det på tide å gjøre
andre grep.

Årsaken til at jeg stilte spørsmålet,
var at man eventuelt kunne få fram: Er det tilfellet, er
det sant, at det er så galt i næringen, eller
er det ikke? Jeg forstår at fiskeriministeren ikke er villig
til å nedsette en slik kommisjon, og det bøyer
jeg meg selvfølgelig for, men da må det i hvert fall
iverksettes andre tiltak for å få en slutt på disse medieoppslagene
gang på gang. 





                

