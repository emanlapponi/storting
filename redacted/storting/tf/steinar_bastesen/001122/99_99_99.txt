 Jeg har følgende spørsmål
til fiskeriministeren:

«Det børsnoterte selskapet
Pan Fish ASA er på nytt ute på shoppingtur i norsk
fiskeriindustri. Denne gangen er det nordnorske rederier og bedrifter
i pelagisk sektor som er oppkjøpskandidater. Det virker
som utviklingen med at fiskerinæringen overtas av børsnoterte
selskaper, går med hurtigbåtsfart på tross
av deltakerloven. 

Er statsråden klar over denne negative
utviklingen, og hvilke tiltak tenkes iverksatt for å hindre
denne utviklingen i strid med intensjonene i lovverket?»

  Jeg takker statsråden for svaret,
men jeg er ikke beroliget. 

Dette som vi nå ser, er et resultat
av den vertikale integreringsprosessen som har utviklet seg siden
Bjarne Mørk Eidem sin tid som statsråd og videre
framover. Når du gir anlegg anledning til å eie
fartøy, så kjøper de, slik det er i dag,
opp ubegrensede mengder fartøy. Det finnes ingen begrensninger,
unntatt for torsketrålerne. Og da får en som vil
kjøpe opp dette, kjøpt både bedriften
og fartøyene. Dette er en utvikling som også holder
på å skje i kystflåten, som er fartøykvoteregulert,
der går det med hurtigbåtsfart. Her må det
gjøres noe radikalt, for det er ikke bare snakk om at det
er store aktører som er interessert i næringen,
men det går på bosettingsmønsteret, det går
på hele strukturen på kysten. 

Det er et meget viktig spørsmål,
og det er på høy tid at det blir satt på dagsordenen,
så fiskeriministeren har dårlig tid. Vil han sette
i gang dette fort?

  Jeg har følgende spørsmål
til kirke-, utdannings- og forskningsministeren:

«Norheimsund Vidaregåande
Skule, avdeling Jondal, er den eneste skolen i landet med opplæring
i trebåtbygging. Hordaland fylkeskommune har søkt
om å få landslinjestatus i dette faget. Dette
er avslått. Fylkeskommunen har derfor besluttet å legge
ned dette fagtilbudet på grunn av stort investeringsbehov,
ca. 10 mill. kroner. Dette fører til at elever som ønsker å lære
dette faget, må reise til Danmark. 

Er dette en ønskelig utvikling, og
vil statsråden på ny vurdere å gi skolen
landslinjestatus for trebåtbyggerfaget?»

  Jeg takker statsråden for svaret.
Det var ikke særlig oppløftende for trebåtbyggerfaget i
Norge. Norge har lang, lang tradisjon som skipsfartsnasjon, og det
var trebåter som var det bærende elementet og
fremdeles er det bærende elementet i alle fall i den norske
fiskeflåten, ikke så mye i handelsflåten
lenger. Det er derfor forstemmende at vi ikke er i stand til å ivareta
trebåtbyggertradisjonene, men må henvise elevene våre
til Danmark for å lære trebåtbyggerfaget.
Det er mildt sagt forsmedelig. Kan statsråden tenke seg å komme
til Stortinget med en anbefaling om at trebåtbygging også blir
et landslinjefag på linje med andre fag som er opplest
og vedtatt i Stortinget? Vil han fremme en sånn sak for
Stortinget?

