 Jeg har et spørsmål til fiskeriministeren:

«Kondemneringsordningen for kystfiskeflåten
er et godt tiltak for å få modernisert og kapasitetstilpasset
denne flåten. Dessverre er det en del fartøy som
faller utenfor ordningen. Det ser ut som om dette er fartøyer
som ikke har fartøykvote i torskefisket.

Er det et kriterium for å få kondemnering
at fartøyet må ha fartøykvote i torskefisket
for å komme inn under ordningen, og er det mulig å endre
regelverket til også å omfatte fartøy
som driver med andre fiskeri og ikke har fartøykvote for
torsk?»

  Jeg takker statsråden for svaret.
Det var jo en god opplysning han kom med når det gjelder økningen
i tilskuddsrammen. 

Men det er et par grupper som jeg mener er
tilsidesatt, og som har adgangsbegrensning. Det er brislingflåten, som
har en form for adgangsbegrensning for å kunne få drive
brislingfiske. Det er også kystreketrålflåten,
som driver reketråling på fjordene med en god
del gamle fartøy som de gjerne vil kondemnere og trekke
ut av det fisket. Det gjelder vel også en del av brislingflåten.
Det er derfor ikke snakk om kapasitetsøkning i de fiskeriene, men
det er en reell reduksjon vi her snakker om.

Tilleggsspørsmålet mitt blir
derfor: Er det ikke mulig å få til en forskrift
som også kan omfatte disse fartøyene?

  Jeg takker igjen for svaret, selv om det ikke
gav noen avklaring, og svaret var jo negativt for de flåtegruppene
jeg pekte på. Det er en del brislingbåter som
jeg tror ikke har tilgang til andre fiskerier som omfattes av ordningen.

Når det gjelder kystreketrålflåten,
er det en gruppe som er blitt stemoderlig behandlet når
det gjelder tildeling av torskerettigheter. Tidligere hadde denne
flåten en del bifangst av torsk, men i og med at det ble
innført rist i reketrålen, ble den bifangsten
helt borte. Og de har dermed ingen mulighet for å få verken
historiske rettigheter eller torskekvoter, så jeg ber igjen
statsråden om å se på denne gruppen.





                

