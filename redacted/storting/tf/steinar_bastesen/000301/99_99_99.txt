  Jeg har følgende spørsmål
til fiskeriministeren:

«I lang tid har det vært
konflikt mellom de store autolinebåtene og kystflåten
som fisker innenfor grunnlinjen og inne på fjordene. De
store havgående autolinefartøyene har fortrengt
sjarkflåten i deres eget kjerneområde. En autoliner
setter og trekker like mye bruk på 24 timer som mange sjarker
bruker ett år på. Det er opplagt at dette har ført
til alvorlige konflikter som har gått over flere år.

Hva har statsråden tenkt å gjøre
for å løse problemet?»

  Jeg takker statsråden for svaret.
Det var for så vidt avklarende og positivt.

Denne konflikten har jo utviklet seg over lang
tid. Når man er så pass gammel som jeg er blitt,
har man fått leve med beskyldninger om at nordlendinger
ikke var i stand til å komme seg ut på havet.
De måtte ligge i kjerringræva for å drive
sitt fiske langsmed kysten. Når man da opplever at de samme
eksponentene for dette uttrykket kommer i nordlendingenes kjerringræv
og fisker fisken som nordlendingene skulle hatt, blir det galt,
og da blir folk, for å si det mildt, veldig irriterte.
Det er jammen på høg tid at dette problemet blir
løst. Det er et beklagelig faktum, dessverre, at det er
noen få skippere som har klart å framprovosere
denne lovendringen, som nå sannsynligvis kommer til å gjelde
samtlige havgående fartøyer, også de
som fisker med garn, som aldri har vært noe problem for
lokale fiskere. Men det er ofte sånn at når enkelte
ikke kan oppføre seg som folk, så blir det galt
for alle.

  Jeg har følgende spørsmål
til fiskeriministeren:

«Da Stortinget opphevet lov om rettledningstjenesten i
fiskerinæringa, ble det satt som forutsetning at servicetilbudet
for næringa, lokalt og regionalt, ikke skulle bli dårligere.
Nå har Statskonsult lagt fram en rapport med forslag om
nedlegging av en rekke lokalkontor i Fiskeridirektoratet. Det foreslås
også en full gjennomgang av Avdeling for ytre etat i Bergen.

Vil statsråden følge Statskonsults
anbefalinger?»

  Jeg takker statsråden for svaret,
som ikke var noe svar på mitt spørsmål.
Når Statskonsult har lagt fram en rapport som konkluderer
med nedlegging av en rekke lokalkontorer samt full gjennomgang av
hovedadministrasjonen i Bergen, vitner det om at her foreslår
Statskonsult en gigantisk reduksjon i administrasjonen. Det harmonerer
veldig dårlig med fiskeriministerens egne uttalelser om
at Fiskeridepartementet skal bli det største departementet
i Norge. 

Da må jeg gjenta mitt spørsmål:
Vil han følge Statskonsults rapport, som konkluderer med
nedlegging og et mindre departement enn det som er hans eget ønske,
som er å gjøre departementet størst mulig?

