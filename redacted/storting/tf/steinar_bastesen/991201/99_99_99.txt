 Jeg har et spørsmål til kommunal-
og regionalministeren.

«Ved opprettelse av asylmottak der
private operatører driver mottaket i regi av Utlendingsdirektoratet
(UDI), utbetales det fra UDI til operatøren en viss sum
som skal dekke driften etter visse regler og etter antall beboere. 

Hvilke krav setter UDI til bemanningens størrelse
og kvalifikasjoner når private operatører gis
operatøransvar, og hva er årsaken til at det lokale
UDI-kontor ikke får informasjon om anmeldelser som blir
inngitt til politiet på lovbrudd begått av asylsøkere?»

  Jeg takker statsråden for svaret.

Jeg registrerer at det ikke er krav til kvalifikasjoner når
asylmottak skal bemannes. Det må etter min oppfatning være
en stor svakhet. Vi leser i avisene om folk som kommer hit til landet
med store traumer på grunn av krigsinnsats, og det kommer
ungdom som har vært barnesoldater. Er det virkelig
sånn at det ikke er behov for høyt kvalifiserte
folk til å ta seg av disse folkene, slik at det kan gjøres
på best mulig måte? 

På mitt andre spørsmål
svarte statsråden at det skulle sendes beskjed til det
lokale UDI-kontoret ved lovbrudd. Han kan jo prøve å ta
en telefon til UDI-kontoret i Narvik for å få høre
hvor mange lovbrudd som der finnes registrert.

 Jeg kan ikke dy meg, jeg må peke på at
en rekke steder der det er asylmottak, og spesielt når
et nytt asylmottak blir opprettet, oppstår det store konflikter
mellom lokalbefolkningen og asylantene. På mitt eget hjemsted
er det blitt et stort problem for politiet. Det forekommer knivbruk,
nedskalling, det kommer anmeldelser til politiet om alle slags brudd
på ordensregler og også andre anmeldelser.
Men ringer man det lokale kontoret til UDI i Narvik, har de ikke
en eneste anmeldelse registrert, nettopp fordi det er UDI sentralt
som blir varslet. Altså: Det er vel et ledd i UDIs praksis
om at det ikke skal gis informasjon – som statsråden
selv har svart på tidligere i spørretimen.

  Jeg har følgende spørsmål
til samferdselsministeren:

«I ordinær spørretime
17. november 1999 sa statsråden at nedleggelse av direkteruta
Brønnøysund–Oslo er en avgjørelse
Widerøe tar. Men departementet har allerede opphevet statsstøtten.
Indirekte blir dette da departementets ansvar. For å få reell
konkurranse om dette rutetilbudet må flyplassen
være minimum 1330 meter. Luftfartsverket har per i dag,
på sin egen flyplass, kun godkjent 1 199 meter. 

Hva vil statsråden gjøre
for å godkjenne tilstrekkelig lang rullebane, slik at det
kan tas ned Fokker 50 fly?»

  Jeg takker statsråden for svaret. 

Jeg er klar over at statsstøtten blir
opphevet først når den nye anbudsrunden trer i
kraft, men allerede da anbudspapirene var lagt ut, var forutsetningen
at FOT-krav til Brønnøysund–Oslo skulle
bort. 

Det er greit å si at man legger dette
ut på anbud, og at det er fri konkurranse, men hvis man
skal snakke om fri konkurranse, må flyplassen være
tilstrekkelig lang til at de selskapene som operer med fly som kan
konkurrere med Widerøe, får anledning til å lande.
Og da må rullebanen være nær 1 330 meter,
det er kravet fra selskapene. 

Det må i anstendighetens navn ikke
bli slik at vi blir stående overfor samme situasjon som
man hadde i Finnmark, at et selskap som kanskje ikke har fly engang,
blir det som får anledning til å fly Brønnøysund.
Når man skal snakke om konkurranse mellom Widerøe
og andre, må det være selskap som har fly som
man kan ta ned. Og da må banen være bortimot 1 330 meter.

  Jeg takker statsråden igjen for svaret,
og jeg registrerte det han sa i sitt forrige svar, og også det
han sa nå, om at banen vurderes forlenget. Det setter jeg
jo pris på.

Det er for lite tid til å kommentere
og si alt man har lyst til å si i en slik kort runde. Jeg
syns tross alt at statsråden er positiv i sitt svar, men:
Vurder å gjenopprette FOT-krav til ruten mellom Brønnøysund
og Oslo!

