  Jeg har følgende spørsmål
til handelsministeren: 

 «I forbindelse med utdannelse av
navigatører ved tekniske fagskoler er dikttolkning på nynorsk
sidestilt med nautiske fag som navigasjon, lastelære, stabilitetslære
og sjøveisregler. Dersom man ved eksamen stryker i dikttolkning,
får ikke vedkommende løst sitt sertifikat, fordi det
ikke gis dispensasjon fram til kontinuering, noe man fikk mulighet
for tidligere.

Vil statsråden gjenopprette denne
adgangen til å utstede midlertidig sertifikat i perioden
fram til eventuell kontinuering?»

  Jeg har følgende spørsmål
til fiskeriministeren:

 «Siden EØS-avtalen ble inngått
har Fiskeridirektoratets kontrollverk og ESA drevet en kontinuerlig
kampanje mot treverk som materiale i forbindelse med fiskeproduksjon.
Ny forskning viser at treverk egner seg bedre enn plast. En rekke
fiskebruk er lagt ned grunnet disse skjerpede kravene. Nå viser
det seg at hjemmelen for disse skjerpelsene og påleggene
er tvilsomme. 

Hva vil statsråden gjøre
for å rette opp den store skaden som mange fiskerisamfunn
er utsatt for grunnet nedleggelse av fiskeanlegg?»

  Jeg takker statsråden for svaret.

Etter tre års hamring og jamring fra
denne talerstolen nettopp om dette spørsmålet
er det interessant å høre at det nå er
gitt retningslinjer om at SND og Kommunaldepartementet
skal se på disse bedriftene som er truet av nedleggelse.
Men hva med dem som allerede er nedlagt? Vi er begge klar over at
det figurerer en liste over bedrifter som kommer til å bli
nedlagt. Det minste må være at de blir ivaretatt
med midler, slik at de kan oppgraderes. Det er jo merkverdig at
regelverket er laget slik at det ikke er i tråd med de
forskningsrapportene som sier at treverk faktisk er bedre enn plast.
Med utøvelsen av det regelverket som eksisterer, både
i Fiskeridirektoratets kontrollverk og i ESA, hadde man ikke fått
lov til å servere fisk på restaurantene i Norge
hvis det regelverket hadde blitt lagt til grunn. Det er en underlig
og merkverdig problemstilling. Hva har statsråden å si
til det?

  Jeg takker igjen for svaret. 

Jeg skal fortelle presidenten og fiskeriministeren
en liten historie om akkurat det der. En fiskeribedrift som tar imot
krabbe på trøndelagskysten, var i ferd med å legge ned
på grunn av krav fra Fiskeridirektoratets kontrollverk.
Men etter å ha vært der en times tid, fikk vi
stengt en vegg og åpnet tre dører, og da sorterte
bedriften som produserte, under Næringsmiddeltilsynet. 

Statsråden insinuerer her at krav
som stilles fra Næringsmiddeltilsynet, må være
vesentlig dårligere, og at folkehelsen i Norge er dårligere.
Det betviler jeg sterkt. Jeg tror faktisk at Næringsmiddeltilsynets
regler ivaretar folkehelsen og matsikkerheten i Norge bedre. Men
hvis det er blitt slik i norsk fiskerinæring at det er
viktig med strengere regler for eksport av fisk enn for fisken vi
skal spise selv i Norge, er vi på ville veier. Da må det
jo være på høy tid å se på regelverket. 

