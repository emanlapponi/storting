   Jeg har et spørsmål til
fiskeriministeren:

«I bladet Fiskaren 23. oktober 1998
går det fram at inspektørene i Fiskeridirektoratet
opererer med hemmelig instruks når de kontrollerer fiskefartøyer.
Nyordningen med inspektører om bord i fiskefartøy
kan med dette forverre en stadig økende konflikt mellom
næringen og forvaltningen. Hemmelig instruks må da
stride mot Regjeringens bebudede melding om større åpenhet
i forvaltningen. 

Hva vil statsråden gjøre
for å dempe den økende konflikten, og kan en større åpenhet
være et middel?»

   Jeg takker statsråden for svaret.
 Vi snakker her om Norges største eksportnæring,
etter olje.  Det er en næring som styres etter et par lover.
 Resten er fullmaktslover, kgl. resolusjoner.  En kunne nær
sagt kalle det dekreter, forskrifter basert på øyeblikkets
behov.  Sånn har det vært, og sånn er
næringen.  Utøvelsen av forskriftene og utøvelsen
av disse kgl. resolusjonene skjer jo etter forvaltningens frie skjønn.
 Her mangler detaljert lov- og regelverk, noe som gjelder for alle
andre næringer i dette samfunnet.  Jeg har flere eksempler
jeg kan trekke fram.  Er det ikke på tide å rydde opp
og få et detaljert lov- og regelverk som fiskerne kan forholde
seg til?

  Jeg takker for svaret. 

Jeg må tilbake til dette med forvaltningens
frie skjønn når det gjelder håndhevelse
av regelverket. Det er ikke tilfelle det fiskeriministeren sier,
at det er et detaljert regelverk. Hvorfor da dette hemmeligholdet,
at man ikke skal få rede på hva det går
ut på? Jeg skal trekke fram ett enkelt eksempel: I forbindelse
med sildefisket et år ble deler av sildekastet inndratt
med bakgrunn i at silda var døende, som det het. Kontrollverket
var ikke inne og kikket på kastet. Det var ikke i nærheten
av nota. Likevel ble det ved dom i lagmannsretten fastslått
at all sild som fanges med not, er døende. Så opplever
man i år at det kommer en J-melding som opphever en sånn
dom, og som sier at man likevel kan slippe ut fisk fra snurpenot!
Hvordan går det an at man med en J-melding kan oppheve
en rettskraftig dom?

 Jeg har et spørsmål til samferdselsministeren:

«Samarbeidsrådet for Vestlandet
og Sørlandet (SAVOS) har i brev til samferdselsministeren
24. august 1998 fremmet forslag om hvordan man i SAVOS kan få -times
ferjeavganger uten å investere i nye ferjer. Løsningen
fra SAVOS er å ta ferjer fra Nord-Norge for å dekke
Vestlandet bedre. Vegdirektoratet ble i møte med departementet
20. oktober 1998 bedt om å utrede dette forslaget. 

Synes statsråden at det er riktig å bedre
tilbudet i SAVOS-området ved å gjøre
tilbudet i Nord-Norge dårligere?»

  Jeg takker statsråden for svaret. 

En av begrunnelsene som SAVOS gav for å foreslå dette,
var jo at halvparten av Norges eksport kommer fra Vestlandet. Hvis
så er tilfellet, ville jeg jo anta – med all respekt
for SAVOS – at den andre halvparten må komme fra
Nord-Norge. At de da legger fram en plan for å få en slik
luksus som halvtimes avganger, når vi i Nord-Norge må vente
både to og tre, ja opptil åtte timer på ferjeavganger,
synes jeg med respekt å melde er frekt, for ikke å si
utidig. Jeg er enig i at man skal utnytte ferjemateriellet best
mulig, men det er ikke tvil om at hvis det blir etablert en slik
ordning på Vestlandet vinterstid som er planlagt, vil det
jammen bli bråk fra vestlendingene hvis dette skal opphøre
når det blir sommer og den virkelige trafikken setter inn. 

  Jeg takker igjen for svaret, og jeg må også benytte
anledningen til å si at det var flott å få igjennom
den ferjeforbindelsen til Lurøy og å få rettet opp
forholdene der. Det viser jo at det går an å ta
opp ting så det får en positiv vending. Det håper
jeg virkelig denne saken også får – at
det kan bli en positiv ordning for folk på Vestlandet,
men det må ikke gå ut over det tilbudet som er
såre nødvendig å ha i Nord-Norge for å opprettholde
det næringslivet vi har i nord.

