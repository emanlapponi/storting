  Jeg har følgende spørsmål
til forsvarsministeren:

«Sjøforsvaret har ved flere
anledninger vært involvert i kollisjoner mellom MTB-er
og fiskefartøyers notredskaper på fiskefelt. Det
har ved disse kollisjonene ofte vist seg at fiskerne må vente
altfor lenge på oppgjør for de skadene bruket
er påført. Disse episodene er uheldige for Forsvaret
og for fiskerne, som taper penger. 

Hva vil statsråden gjøre
for å ordne opp økonomisk for de skader Forsvaret
har påført fiskerne, og hvilke endringer i rutiner
tenkes innført for å unngå disse hendelsene?»

  Jeg takker statsråden for svaret,
og jeg er helt enig i hans konklusjon. For øvrig var det
jo en grei opplisting av en rekke forutsetninger som burde gi gode
resultater, men som ikke alltid gjør det. 

Når det skjer en kollisjon mellom
Marinen og et fiskefartøy, er det ofte to ting som kommer
inn i bildet: Det er det strafferettslige for føreren av
fartøyet, og så er det det rent økonomiske
som har med skaden som er forvoldt, å gjøre. De
to tingene må kunne ses uavhengig av hverandre. Men dessverre
har Forsvaret vist arroganse når et oppgjør skulle
foretas, og hengt seg opp i at skipsfartsinspektøren
i vedkommende distrikt har tatt ut tiltale mot skipssjefen. Dermed
vil de ikke gjøre opp for den skaden som er forvoldt overfor
den båten og det rederiet det gjelder, og det er skandaløst.

  Jeg takker for svaret. Det tyder på at
forsvarsministeren muligens kommer til å interessere seg
for rutinene i disse tilfellene, for det går ikke an at
vi kan leve med at strafferettslige vurderinger skal avgjøre
hvorvidt folk får oppgjør for skader Forsvaret påfører.
Jeg vil betrakte det som uaktsomhet når man går med
35–40 knops fart kloss opp i siden på båter
som ligger og drar not. Det er ikke godt sjømannsskap.
Men la nå det fare. Når skaden skjer, må iallfall
oppgjøret kunne komme. Jeg vil foreslå, i hentydning
til det første jeg sa, at forsvarsministeren sender ut
et direktiv og ber folk bruke fornuft. 

