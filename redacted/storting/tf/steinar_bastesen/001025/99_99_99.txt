  Jeg har følgende spørsmål
til fiskeriministeren:

«Fiskeridirektoratets ytre etat har
i Nordland vært ledet av delt administrasjon. Svolvær
har vært hovedkontor for kontroll og utøvende
virksomhet, mens den overordnede administrasjon, ved regionsjefen,
har ligget i Bodø. Denne ordningen har fungert tilfredsstillende.
Nå foreslår Fiskeridepartementet å legge
hele virksomheten til Bodø. En hemmelig rapport skal visstnok
konkludere med at sentraliseringen til Bodø vil koste 4
mill. kroner ekstra pr. år. 

Hva er begrunnelsen for å sentralisere
virksomheten?»

  Jeg takker statsråden for svaret. 

Jeg blir litt forbauset når statsråden
trekker fram at ordningen har fungert dårlig med en delt
administrasjon. Det er i hvert fall ikke jeg kjent med, og det er
i så fall en ny opplysning. En ytterligere ny opplysning
er at det er de ansatte som har presset på for å få til
denne sentraliseringen. Det er jeg svært forbauset over å høre
her i denne salen.

Når statsråden ikke kjenner
til at det foreligger en rapport som konkluderer med at det blir
dyrere å sentralisere, må det iallfall være
penger å tjene på å sentralisere. Det
kunne være artig å få rede på hvor
mye fortjeneste det er i å sentralisere, for jeg tviler
sterkt på de andre to begrunnelsene.

  Jeg konstaterer at fiskeriministeren er veldig
opptatt av hensynet til de ansatte. Da blir mitt umiddelbare spørsmål:
Har de ansatte bedt om dette, eller er det statsrådens
overordnede farsrolle som trer inn her, for virkelig å vise
at de ansatte ikke forstår sin egen situasjon?

