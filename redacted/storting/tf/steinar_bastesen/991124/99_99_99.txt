  Jeg har følgende spørsmål
til fiskeriministeren:

«Norge har igjen sendt forslag til
CITES om nedlisting av vågekval. Forslaget skal
behandles på COP-møtet i Nairobi i mars neste år.
Nedlistingen vil muliggjøre internasjonal handel med kvalprodukter
akseptert av alle CITES-land. Næringen er opptatt av et
positivt resultat, men resultatet kan godt bli et nei til nedlisting.

Dersom det skulle det bli et ja til nedlisting,
vil statsråden da åpne for eksport, og hvordan
ser statsråden på situasjonen dersom det blir
nei til nedlisting?»

  Jeg takker for svaret. Men jeg er ikke fornøyd,
fordi det var ikke noe klart signal om at det blir åpnet
for eksport hvis vi får et ja. Svaret var heller at det
blir status quo om svaret blir så vel ja som nei.

CITES står også for to ord
til som statsråden ikke nevnte. CITES står for
bevaring av flora og fauna. Statsråden sa at det som står
på liste I, er det i realiteten forbudt å handle
med. Det er ikke forbudt å handle med det for de land som
har reservert seg i henhold til de konvensjonene som gjelder også for
CITES. Det er ikke forbudt å handle med land som ikke er
medlem av CITES, og heller ikke forbudt å handle med andre
land som også har reservert seg. Norge har reservert seg,
og vi har full rett til å handle. Dermed blir spørsmålet
like ubesvart. 

Når vi nå eventuelt får
et ja i CITES, skal vi da åpne for eksport? Det vil jeg
gjerne ha svar på. Hvis vi får ja i CITES, vil
departementet da si ja?

  Jeg takker igjen for svaret. 

Jeg konstaterer at Regjeringen og departementet
er mer restriktive i sine standpunkter enn det CITES måtte være.
Jeg regnet med at det ville være en naturlig konsekvens
hvis CITES sier ja, at den norske regjeringen også ville
si ja. Men så er altså ikke tilfellet.

Jeg har et spørsmål til som
jeg synes er enda viktigere, men som ikke har vært berørt
så mye. Det arbeides sterkt i landene rundt CITES – spesielt
fra vår store venn på vestsiden med den lange
hatten og skjegget – for å få fisk på listen
over truede dyrearter. Jeg har lyst til å stille spørsmålet:
Hva gjøres fra Norges side for å forhindre at også fisk
kommer på samme listen som kval?

  Jeg har et spørsmål til
til fiskeriministeren:

«Årets torskekvote er på nytt
dramatisk redusert fra toppnivå for få år
siden. Det kommer stadig påstander om feil i fangstdata,
leverte kvantum og skjult beskatning slik at modellene forskerne
bruker, ikke fungerer. Det må nå nedsettes en
uavhengig gruppe som kan forske på dette problemet, i stedet
for som nå, kun konsentrere innsatsen om etterforskning
av påståtte ulovligheter.

Vil statsråden ta initiativ for å få nedsatt
en slik uavhengig forskergruppe for å komme til bunns i
problemet?»

 Jeg takker statsråden for svaret. 

Jeg registrerer at torskekvoten ble atskillig
høyere enn man fryktet etter forhandlingene med Russland. 

Når tilrådingen var 110 000
tonn i utgangspunktet fra ICES, er vel det i grunnen svar nok med
hensyn til det statsråden sa i forbindelse med mitt forrige
spørsmål, nemlig at han ikke kunne se at det skulle
være noen arter som kunne komme på listen over
truede dyrearter i CITES. Jo, det er det vi nettopp kan
stå overfor når det gjelder torsken. Med så usikre
bestandsanslag og så store svingninger fra det ene året
til det andre må det gjøres noe dramatisk for å få rede
på hva det er som foregår. Derfor har jeg skissert
en løsning i mitt spørsmål. 

Jeg er klar over at forskerne gjør
så godt de kan, men vi står overfor en dramatisk
situasjon i og med at vi ikke vet sikkert hva de driver på med.
Når det er leveringsdata som legges til grunn, nytter det
ikke å bygge nytt forskningsfartøy. 

 Jeg takker igjen for svaret. 

Jeg er helt enig med statsråden i
at tallet 110 000 tonn er blitt misbrukt av media. Forskerne gav
flere opsjoner, og den kvoten som man nå er kommet fram
til er vel innenfor de rammene man kan anta er forsvarlig. 

Men det er bare en gang slik at CITES, Den
internasjonale hvalfangstkommisjonen og en rekke internasjonale
organisasjoner styres av ekstreme miljøvernorganisasjoners
uttalelser, påvirkning og lobbyvirksomhet, som igjen styres
av media. Derfor er jeg så bekymret for at det ikke er
skikkelige og pålitelige data når forskerne legger fram
sine anslag. Det vi har å holde oss til i dag, er for usikkert.
Derfor må det gjøres en kraftinnsats. Det er ikke
nok bare å bygge et nytt forskningsfartøy, her
må hele problematikken gjennomgås. 

