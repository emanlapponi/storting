 Først vil jeg si det er flott – interpellanten og jeg har også vært i mange felles møter der vi har fått på bordet utfordringer med det finansieringssystemet vi har i dag – at interpellanten følger opp en debatt som vi har hatt oppe flere ganger, i håp om å komme videre. Det synes jeg er veldig bra. Jeg vil også støtte ham i at grunnen til at vi har disse debattene, er at vi vil fagskolen vel, og ikke minst at vi ser behovet for fagskolen. Jeg tror det behovet blir enda sterkere i noen år som ligger foran oss. 




Så var det flott at det ble slått fast at det 

er

 høyere utdanning. Fagskolen 

er

 høyere utdanning. Det er bakgrunnen for at vi flere ganger har foreslått at den skal behandles som høyere utdanning også når det gjelder finansieringen. Og jeg synes det er veldig spennende at representanten Hagen lanserer en idé om å se på om vi kanskje skal finne en ny finansieringsmetode, f.eks. som høyere utdanning. 




Så litt til dette med å vise tillit til fylkeskommunene: Jeg er enig med statsråden i at – det var vel i den forrige debatten, de går litt inn i hverandre – vi ikke må omtale det som om alt er elendighet, for det er det jo ikke! Poenget med at vi har tatt opp dette flere ganger – og jeg tror det samme gjelder disse to interpellasjonene i dag – er jo nettopp å unngå elendighet. Når en ser ting som skurrer lite grann, så må en gripe fatt i det, og så må en justere fort. Det er riktig at vi skal vise fylkeskommunene som har fått denne oppgaven, tillit, men det er også slik at de må vise seg tilliten verdig. 




Det er – som jeg har nevnt flere ganger før – også en kamp mot byråkratiet i fylkeskommunene. I en hverdag der de skal prioritere penger til forskjellige gjøremål, er det utfordrende med fagskolene som ikke alle ser like mye behov for. Og det er i hvert fall slik at en ikke er nødt til å ha dem i eget fylke, fordi det kan løses på andre måter. 




Jeg synes nok statsråden har litt for god tid. Det sa jeg i forrige sak, og jeg sier det igjen: Her må en skynde seg, for hva skjer med kompetansen? Hva skjer med kompetansen i Aust-Agder nå, når det er slik som representanten Bente Thorsen sa, at de private har fått beskjed om at det ikke engang er noen vits i å søke fylkeskommunen, for her blir det ikke midler, her skal vi bruke midlene på vårt eget. Ja, hva skjer da med kompetansen som er bak de fagskoletilbudene? Den smuldrer opp. Det er skummelt, for vi har behov for den kompetansen, og vi har behov for det tilbudet. Derfor må en være på hugget. 




Så vises det igjen til det nasjonale fagskolerådet, og jeg registrerer at statsråden er veldig fornøyd med det. Det er bra. Jeg er ikke fullt så sikker på om rådet er så fornøyd, for vi hører nå om viktige saker som gjelder fagskolen, som er oppe til vurdering og nærmer seg en avgjørelse, 

uten

 at rådet har vært involvert. 




Det jeg i hvert fall vil påpeke her nå, er at hvis det skal gjøres noen endring i finansieringen av fagskolene, må fagskolerådet tas med helt fra starten av og være en reell bidragsyter til hvordan dette skal være. De må ikke oppleve å være dem som skal godkjenne ting i siste liten, men være reelle med innspill til hvordan fagskolen skal utvikle seg, og hvordan finansieringen skal være. 




Så min oppfordring er å følge innspillet fra interpellanten Aksel Hagen, at statsråden tar det med seg og setter i gang en prosess for å se på hvordan man kan sikre en finansieringsmodell framover. Vi skal ikke sitte og vente lenger, vi skal sette i gang arbeidet nå, sammen med fagskolerådet, sammen med de forskjellige miljøene, og sikre en finansieringsordning som gjør at kompetansemiljøene består, at det er forutsigbarhet, og at vi har et godt fagskoletilbud framover. 




