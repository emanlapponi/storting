 Jeg takker for svaret fra statsråden. Det var for så vidt ikke noe nytt der.


Nå er det slik at da jeg sendte inn spørsmålet, var ikke dette høringsnotatet, som ble lovet i januar, kommet på plass. Jeg ventet til januar akkurat var omme. Men denne uken er det kommet, og det er bra.


Jeg regner med at statsråden har såpass mye innblikk i forretningsdrift at han vet at man følger regnskapsåret, og at man planlegger og lager budsjetter i forhold til regnskapsåret. Da ser vel statsråden at det er lovlig sent å komme med hvordan overgangsordningene skal være, «i løpet av vårsesjonen». Det er jo slik at mange av disse virksomhetene bruker våren til å forberede en sommersesong, har inntektene i sommersesongen og slikker sårene – hadde jeg nær sagt – på høsten.


Ser ikke statsråden at en innføring av dette midt på sommeren, når inntektene kommer, rett og slett er med og tar ca. 7 pst. av bruttoomsetningen til disse virksomhetene, og trekker det direkte fra på bunnlinjen?


