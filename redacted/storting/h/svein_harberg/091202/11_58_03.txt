 Jeg takker for svaret, som for så vidt ikke inneholder noe nytt i forhold til det som
              har kommet fram de siste dagene. Men jeg registrerer at det likevel er et stort gap
              mellom det som nå ligger i budsjettene og hvis en fortsetter den takten på nye
              plasser, og behovet – selv det nedskrevne behovet – som foreligger. Så vi vil jo få en
              stor utfordring. 

Statsråden har sagt at hun ikke vil stenge noen ute fra muligheten til å ta høyere
              utdanning, og vil ikke at universitetene skal være for eliten. Hun ser det som en
              samfunnsoppgave å legge til rette for at våre høyere utdanningsinstitusjoner kan ta
              imot flere nye studenter uten at det går ut over kvaliteten. 

Rektor ved Universitetet i Oslo har flere dager denne uken vært ute og ropt et
              varsko. Han sier at rammebetingelsene må være til stede, slik at en kan ta imot nye
              studenter uten å svekke kvaliteten. Har han etter statsrådens oppfatning feil
              virkelighetsbilde når han roper dette varskoet? 

