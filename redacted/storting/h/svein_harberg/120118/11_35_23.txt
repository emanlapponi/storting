 Igjen takk for konstruktivt svar. Jeg føler at dette er et skritt i riktig retning.


Det er likevel en utfordring. Handlingsrommet til universiteter og høyskoler har vært og er under press, ikke minst fordi det er store økninger i de grunnleggende kostnadene. Det har vært i hvert fall antydet og delvis vist gjennom Handlingsromutvalgets rapport at økningen i tilskuddene til sektoren ikke har fanget opp de økte kostnadene.


Spørsmålet mitt da er om statsråden – når vi ser at det er 300 pst. økning av denne biten, som er en betydelig kostnad – kan love at hun også i revidert budsjett og i forberedelsene til neste budsjett vil se på de grunnleggende overføringene til universiteter og høyskoler for å fange opp disse prisstigningene.


