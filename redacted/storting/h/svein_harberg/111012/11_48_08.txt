 Takk til statsråden for svaret. Det er flott at tallene stadig stiger.


Selv om det har vært relativt liten stigning fra 1. juli og fram til i dag, ser jeg at sammenlignet med andre arbeidsgrupper er dette positivt. Utfordringen er at de politistudentene som står uten politijobb – altså nærmere 100, og flere hvis de fullfører den operative godkjenningen – føler at det er et løftebrudd, fordi statsråden var så tydelig på at han kunne garantere dem jobb.


Hva skal de gjøre i mellomtiden? Statsråden viser til at andre har gått over i andre jobber. Ja, det er jo fordi de ikke får jobb i politiet, ikke fordi de ville gjøre noe annet.


Harald Elias Skibelid, som jeg viser til, monterer klimaanlegg og vifterom, og det var ikke det han ønsket. Jeg møter politistudenter som har et ønske om å gjøre en samfunnstjeneste, har utdannelse til det, og er skuffet over at de ikke får den anledningen.


