 Det er nok slik at statsråden og undertegnede har en litt forskjellig
              virkelighetsoppfatning av resultatet av det arbeidet som har vært gjort, for jeg
              kjenner til flere konkrete interessenter som har interesse av å ta i bruk området og
              ha aktivitet på området, og jeg synes det er underlig at det slås fast at en ikke har
              funnet slike løsninger. 

Så er det riktig som statsråden sier, at eiendommen foreløpig ikke er lagt ut for
              salg, men det ble varslet i media den 16. oktober at så skulle skje. Det vi stusser
              på, er at alle de tingene som en skulle finne ut i pilotprosjektet – nye modeller for
              å måle verdiskaping og resultat, nye samarbeidsformer internt og eksternt og fremtidig
              strategi for å ta vare på slike eiendommer – nå plutselig er lagt til side. Synes
              statsråden pilotprosjektet har vært vellykket? 

