 (ordfører for saken): Denne saken dreier seg om en lovendring av universitets- og høyskoleloven. Det vi snakker om, er en endring som gjelder fremgangsmåten ved oppnevning av eksterne styremedlemmer ved statlige høyskoler.


Lovforslaget er tidligere beskrevet i Meld. St. 18 for 2014–2015 Konsentrasjon for kvalitet – Strukturreform i universitets- og høyskolesektoren, som vi behandlet her i Stortinget før sommeren. Dette lovendringsforslaget i universitets- og høyskoleloven er ett av flere forslag som ble beskrevet i strukturmeldingen, og det er fremmet nå fordi det er viktig å få på plass dette før oppnevning av nye styrer fra 2016.


Jeg vil takke komiteen for godt samarbeid og effektiv behandling av denne saken.


I proposisjonen foreslås det at Kunnskapsdepartementet skal oppnevne samtlige styremedlemmer til styrene ved de statlige høyskolene. Det betyr at fylkeskommunene ikke lenger skal oppnevne to eksterne styremedlemmer, slik gjeldende ordning legger til grunn. Etter forslaget skal institusjonene selv fremme forslag til eksterne styremedlemmer, og så skal departementet foreta oppnevningen på fritt grunnlag.


Det er et bredt flertall som stiller seg bak den foreslåtte endringen, fordi vi mener det vil gi en mer helhetlig vurdering av et samlet kompetansebehov ved styrene til de statlige høyskolene. Det er også et poeng å understreke at den nåværende ordningen, der fylkeskommunene har oppnevnt to av styremedlemmene, ikke har fungert etter hensikten.


Når det er sagt, vil jeg si at det er ingen tvil om at universiteter og høyskoler har en sentral rolle i å bidra til regional utvikling og verdiskaping, og det er en forventning om at institusjonene tar dette ansvaret på alvor. Det er også verdt å nevne i denne saken at det store flertallet av høringsinstansene stiller seg positive til de foreslåtte endringene.


Lovendringsforslaget som vi skal vedta her i dag, innebærer i tillegg et forslag om at det skal oppnevnes numeriske varamedlemmer til styret, og det er en samlet komité som slutter seg til denne delen av regjeringens forslag.


