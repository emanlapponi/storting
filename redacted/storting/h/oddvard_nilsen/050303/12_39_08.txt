 Jeg skjønner jo i og for seg at Fremskrittspartiet har behov for å markere seg i denne saken. Jeg kjenner også til at Fremskrittspartiet har sendt et brev til samferdselsministeren og fått et svar på det. Jeg oppfattet det også slik at representanten Carl I. Hagen har vært fornøyd med det svaret.




Men grunnen til at jeg griper ordet, er språkbruken i salen. Det har vært min intensjon i alle de årene jeg har vært parlamentarisk leder i Høyre og ledet ulike forhandlinger i huset knyttet til budsjettet, at alt skal foregå redelig og skikkelig. Og jeg tar det ganske personlig at noen fremfører påstander i salen om at noen har forsøkt å lure noen. Er det noe som ligger langt, langt fra min holdning i politikken, er det å lure noen. Dette har vært lagt frem i budsjettet, slik som det pleier å være lagt frem i budsjettet. Hvis det er slik at Fremskrittspartiet mente at det har vært for lite informasjon knyttet til det, er det en grei påstand. Men det er langt derfra til å si at noen har lurt noen.




Jeg vil gjerne be Carl I. Hagen komme opp på talerstolen og bekrefte at undertegnede aldri har forsøkt å lure Fremskrittspartiet i noen forhandlinger.




