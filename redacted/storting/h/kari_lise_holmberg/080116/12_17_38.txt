 Jeg takker statsråden for svaret.

Jeg registrerer at statsråden
sier at alle barn skal ha like sjanser. Det er Høyre helt enig i.
Men vi registrerer jo med beklagelse at Regjeringen så langt ikke
gir alle barn i landet vårt like sjanser fordi den når det gjelder
tidlig språkutvikling og hjelp, satser på visse områder
i landet - det har vært Groruddalen, og nå i budsjettet har
det blitt Drammen. Og det er vel og bra. Det er store konsentrasjoner av
innvandrerbarn der, så tiltak her er helt på sin plass. Men
det er like viktig for barn i andre deler av landet å bli tatt vare
på, bli språkstimulert, bli kartlagt og få den hjelp og
støtte de trenger. Det er like viktig for alle barn, enten de bor
i by eller bygd. Jeg synes fortsatt det er mye prat og unødvendig
med en kommunal plikt. Kan ikke Regjeringen bare si at dette skal vi gjøre,
og overlate det til kommunene?

