 Jeg takker statsråden for svaret. 




Det er bra at statsråden ser nøye på dette området, og at han tar det på alvor. Det har jeg inntrykk av at statsråden gjør. Jeg imøteser revidert nasjonalbudsjett og hvilke tiltak som vi der kan se nærmere på, så får vi ta en politisk debatt om de tiltakene. 




Det foruroliger statsråden at det er en økning i ankomstene fra mange land. Jeg skjønner at det er vanskelig å si noe entydig om årsakene, for her er det mange faktorer som spiller inn, og det er en rekke årsakssammenhenger som en må se på. 




Selvfølgelig har de internasjonale forholdene veldig mye å si. Krig, sult og naturkatastrofer kan vi gjøre lite med. Det jeg synes er viktig i denne saken, og det som bekymrer meg med hensyn til at Regjeringen nå har gått i en mer liberal retning, er at selv om det ikke er noen vesentlige endringer, så er det mange små endringer. Og vi vet jo at mange bekker små gjør en stor å. Vi har noe så enkelt som jungeltelegrafen. Og det at omverdenen kan få et bilde av Norge som et greit land å komme til, der politikken kanskje er litt uforutsigbar og skifter ofte, er ikke et bilde som er positivt og som jeg ønsker at Norge skal ha ute i verden. Høyre ønsker en streng, rettferdig og konsekvent innvandringspolitikk. 




Statsråden nevnte i sitt innlegg spesielt Nederland - som også har en økning - og også andre europeiske land. Jeg er kjent med at det innenfor EU arbeides med et felles rammeverk innenfor asylpolitikken - en asylpakt. Det er bred enighet i EU om at det er behov for et politisk dokument som legger rammer for immigrasjons- og asylpolitikken i et utvidet EU under Lisboa-traktaten. Asyl, rammer for lovlig innvandring og Frontex er sentrale elementer. Dette er ment å være et politisk dokument, noe alle medlemslandene ser et behov for. 




Ute i Europa innser landene at ulik rettspraksis på området er et problem. Et eksempel er at det er ikke forsvarlig at det ville vært null prosent sjanse for en tsjetsjener til å få innvilget asyl i Hellas, mens det er 50 pst. sannsynlighet for at vedkommende ville fått asyl i Frankrike - en sammenlikning som i høyeste grad også har relevans for Norge. 




Immigrasjon er ikke noe nytt i europeisk sammenheng, men det er helt klart at situasjonsbildet har endret seg - ikke bare i forhold til verdenskatastrofer, men også i forhold til utvidelsene i EU, Lisboa-traktaten og selvsagt utviklingen i verden. Lisboa-traktaten stipulerer i seg selv en felles politikk som støtter opp om nasjonal innvandringspolitikk. Og da vil jeg spørre statsråden: Hvilken betydning mener statsråden dette vil ha for Norge? 




