 Jeg synes debatten i dag har vært konstruktiv i det store og hele. For meg virker det som om vi har en stor grad av felles forståelse for de store trekkene og de store linjene. Så er det nyanser, og jeg må få lov til å kommentere noen av dem. 




Jeg mener at SV er noe virkelighetsfjerne, at de ikke tar inn over seg de problemene som vi faktisk har på enkelte områder på innvandringsfeltet. Det synes jeg er beklagelig. Det blir på en måte en idealisert verden. 




Så gjør man et nummer av at man skal ha en human innvandringspolitikk. Ja, selvfølgelig er vi enig med Akhtar Chaudhry i at vi skal ha en human innvandringspolitikk. Vi forholder oss til alle internasjonale konvensjoner og menneskerettighetene. Det er like viktig at Norge fører en regulert innvandringspolitikk som er konsekvent. Det er først når den er konsekvent, at den blir rettferdig. 




Så synes jeg nok at Venstre må ha glemt noe fra odelstingsdebatten om utlendingsloven, nemlig at Høyre fremmet en del forslag, og gikk imot en del forslag i liberal retning. Så jeg undrer meg litt over at tonen i dag er en annen enn den var under odelstingsdebatten. Det er fremmed for meg. 




I likhet med SV er også jeg bekymret for at et titalls millioner mennesker er på flukt i denne verden. Men det er nå engang slik at Norge ikke kan hjelpe alle, og nettopp derfor er det nødvendig å ha en politikk som er konsekvent, og som vi kan håndtere. Det vil igjen være positivt for vårt samfunn, for integreringsprosessen og for vårt flerkulturelle samfunn, som vi har, og som vi fortsatt kommer til å ha. Da er det faktisk utrolig viktig at vi håndterer hele innvandringsfeltet. 




Når det gjelder Kristelig Folkeparti, sier de at det er viktig med et godt rykte, og det er bra at andre land vet at Norge er et godt land å bo i. Det er jeg ikke uenig i, men vi kan ikke gi et bilde av Norge utad som et attraktivt asylland, fordi det vil gi falske forhåpninger til mange mennesker. Mange mennesker tar alt de har av eiendeler og bruker også kriminelle nettverk for å komme seg til Norge, fordi de tror det er lettere å få asyl her enn det egentlig er. Det er da vi får problemer med å håndtere det. 




Jeg synes nok at Fremskrittspartiet er provoserende nedlatende i sin beskrivelse av lykkejegere og asylmarked. Verden er ikke så enkel. Verden er utrolig vanskelig. Altfor mange land er fattige og trenger bistand fra den rike del av verden. Jeg er enig i de beskrivelsene som SV har på dette området. 




- Nå er taletiden min ute. Det siste jeg da vil si, er at norsk politikk må i stor grad også favne om de utviklingsmulighetene vi kan gi verden for øvrig, så vi avhjelper problemene i den fattige delen av verden. 




