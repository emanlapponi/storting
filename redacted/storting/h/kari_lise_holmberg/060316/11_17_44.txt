 

(ordfører for saken):

 Det er Datatilsynets og Personvernnemndas årsmeldinger for 2004 som er presentert i denne stortingsmeldingen. Jeg vil understreke at stortingsmeldingen omfatter begge virksomheter, noe som gir et samlet bilde av det alltid aktuelle personvernarbeidet.




Datatilsynet har gitt en omfattende redegjørelse for sin virksomhet. Tilsynet har i denne rapporten også gitt en oversikt over en rekke utvalgte temaer. En samlet komite vil framheve at dette både gir en grundig innføring i sentrale problemstillinger og en liste over aktuelle satsingsområder. Komiteen vil også trekke fram at årsrapporten peker på hvilke utfordringer Norge står overfor på Datatilsynets områder.




Det er ingen tvil om at arbeidet med å trygge personvernet i høyeste grad har aktualitet. I dagens Aftenposten kan vi lese at 20 personer er frastjålet sin ID. Fødselsnummer på avveier blir brukt i kriminelt øyemed. I VG i desember kunne vi lese at én av ti IT-ansvarlige leser ansattes e-post. I januar dette året hadde Sunnmørsposten en artikkel om alle hindringene i datasystemet som gjør at helsevesenet ikke kan ta i bruk ny teknologi. Datatilsynet fattet nylig et vedtak knyttet til dopingprøver ved treningssentre. Det er altså ingen tvil om at den rivende teknologiske utviklingen vi har i samfunnet vårt, har medført at personvernet settes under press. Det vil derfor være viktig med et fortsatt sterkt fokus på arbeidet med å trygge personvernet. Hele komiteen mener det er viktig at Datatilsynet fortsetter å være en aktiv deltaker i den offentlige debatten rundt personvernhensyn og de nye teknologiske mulighetene.




Komiteen viser også til Datatilsynets sentrale rolle i forbindelse med personvern, ikke bare som forvalter av det regelverket vi har, men også som premissleverandør i forhold til utviklingen av det. Jeg har spesielt lyst til å understreke at komiteen ønsker at Datatilsynet skal være både premissleverandør og forslagsstiller i forhold til nødvendige endringer av regelverket.




Moderne datateknologi og en økende mengde e-post gir muligheter for detaljovervåkning langt inn i den personlige sfæren. I økende omfang har både arbeidsrelatert og privat informasjon de siste årene blitt sendt som e-post. Det er all grunn til å være betenkt over en utvikling som viser seg å kunne krenke ansattes integritet, det være seg både offentlig og privat sektor.




Jeg nevnte at én av ti IT-ansatte leser ansattes e-post, dette ifølge en undersøkelse iverksatt av NITO. Det er heller ikke ukjent at den bitre striden i Redningsselskapet satte diskusjonen om ansattes e-post på dagsordenen. Denne saken viser tydelig at Norge har et betydelig hull i regelverket når det gjelder skjult overvåkning av ansattes e-post.




Det er nødvendig å fokusere på hvor grensene for den private sfæren skal gå. Det er viktig med en bevisst holdning til spørsmålet om individuelle personvernrettigheter er i ferd med å måtte vike for samfunnets behov for vern, kontroll og effektivitet. En debatt om hensynet til den enkeltes integritet kontra hensynet til det moderne samfunnets behov for å kunne behandle og utveksle personopplysninger er både ønskelig og nødvendig. Vi mener det vil være nødvendig å trekke en rekke grenseganger.




Komiteen mener dessuten det er viktig at flere enn Datatilsynet engasjerer seg i disse spørsmålene. Det er helt naturlig at både Arbeidstilsynet, arbeidstakerorganisasjonene, barneombudet og personvernombudet er blant dem som aktivt bør delta i debattene.




Det er altså en samlet komite som står bak innholdet i den årsmeldingen som er levert.




Når det gjelder en framtidig politisk behandling av innhenting, bruk og lagring av data, har komiteen delt seg. Høyre mener, sammen med Fremskrittspartiet, Kristelig Folkeparti og Venstre, at Regjeringen skal legge fram en sak for Stortinget. Det har vi fremmet et forslag om. Arbeiderpartiet, SV og Senterpartiet har lagt inn en motmerknad, og viser til at Regjeringen arbeider med dette. Spørsmålet blir da: Hva sier statsråden? Kan statsråden bekrefte at Regjeringen nå arbeider med alle disse viktige spørsmålene på personvernområdet? På hvilken måte vil i så fall Regjeringen komme til Stortinget med dette?




Jeg vil på denne bakgrunn og i påvente av at statsråden skal svare, vente med å ta opp mindretallsforslaget.




Avslutningsvis vil jeg si at jeg har registrert at representanten Dørum i dag har levert et privat forslag om oppnevning av en personvernkommisjon, og jeg tar gjerne imot statsrådens betraktninger også om dette.




