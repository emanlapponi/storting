  Jeg takker statsråden for svaret.
Vi kan nok være enige om at det ikke er
negativt å være 57 år og skulle
ut i arbeidslivet. Jeg har likevel lyst til å uttrykke
forundring over at denne saken er så lavt
prioritert, og at den nye regjeringen så langt har snakket
så lite om den.

Seniorpolitikk er viktig. Det er viktig for
det enkelte mennesket, og det er viktig for landet vårt. Ikke
minst er det viktig å understreke det på bakgrunn
av den spontanspørretimen vi hadde i dag, der næringsministeren
uttalte at vi har «den arbeidskraften vi har i dette landet».
Hvis vi ikke kan være mer konstruktive
enn å se på den arbeidsstokken vi har i landet
pr. i dag, må vi i hvert fall kunne forvente at Regjeringen
straks legger på bordet en rekke tiltak for å få seniorene
ut i arbeidslivet. Å videreføre ventelønnsordningen
er reversering av en politikk.

Da blir spørsmålet en gang
til: Når vil Regjeringen ta tak i arbeidet med å være
konstruktiv og få flere av den eldre garde ut
i jobb?

  Statsråden nevnte i sitt første
svar at man ville gå gjennom ventelønnsordningen
en gang til. Derfor vil jeg litt tilbake til den ordningen, som
man nå har videreført. Da Bondevik II-regjeringen
ville fjerne ventelønnsordningen, var det for å få en
likebehandling av arbeidstakere i arbeidsmiljøloven og
tjenestemannsloven. Men det som da skjedde, var at de statsansattes
organisasjoner utviste sterkt press, og man møtte stor
motstand. Den rød-grønne regjeringen har jo nettopp
tatt det til følge og derfor videreført
ventelønnsordningen, som i mine øyne ikke
er noen konstruktiv løsning.

Da blir spørsmålet mitt nå når
man står foran en ny gjennomgang: Vil Regjeringen denne
gangen fortsatt ta mer hensyn til LO enn til landets beste
og til innbyggernes beste?

