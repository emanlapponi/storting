 

(ordfører for saken): 

Forslaget fra fremskrittspartirepresentantene er i syv punkter. Blant annet er det forslag om å oppheve finnmarksloven, avvikle Finnmarkseiendommen og nedlegge Sametinget.




I komiteen er det et bredt flertall, med unntak av Fremskrittspartiet, som sier at det er en bred tilslutning til hovedlinjene i norsk samepolitikk, og som også viser til at både Sametinget og Finnmarkseiendommen ble etablert med tilslutning fra et bredt politisk flertall på Stortinget. Det er heller ikke lenge siden disse debattene gikk i denne sal – det var i forrige periode. På den bakgrunn ønsker flertallet i komiteen å avvise dette forslaget. Når vi gjør det, og dermed også sier at vi egentlig ikke ønsker å ta debatten nå, er det fordi vi vet at Regjeringen vil legge fram en melding om samepolitikken våren 2008. Da vil vi kunne drøfte de prinsipielle sidene ved dette temaet, som vi ønsker å debattere her i salen.




Fremskrittspartiet har sine egne merknader, og jeg regner med at Per-Willy Amundsen selv redegjør for det.




