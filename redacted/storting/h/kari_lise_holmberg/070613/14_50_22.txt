 Jeg kan bare henvise til forrige sak, og jeg skal ikke drøye debatten med å ta alle argumentene om igjen, men si at dette egentlig er to sider av samme sak. Denne saken er et tillegg til den forrige vi behandlet. For ytterligere å styrke mulighetene for forenkling av saksbehandlingen fremmes det i denne saken et forslag i fire punkter om IKT i utlendingsforvaltningen. Jeg skal ikke referere hva forslaget inneholder, bare si at det ikke kun går på forenkling og effektivisering av selve byråkratiet og forvaltningen, men også på å gjøre det lettere for dem som kommer til landet, å forstå det samfunnet de kommer til. Så det er to sider av denne saken som er viktige.




Bakgrunnen for at jeg sier det, er at jeg for bare et par uker siden var sammen med noen kollegaer fra Telemark på besøk hos den litauiske ambassadøren i Oslo. Det viktigste budskapet vi fikk hos ambassadøren, var den dyrekjøpte erfaringen litauerne har med manglende norsk mottakerapparat for arbeidsimmigranter. Når landet vårt trenger og etterspør utenlandsk arbeidskraft, bør vi også være i stand til å ta vel imot dem – derfor vårt forslag i denne saken.




Jeg skal ikke framheve mer av våre kritiske innvendinger om passivitet og at dette ikke skjer fort nok, bare si at vi mener selvfølgelig det samme i denne saken som i den forrige saken.




Da skal jeg helt avslutningsvis sitere Max Frisch. Han sier følgende:







«Man roper på arbeidskraft. Men det er mennesker som kommer.»




Litauerne – og andre arbeidsimmigranter – ville fått en bedre tilværelse i Norge hvis Regjeringen hadde fått opp farten og vi raskt kunne gjennomføre forenklinger som kommer dem til gode.




Med dette tar jeg opp forslaget fra Høyre.




