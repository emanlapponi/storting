 Takk for svaret. Det er intet som vil glede meg mer enn om oppstart og videre utbygging av E18 kan skje, og det tror jeg nok også vil glede statsråden.


Ifølge Smaalenene, som er lokalavisen for dette området i Østfold, sier Statens vegvesen at de kan lyse ut anbudene på denne strekningen som statsråden nevner, Melleby–Momarken, så snart som mulig, men det er helt avhengig av at det kommer som en sak til Stortinget, og at vedtak blir fattet før 1. juni, slik at vi ikke får en utsettelse av oppstart til neste år.


Dette er jo en vei som er hovedtraseen til og fra Europa. Det er en stamvei, og statsråden sa at selv om det nå ble anleggsstopp i utbyggingen – altså i forhold til åpningen 23. november – ville det kunne komme i gang allerede nå i sommer.


