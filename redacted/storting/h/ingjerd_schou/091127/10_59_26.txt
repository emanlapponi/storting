 Dette er en viktig interpellasjon, og det er et viktig tema som er satt på dagsordenen. Mitt ringe innlegg er ikke istedenfor, men et supplement til alle de viktige påpekningene av utfordringer som ligger i å forbedre tilbudet og sikre kvaliteten av medikamenter til pasienter i sykehjem. 




Jeg er litt overrasket over at ingen av dem som foreløpig har hatt ordet, har nevnt private aktører og elektroniske løsninger. Nå har det seg slik at jeg som direktør for et sykehus i Østfold tidlig på 1990-tallet hadde en farmasøyt som hadde ansvar for sykehusets virksomhet, men hun hadde også tilsyn med ni sykehjem i indre Østfold. Hun kom tilbake og sa at det åpenbart var behov for kvalitetssikring for å unngå feilmedisineringer. I det samme år, tidlig på 1990-tallet, tok hun en lederutdanning, som resulterte i at hun etablerte en bedrift som het Farmaka, som senere er blitt kjøpt opp av Holtung-gruppen, og som i dag har over 50 ansatte, som gjør det ene, enkle å ta imot bestillinger fra sykehjem – fra Lindesnes i sør til Nordkapp i nord – og til pasienter på en del sykehjem som er stabile – mange er det over tid. De får bestillinger en–to ganger i uken og har forsendelser av den type medikamentmiks som pasientene skal ha. 




Det fortrenger selvfølgelig ikke at man trenger samarbeid – med farmasøyter i apotek, farmasøyter i sykehjem og sykepleiere. Og vi trenger å få flere faste sykepleiere og leger som er til stede på sykehjem. Men det er altså mulig å lage elektroniske løsninger, bestillinger, som forsendes hurtig og på den måten sikrer at man får den rette medikamentsammensetningen til den helt individuelle pasienten. At man har denne type forsendelser flere ganger i uken, minimaliserer helt – nuller ut – det som er feilmedikamentell behandling av disse pasientene. 




Mitt ringe innlegg handler ikke om istedenfor, men i tillegg til. Vi trenger å supplere med aktuelle private løsninger, som sykehjem og en rekke kommuner i vårt land nå faktisk benytter. De 50 ansatte i denne bedriften er i all hovedsak farmasøyter, pluss sykepleiere og teknikere. De har et tett samarbeid med veldig mange kommuner, og på den måten er de også et viktig supplement. 




Jeg ber både statsråden og Statens helsetilsyn, som har hatt denne tilsynsrunden på sykehjemmene, merke seg at det fins tilleggsløsninger, og at man ikke bare påpeker de viktige utfordringene innenfor kompetanse og bemanning. 




