 Siden opplysningstiden har vårt land bygd på verdier som demokrati, individets rettssikkerhet, rett til privatliv og rett til å leve i trygghet i landet vårt. Målet for Høyres politikk er at disse verdiene fortsatt skal være ledende i det norske demokrati.




Det som er vårt åpne, tillitsbaserte, demokratiske samfunn, blir ofte konfrontert med former for kriminalitet som nettopp benytter seg av den sårbarheten som åpenheten gir.




Høyres mål er å forebygge og bekjempe kriminalitet, også den organiserte. Vi skal ikke veldig mange tiår tilbake før begrepet «organisert kriminalitet» ikke var brukt som sådant. I dag benyttes betydelige ressurser for nettopp å bekjempe denne, og innsatsen har et betydelig verdisett som bakteppe.




Tiltakene fra Regjeringen er mange, og det synliggjør også nettopp det som interpellanten er opptatt av. Regjeringen har de senere år iverksatt en rekke tiltak for å forebygge, men også bekjempe kriminalitet på en god og effektiv måte. Og kampen mot organisert kriminalitet er styrket bl.a. gjennom politireformen og Nye Kripos. Kompetansen styrkes i politiet og påtalemyndigheten, og Stortinget har vedtatt en rekke lovendringer for å møte de store utfordringene.




Den organiserte kriminaliteten er internasjonal. Dette krever også internasjonalt samarbeid og ikke minst koordinering. Ikke minst krever det en god eksportkontroll i Norge.




Regjeringen prioriterer arbeidet med å bekjempe den økonomiske kriminalitet høyt, og i handlingsplanen mot økonomisk kriminalitet foreslår Regjeringen en rekke nye tiltak som vil føre til økt avdekking og mer effektiv straffeforfølging av økonomisk kriminalitet.




Regjeringen har også fremmet en rekke forslag til lovendringer som har vært og er til behandling i Stortinget. Det er bra. Det er imidlertid på det rene at etterforskningen av økonomiske straffesaker gjennomgående er meget kompleks, og at det ofte tar tid å avdekke de straffbare forhold.




Den nye hvitvaskingsloven trådte i kraft 1. januar i år. Plikten til elektronisk overvåking av mistenkelige transaksjoner ble da iverksatt. Det var registrert en økning i antall hvitvaskingsmeldinger til Økokrim allerede før lovendringen. Nettopp denne utvidede meldeplikten og plikten til elektronisk overvåking av mistenkelige transaksjoner i bankene kan forventes å gi en ytterligere økning.




I handlingsplanen er det også påpekt følgende:







«For å følge opp på det operative plan er det også nødvendig med en gjennomgang av teknologiske behov og muligheter, organisering og kompetansesammensetning.»




I dette arbeidet trengs det et nytt datasystem som støtter arbeidet med hvitvaskingsmeldingen. Økokrim arbeider også med en utvikling av overvåkingssystemene tett sammen med finansinstitusjonene.




Et annet tiltak i Regjeringens handlingsplan mot økonomisk kriminalitet er etableringen av tverrfaglige økoteam i samtlige politidistrikter. Teamene er etablert så å si overalt.




Målet for den organiserte kriminalitet er ofte ønsket om å tjene penger, og tjene raske penger. Tiltakene fra Regjeringen i denne regjeringsperioden er mange, de er målrettede, og de er sammensatte. Interpellanten ønskes sånn sett velkommen til nettopp å prioritere politiet, sammen med flertallet i salen.




