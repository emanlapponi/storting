 Det er ganske underlig å høre en statsråd påstå at det å dele landet inn i tre kategorier styrker det kommunale selvstyret, når Høyres alternativ er at kommunene selv kan få bestemme dette. Det betyr at da kan man ha de kategoriene som lokalt næringsliv, lokale innbyggere, velgere, rådmenn og tekniske etater selv finner formålstjenlig å innføre. Man må nesten ha vært partileder litt for lenge i SV for å kunne si at det er lokalt selvstyre.


I retningslinjene står det følgende:


«Eldre planer som gir mulighet for utbygging i strid med retningslinjene, bør revideres eller oppheves.»


Det gjelder de kommunene vi snakker om.


Når det gjelder folk som for noen år siden fikk godkjent hytta si, tomta si til hytteutbygging eller et reiselivsanlegg til andre ting, betyr dette nå at Miljøverndepartementet kommer til å bidra med flere innsigelser på grunn av disse planene, eller kan grunneiere som allerede har fått godkjent planer, faktisk sove godt om natten, i den tro at man faktisk får lov til å bygge det man har fått lov til å bygge?


