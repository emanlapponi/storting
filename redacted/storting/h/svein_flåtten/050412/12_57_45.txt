 Når jeg hører representanten Skjælaaens innlegg og leser Senterpartiets merknader, blir det litt uklart for meg om han og Senterpartiet egentlig er uenig i den endring som nå gjøres, eller om det bare er begrunnelsen for endringen, altså hensynet til EØS-avtalen, som er et problem.




Det EFTA-domstolen har sagt, er at praktiseringen av kildeskatten i Norge strider mot artikkel 40 om fri kapitalflyt. Det er således ikke noe direkte inngrep i norsk skattepolitikk. Det store flertallet i komiteen har ønsket løsninger som ikke skaper usikkerhet i forhold til EØS-avtalen. Det samme sa for øvrig komiteens flertall når det gjaldt innføring av aksjonærmodellen, nemlig at man fikk likebehandling av norske og utenlandske aksjonærer, hvilket saksordføreren også forbilledlig har påpekt i sitt innlegg.




Det er viktig at norske bedrifter ikke møter diskriminerende regelverk i andre EØS-land, og våre endringer, som denne med kildeskatten, er selvsagt en del av en gjensidig prosess, der andre land må endre sine regler slik at norsk næringsliv ikke diskrimineres, mot at utlendinger ikke diskrimineres her i landet. Dette er bra for norsk næringsliv. Nedbygging av handelshindre fører til økt vekst og dermed økt grunnlag for mer velferd.




I den anledning er det fristende å vise til behandlingen av perspektivmeldingen, hvor et stort flertall i finanskomiteen i innstillingen uttalte at de siste tiårenes sterke og langvarige internasjonale økonomiske vekst i stor grad skyldes økende handel og nedbygging av handelshindringer.




Det er fristende å ta som eksempel oljen, som vi selger fritt på verdensmarkedet, og for så vidt også andre råvareressurser som er av stor betydning for vårt lille land. Uten tilgangen til markedene hadde våre olje- og gassressurser og andre ressurser hatt svært liten verdi. Da ville det også vært litt vanskeligere å drive en så vidt aktiv og ekspansiv løftepolitikk som den som strømmer mot oss fra landsmøte etter landsmøte denne våren.




EØS-reglene gjelder uansett for oss, men som EU-medlem ville vi hatt større mulighet til å påvirke dem. Denne saken minner oss derfor om det uheldige i å være utenfor det europeiske fellesskap.




