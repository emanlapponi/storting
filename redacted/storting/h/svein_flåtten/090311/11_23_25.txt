 Mitt spørsmål gikk heller ikke på å liberalisere. Mitt spørsmål gikk på det samme som finansministeren er inne på, nemlig å gjøre pensjonskassene mer solide. Og det er et faktum at slik som reglene nå er, går dette den andre veien. Endringene i loven virker i motsatt retning for pensjonsforetakene og for medlemmene.


Finansministeren har tidligere på et spørsmål – fra Lars Sponheim, tror jeg, tidlig i 2008 – svart at man ville vurdere dette nærmere. Dette har ingenting med finanskrisen og den typen ting å gjøre, dette er å se fremover på hvordan pensjonskassene kan innrette seg best mulig. Alle vet at de har tapt en mengde penger på aksjer og den typen investeringer, men her er det snakk om å styrke pensjonskassene fremover ved at de får en større handlefrihet, slik at de får en bedre avkastning normalt.


