 Når en hører debatten, er det noe som sier meg at kanskje burde det ikke gått åtte år før man diskuterte hva man egentlig mente i 2000. For det som de fleste har bygd på, er at det ekstra handlingsrommet man fikk ved å bruke av oljeformuen, skulle brukes til kunnskap, forskning, samferdsel og skattelettelser, og noe av bakgrunnen for den diskusjonen er jo NHOs undersøkelse som nettopp bygger på denne forståelsen, en forståelse som jeg nå skjønner på finansministeren er en misforståelse. Grunnen til at det kanskje ikke har kommet opp tidligere, må være at i den forrige regjeringsperioden var det ikke aktuelt å diskutere det, for da oppfylte man det som alle trodde man mente den gangen, og som nå en del mener at man ikke mener, slik jeg har forstått det. 




Jeg forstår finansministeren videre dit hen at enhver bevilgning fra den rød-grønne regjeringen er en vekstfremmende bevilgning uansett, slik at egentlig er ikke dette noe å diskutere. Selv 11 milliarder kr i skatteøkninger for norsk næringsliv fremstilles som et pluss og som vekstfremmende. Det er underlig å høre dette sagt i en så viktig diskusjon. Bakgrunnen må jo være at den rød-grønne regjeringen synes det er irriterende å komme så svakt ut i denne undersøkelsen som NHO har gjort om oppfyllelsen av intensjonene for anvendelsen av den økte oljepengebruken. Bondevik-regjeringen oppfylte opp mot 90 pst., mens de rød-grønne kun oppfyller 15–20 pst. Det betyr at handlingsrommet i denne perioden stort sett er brukt til kostnadsdrivende offentlig utgiftsvekst, det som finansministeren også kaller vekstfremmende bevilgninger og tiltak. Det har man gjort for å oppfylle dyre valgløfter i stedet for å styrke investeringer til vekst og legge til rette for sterkere og sunnere eierskap i næringslivet gjennom f.eks. en dynamisk skattepolitikk, som man hadde i den forrige perioden, og som gav resultater. Det betyr at nå, foran nedgangstidene, står vi dårligere rustet enn det som ellers kunne vært tilfellet. Vi hadde en unik mulighet til å forberede norsk næringsliv bedre, mer offensivt. Det er skuslet bort. Bondevik II-regjeringen senket skattene med 24 milliarder kr. Det har vi diskutert mange ganger, men det som er nytt, er jo at det har vist seg gjennom undersøkelser, dokumentert av Statistisk sentralbyrå, at det har en dynamisk effekt, altså at det er meget vekstfremmende. Derfor er det jo nokså forstemmende å se at vi ved inngangen til den nedgangskonjunkturen vi nå har, møter en regjering som på nytt øker skattene, og trass i sterkt påtrykk ikke synes å ha tenkt å reversere dette. 




