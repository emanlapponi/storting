 Jeg takker for svaret, som viser at statsråden
og departementet følger opp dette.

Det er en del komplikasjoner ved disse tingene – jeg skal ikke
gå altfor langt inn i de tekniske tingene her. Rent historisk
har jo NOKUS-reglene sitt utspring ikke i EU/EØS-regelverket,
men i de skatteavtalene som man har med de forskjellige land. Så her
vil vi ha – og vi har i øyeblikket faktisk – to
forskjellige regelsett å forholde oss til. Det kan ikke
være slik i fremtiden at man skal ha ett regelverk i forholdet
til USA, kanskje et annet i forholdet til EU/EØS.

Veldig mange næringer har virksomheter
ute, ikke minst shipping, men også andre
næringer, så fremdriften i dette fra departementets side
er antakelig veldig, veldig viktig for norsk næringsliv.
Jeg har lyst til å legge vekt på, som for så vidt også statsråden
har sagt, at det er viktig at dette går så raskt
som mulig, selv om det er ganske kompliserte forhold.

