 Jeg oppfatter ikke representanten Høybråtens interpellasjon slik at han ønsker å sette velferd, velstand og økonomisk utvikling opp mot livskvalitet og lykkenivå, som kanskje noen kan ha vært inne på. Det han ber oss om i denne interpellasjonen, er kanskje å løfte blikket litt og se på hvilket samfunn vi har her i Norge, og om vi kanskje må se på om det finnes viktigere ting enn det oljekorrigerte budsjettunderskuddet, handlingsregelen eller hvor mye oljepenger vi har tenkt å bruke. Det tror jeg det er svært viktig at vi gjør.




For å finne denne livskvaliteten, for å finne dette høyere lykkenivået, tror jeg et viktig sted i samfunnet å begynne er nedenfra. Dette skapes i lokalsamfunnet, det skapes kanskje i de enda mindre organisasjoner. Jeg tror det var finansministeren som i sitt nyanserte svar snakket om lykkelige ekteskap og satte det opp mot halvering eller fordobling av formue – jeg er ikke helt sikker på hva det var. Men det ligger på mikroplanet. Det ligger på arbeidsplassene, det ligger i familien, det ligger i skolen.




Men da må vi som politikere sørge for å fremelske det personlige ansvaret som menneskene har, også for sitt eget liv. Det kan høres ut som en talemåte, men jeg tror faktisk det er mulig for politikere å anrette politikken og samfunnsdebatten på en slik måte at befolkningen oppfatter at det er viktig at man vil det gode, men at det også kreves noe. Og nå snakker jeg ikke om skattelettelser og formuesbeskatning.




Dette går også ned i de frivillige organisasjoner, de som organiserer så mange mennesker i dette landet. Vi hørte Ketil Solvik-Olsen snakke om musikkorps. Ja, det skaper lykke for noen, ikke det å blåse på horn, men det å være i frivillige organisasjoner, det å være sammen med noen andre. I det ligger også kulturutviklingen.




Jeg må si at representanten Høybråtens forslag om et utvalg er spennende. Jeg tror ikke at Høyre vil sette seg imot det. Jeg ser at det er vanskelig å finne indikatorer på hvordan vårt lykkenivå er, og hvordan livskvaliteten er. Men det er viktig å styrke politikken på sentrale områder, som familie, personlig ansvar, frivillige organisasjoner og ikke minst i kampen mot fattigdom.




Så til kanskje det viktigste. Denne debatten blir jo veldig aktualisert ved den klimadebatten som vi har hatt i den senere tid, hvor tanken på at denne klodens fremtid kanskje har en begrensning, at den kanskje har en begrensning som gjør at generasjonene ikke er uendelige. I det ligger også generasjonsperspektivet. Jeg tror at i denne målingen av livskvalitet ligger det noe veldig viktig i dette: Hva kan vi overlate til den neste generasjon? Og nei, finansminister, jeg tenker ikke på arveavgiften. Jeg tenker på at vi kan overlevere et samfunn som bygger på en type verdier og en type holdninger som gjør at den neste generasjon kanskje får den arven med seg at de har et annet perspektiv på livskvalitet kontra de økonomiske verdiene.




