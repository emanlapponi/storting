(ordfører for saken): 

Finanskomiteen har behandlet St.prp. nr. 10 om samtykke til godkjenning av avgjørelse i EØS-komiteen med hensyn til arbeidskraftundersøkelser i Fellesskapet. Stortinget behandler mange av disse tilslutningssakene årlig på mange områder uten særlig debatt, som f.eks. i den saken vi nettopp hadde. Denne proposisjonen omhandler imidlertid et svært aktuelt tema, nemlig arbeidsmarkedsstatistikk og arbeidskraftundersøkelser. Det er naturlig å knytte noen kommentarer til den, og også til sakens formelle behandling, som er omtalt i innstillingens merknader.




Den tilslutningen som nå gjøres, og de endringene dette medfører for den norske arbeidsmarkedsstatistikken, vil gjøre det mulig å sammenligne statistikk i EU med den norske. Vi lever i et internasjonalt arbeidsmarked i forhold til at arbeidskraften i en viss utstrekning flyter mellom landene. I enda større grad er de internasjonale sammenligninger av trender og utviklingstrekk viktige for å kunne ta nødvendige grep også i eget nasjonalt arbeidsmarked.




For Norge vil det være svært nyttig at vår situasjon blir en del av analyser som gjøres av forskere i andre land og av internasjonale organisasjoner, som f.eks. OECD. Endringene i statistikken som nå gjennomføres, vil medføre målinger av overtidsbruk, fravær, opplæring, etterutdanning osv., av funksjonshemmedes forhold til arbeidsmarkedet, og faktisk også av eldres forhold til arbeidsmarkedet. I tillegg medfører dette en del justeringer av aldersdefinisjoner osv. Det viktige ved flere av disse variablene er at de er strukturindikatorer som inngår i den såkalte Lisboa-prosessen. Lisboa-prosessens mål er å gjøre EU til den mest konkurransedyktige og dynamiske kunnskapsøkonomien i verden. Norge har egentlig ikke noe lavere målsettinger. Jeg henviser her til Regjeringens nylig fremlagte plan for en helhetlig innovasjonspolitikk, hvor det fremheves at vi skal være verdens mest nyskapende land og være fremst når det gjelder kunnskap, teknologi og verdiskaping. Sentrale begreper i planen er økende internasjonalisering, globalisering, nye markeder og grenseoverskridende handel. Et godt og viktig hjelpemiddel i den prosessen vil være sammenligning mellom land og arbeidsmarkeder ved referansetesting.




Komiteen har under sitt arbeid forelagt innstillingen for utenrikskomiteen, men komiteen har også sendt en skriftlig henvendelse til Utenriksdepartementet, med en påpekning av den korte tiden som er gitt komiteen til behandlingen av saken. Komiteen bør i lignende saker gis en lengre saksbehandlingstid.




Som saksordfører er det min oppfatning at selv om tiden fra komiteens side kan ha vært oppfattet som knapp, særlig i en presset budsjettbehandlingstid, har likevel saken fått en absolutt forsvarlig behandling. Det er sannsynligvis et poeng at også Stortingets komiteer til en viss grad må tilpasse seg, og at vi i vårt forhold til omverdenen – og særlig til det internasjonale fellesskap – av og til må akseptere at tidsfrister kan bli knappe, så lenge ikke saksbehandlingen blir uforsvarlig. Jeg presiserer igjen at det har den ikke blitt i denne saken.




Selv om det er noen mindre særmerknader, er komiteen enstemmig i å tilslutte seg deltakelsen i Fellesskapets arbeidskraftundersøkelser.




