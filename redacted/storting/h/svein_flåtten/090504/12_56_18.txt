 Jeg må si at jeg føler meg usikker når det gjelder den krisen vi er inne i, og som nå er i ferd med å nå arbeidsplassene og realøkonomien. Men da er det velgjørende – og kanskje også beroligende – å sitte her og høre komiteens leder, Reidar Sandal, fortelle at for det første er alt som kommer fra opposisjonen, påstander og også tendensiøst, samtidig som han kan berolige oss med at det som gjøres her hjemme, er det beste som kan gjøres noe sted som en kan sammenligne seg med. På bakgrunn av det føler jeg at de reisene som finanskomiteen har foretatt i vinter, egentlig har vært unødvendige. Vi kunne ha sittet her hjemme og mer eller mindre hørt på hva Regjeringen fortalte, at dette kom til å fungere. Jeg må si jeg er absolutt mer usikker, og det er også veldig mange av de bedriftslederne og de ansatte rundt omkring som jeg snakker med. 




Så hører jeg finansministeren – for så vidt også komiteens leder – si at den prosentvise ledighet er lav. Ja, det er den, og den kommer helt sikkert til å være en av de laveste i Europa. Men det hjelper jo ikke dem som blir ledige her hjemme! Det er det som er poenget vårt. 




Finansministeren sier også at aksjemarkedet har steget med 20 pst. Det er bra at finansministeren er opptatt av børskurvene, men heller ikke det har noen betydning i den situasjonen vi nå er i når det gjelder realøkonomien. Nå må vi ta vare på arbeidsplassene. For å ta vare på arbeidsplassene må vi ha bedrifter, og for å ha bedrifter må vi faktisk ha eiere – enten vi liker det eller ikke. De tiltakene som nå settes inn, er på skattesiden. Allerede budsjettet fra i fjor høst, som ble fremstilt som et ekspansivt budsjett for å løse krisen, var jo – slik det så ut for oss andre – et valgkampbudsjett, som senere ble omdøpt til et krisebudsjett. Senere har vi sett veldig lite av det som går inn mot den enkelte arbeidsplass, og det tror jeg vi kommer til å få merke fremover. Derfor er de tiltakene som Høyre senest i dag foreslår, veldig viktige. 




Vi må kort og godt skape mer optimisme i bedriftene. Det hjelper ikke at rentene har gått ned. Det er helt utmerket at rentene har gått ned, både for dem som har boliglån, og for de bedriftene som har lån, men vi må skape en optimisme som gjør at folk vil låne nye penger, selv om renten er lav – det er det jeg hører. Jeg hører at vi er redde for å låne nye penger for å investere, for å sette i gang noe nytt, og vi er redde for å ansette nye mennesker. Til det siste: For eksempel vil vårt forslag om å redusere arbeidsgiveravgiften kunne bety nokså mye. 




Jeg tror at denne sammenhengen mellom trygge bedrifter, trygge eiere, som ikke beskattes unødvendig hardt, og budsjettet i fjor, var helt forfeilet. Man gikk altså direkte inn på eierbeskatningen, som igjen slo ut på arbeidsplassene. Hvis man ikke har eiere, hvis man ikke har optimistiske investorer, har man heller ingen bedrifter. 




Finans- og kredittsystemene fungerer, og det er også helt utmerket. Komiteen har vært enig om det, og Stortinget har vært enig om det. Det er når vi kommer ned på mikronivået, og det er der vi er nå, tiltak må settes inn for å hjelpe hver enkelt bedrift – ikke ved særtiltak rettet inn mot den enkelte bedrift, men ved generelle tiltak som hjelper småbedriftene, som det finnes titusener på titusener av her i landet. 




Lønnsomheten, som i mange av disse bedriftene var høy så sent som i 2008, stuper i 2009. Derfor burde man også sett nærmere på vårt forslag om å spre inntektene fra 2008 i en overgangsordning, slik at man kunne utjevne inntektene over to–tre år og beholde den skattemessige likviditeten i bedriftene. Det man gjorde, gjorde man for underskuddsbedriftene i 2008. Men det store antall bedrifter hadde overskudd, og det er gjerne dem som det er viktig å ta vare på videre. 




