 Jeg takker statsråden for svaret. Jeg må si det var et svar som overrasket meg litt, for ofte er det slik at når Regjeringen blir interpellert i Stortinget, så mener man noe ganske annet også om årsakene enn det interpellanten gjør. Men jeg oppfatter veldig sterkt at næringsministeren absolutt deler situasjonsbeskrivelsen, at den er meget alvorlig. Det er bra – det er et godt utgangspunkt. 




Så hører jeg statsråden si – og det er helt riktig – at de bransjene vi snakker om, er sensykliske, altså de kommer etter finanskrisen. Nettopp derfor, og det er det Høyre har sagt, mener jeg at en del av de tiltakene som vi har foreslått tidligere – det går på avskrivninger, det går på lånerammer og garantiordninger, særlig lånerammen – skulle ha vært fortsatt videre. Men så er det også riktig som næringsministeren sier, at det er ikke bare snakk om den offentlige finansieringen, det er også snakk om den private finansieringen. Det er ikke så godt å grave fram egenkapital der egenkapital ikke lenger finnes. Men forholdet er at gjennom de siste fire årene har svært mange bedrifter blitt tappet for egenkapital gjennom økte skatter på eierne, og det gjelder ikke bare de som skal finansiere innkjøp, men også de som skal utføre produksjonen. De pengene hadde de trengt i den tiden som vi nå går inn i. 




Når det gjelder styringen av tildelingen, oppfatter jeg næringsministerens svar slik at han ikke har tenkt å gå inn og styre verken Statoil eller andre selskaper. Jeg er ikke uenig i at man har en offentlig debatt rundt dette, men jeg tror at man kanskje fra politisk hold, i hvert fall fra dem som har det endelige ansvaret i departementene, skal være litt forsiktig så man ikke blir mistolket når det gjelder akkurat dette. 




Alt i alt er jeg så langt glad for at vi har en felles forståelse av situasjonen. Jeg er også glad for det siste signalet, som jeg for så vidt også har hørt tidligere, om at man bør se på GIEKs og Eksportfinans' rammer. Vi fremmer et slikt forslag i næringsinnstillingen, som en henstilling til Regjeringen, og det håper jeg at man ser nærmere på. Er vi heldige, får kanskje til og med posisjonspartiene på Stortinget anledning til å slutte seg til det. 




