 Det er riktig at man til slutt har blitt enige om dette, men når jeg lytter til
                  saksordføreren, høres det nærmest ut som om dette hele tiden, fra overgangsreglene
                  ble vedtatt, bare har vært en prosess som har ledet frem til finansministerens
                  brev til Stortingets presidentskap om at man ville ta vekk tidsfristen. Jeg synes
                  det er fornuftig at finansministeren til slutt gjorde det. Det var kanskje det
                  eneste mulige å gjøre. 

Opposisjonen har samlet tatt opp dette flere ganger etter at det nye
                  rederiskattesystemet ble vedtatt. Med spørretimespørsmål og interpellasjoner, i
                  budsjettforslag o.l. har vi hatt et betydelig trykk på dette. Det er greit at vi
                  nå har kommet frem til en avgjørelse her, selv om jeg må si at jeg finner det ikke
                  eksotisk, men kanskje litt kuriøst at statsråden den 7. januar i sitt svarbrev til
                  komiteen fortsatt mente at tidsfristen for miljøinvestering var helt nødvendig for
                  å ivareta intensjonen med den nye rederiskatteordningen, men at hun to uker senere
                  mente det motsatte. Av og til er det klokt å mene det motsatte. 

Dette er svært viktig for en viktig del av norsk næringsliv. Jeg er glad for at vi
                  kan føre denne lille debatten – får jeg si – nå som man er enig om dette, uten å
                  diskutere skattelettelser for de rike, for redere osv. Det var helt fraværende i
                  saksordførerens innstilling. Det er bra. Men jeg kan ikke la være å si at
                  forutsigbarheten for denne bransjen, for næringen, har vært fraværende i den tiden
                  dette har tatt. Mange selskaper ville kunne ha innrettet seg på en annen måte,
                  særlig inn mot den krisen vi nå får i forbindelse med kontraheringer osv. Hadde
                  man fått innfrielser av løfter som var gitt tidligere, hadde man sluppet denne
                  nærmest prokuratordebatten om hvem som skulle tolke regnskapsbestemmelsene på
                  hvilken måte. Det vil jo alltid være revisorer. Det vil aldri være professorale
                  utredninger fra en eller annen handelshøyskole. Jeg synes det ble et uverdig spill
                  for å opprettholde politiske standpunkter som man ikke ville forlate. 

Jeg er glad for at vi har kommet dit som vi skulle ha vært for ganske lang tid
                  siden. 

