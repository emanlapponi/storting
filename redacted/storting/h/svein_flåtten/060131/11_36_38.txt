 Når en erfaren finanspolitiker som representanten Schjøtt-Pedersen maner frem skremmebilder av perioden 2002–2003, uten å henvise til den politikken som var ført forut, er det forunderlig. Vi vet alle, tror jeg, at disse funksjonene tar tid. Skuten ble snudd, og på samme måte ser man nå resultatene etter at den nye regjeringen har gått på. Det er en forsinkelse i dette.




Schjøtt-Pedersen sier videre at den forrige regjeringen aldri løftet en finger for å berge arbeidsplasser. Nei, nå har man jo sett hvor lett det er å berge arbeidsplasser ved å løfte fingre. Union er et godt eksempel på dette. Det er nettopp det interpellasjonen i dag dreier seg om – ikke om å berge arbeidsplasser, men om å skape arbeidsplasser. Hva er verktøyene for å skape arbeidsplasser i fremtiden?




Representanten Asmyhr pekte på at det er for tidlig å felle dommen. Ja, det er for tidlig å felle dommen, men det er ikke for tidlig å etterlyse det som man har vært så sterk på å si skal skje: Det skal komme noe nytt, det skal komme en stor omveltning i næringspolitikken. Da venter næringslivet på det. Derfor er det viktig at vi i dag etterlyser dette. Det oppfatter jeg at veldig mange er opptatt av.




Så har jeg lyst til å avlegge representanten Lundteigen en visitt. Han vil ikke snakke om sin egen næringspolitikk. Han vil bare etterlyse hva Høyre kunne tenke seg å gjøre. Jeg skal komme ham i møte på dette med personlig næringsdrivende, når han spør hva vi kan tenke oss å gjøre. Han har på sin side økt formuesskatten og tatt vekk en del av lønnsfradraget. Vi har fremmet et Dokument nr. 8-forslag i dag som vil medføre en lettelse i formuesskatten, særlig for dem i primærnæringene, på mellom 50 mill. kr og 100 mill. kr. Forslaget er herved anbefalt.




Til slutt en visitt til representanten Gullvåg, fra mitt eget fylke, som sjelden tar ordet i denne sal uten å nevne subsidieringen av «taxfree»-handelen mellom Sandefjord og Strømstad. Det er sikkert utmerket. Men jeg tror at næringspolitikken må et skritt videre, og da har jeg lyst til å henge meg på det som representanten Sørfonn var inne på her. Han bad finansministeren om å ta med et referat av denne interessante debatten – jeg tror mange synes den har vært interessant – til næringsministeren. Det ønsket henger jeg meg på. Det er viktig at næringsministeren får vite hva som foregår i Stortinget. Denne debatten har vist at vi også kunne tenke oss å diskutere dette med næringsministeren selv. Om han tar med seg sin verktøykasse, som, slik jeg ser det, sikkert ikke er altfor tung å bære i øyeblikket, vil også han være hjertelig velkommen.




