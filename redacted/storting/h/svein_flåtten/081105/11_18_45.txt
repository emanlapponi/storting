 La meg først takke Presidentskapet for at jeg alltid blir satt opp som første spørrer. Det gir forutsigbarhet i tidsbruken her i Stortinget.


Mitt spørsmål går da til finansministeren:


«Riksrevisjonen har ved sin kontroll funnet at skatteetaten ikke har nådd sine mål i arbeidet med forebygging og kontroll av skatte‑ og avgiftskriminalitet. Langt færre næringsdrivende enn før er blitt kontrollert de to siste årene, og intensjonen om kontroll av mer komplekse saker er ikke innfridd. Dette er nedslående resultater når en vet at bevilgningene stadig har økt i denne sektoren.


Hva vil statsråden gjøre for å snu denne negative utviklingen på et så viktig område?»


