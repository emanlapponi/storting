 Jeg takker for svaret. Jeg er for så vidt
enig med finansministeren i at det ikke er noen
menneskerett for alle i landet å kunne komme med
danskebåten. Det er vel også diskutabelt
hvor interessert mange er.

Men det som er det vesentlige her, er jo egentlig
det Stortinget og lovgiver har sagt om disse bestemmelsene. Det
er min oppfatning at unntaksbestemmelsene er blitt sterkt utvidet
i forhold til det som var Stortingets opprinnelige mening, for man
sa for ti år siden at fordelen ved slike tiltak gjennomgående
skulle være fritatt for skattlegging så lenge
det var tatt rimelig hensyn til hva som var vanlig i arbeidslivet.

Mitt første spørsmål
går da på at det er Skattedirektoratet som har
avgitt denne forhåndsuttalelsen. Av og til går
Skattedirektoratet til Finansdepartementet, går jeg ut fra,
for å sjekke ut dette. Har Finansdepartementet sett på dette, eller
er det bare gjort av Skattedirektoratet?

