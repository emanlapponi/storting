 Jeg må gjenta min bekymring for at
folk er urolige for dette. Man planlegger ikke sin private økonomi
for ett år av gangen. Jeg har forståelse for at
statsråden har tenkt å la overraskelsene for å ta
de rike komme over natten, men for den jevne skattebetaler
er det viktig å vite at skattereformen og det
som ligger i den, vil stå ved makt over lengre
tid.

Når det gjelder den diskusjonen som
vi har om boligbeskatningen, gevinstbeskatningen, at rentefradraget
skal vekk, og at formuesskatten øker hvert år – det
begynner å bli forutsigbart, der er jeg for så vidt
enig med statsråden, der vet man hva man har å holde
seg til, den vil stadig øke – vil jeg gjenta spørsmålet
mitt: Har statsråden på noe vis tenkt, om ikke å legge
fram en plan, så i hvert fall å forsøke å dempe noen
av de utspillene som kommer fra mer eller mindre
løsgående stortingsrepresentanter, og som griper
inn i skatteproblematikken for den vanlige borger?

