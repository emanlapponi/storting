  Jeg takker for svaret, som jeg faktisk oppfatter
et stykke på vei positivt. Jeg oppfatter finansministeren
slik at hun nå betrakter for så vidt eiendomsskatt
på samme måte som andre skatter, selv
om det er kommunene som både fastsetter grunnlaget og
inndriver den. Men av skatteyterne, og av borgerne, oppfattes det
på samme måte som vanlig skatt, og det
vil være viktig at man får de samme
mulighetene til å få dekket saksomkostningene
når man når frem.

Jeg har lyst til å legge spesielt
vekt på det argumentet som også står
i spørsmålet mitt, at man i kommunene ikke får
den hjelpen, den saksbehandlingen, den kompetansen som ellers ligger
i ligningsetaten, og derfor er det kanskje enda viktigere
at man i hvert fall i disse sakene kan få en refusjon av
utgiftene når man når frem. Så jeg håper
at finansministeren tar sikte på å få minst like gode
bestemmelser som det er i ligningsloven og ellers i forvaltningsloven.

