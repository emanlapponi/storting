 (ordfører for saken): Komiteen har hatt representantforslag nr. 8:32 fra Kristelig
                  Folkeparti om skattekutt for frivillig sektor til behandling. 

Forslaget omfatter flere forslag. Det er forslag om å legge frem en sak om hvordan
                  frivillig sektor kan fritas for momsbelastningen knyttet til innkjøp av varer og
                  tjenester på permanent basis. Det er et forslag om å utvide
                  momskompensasjonsordningen for frivillig sektor til å bli en rettighetsstyrt
                  generell ordning. Det er et forslag om økt grense for lønnsoppgaveplikt og økt
                  grense for arbeidsgiveravgiftsplikt pr. ansatt og pr. organisasjon, og det er et
                  forslag om økt ramme for fradragsrett for gaver til frivillige organisasjoner. 

Komiteen er i utgangspunktet enige om at den frivillige sektor er av helt
                  vesentlig betydning for samfunnet. Den samme tverrpolitiske enighet finner man i
                  Stortingets behandling av St.meld. nr. 39 for 2006–2007, Frivillighet for alle,
                  hvor det var unison enighet i innstillingen om at 

«frivilligheten er en grunnleggende drivkraft i samfunnsutviklingen, og (…) den
                     er en grunnpilar i vårt demokratiske samfunn». 

Jeg vet ikke om det er dette forslagets overskrift om skattekutt som kan ha skremt
                  regjeringspartiene fra å gå nærmere inn på forslaget om å fjerne momsbelastningen.
                  Det regner jeg med at de selv vil redegjøre for på en utmerket måte. Jeg har fått
                  med meg at enkelte av regjeringspartiene, senest Senterpartiet på sitt landsmøte,
                  oppviser en helt annen holdning enn det som går frem av merknadene her, til å gi
                  frivilligheten bedre vilkår gjennom å fjerne momsbelastningen. Jeg ser lite spor
                  av landsmøteengasjementet når partiet opererer innenfor samarbeidets tvangstrøye
                  her i Stortinget. Det er synd, særlig ettersom partiets representanter i komiteen
                  til vanlig er svært fritttalende om mange samfunnsspørsmål, og oftest dem som ikke
                  for øyeblikket ligger til avgjørelse i dette hus. 

La meg også nevne i denne sammenheng det såkalte ordføreroppropet, hvor halvparten
                  av landets ordførere har undertegnet et opprop om å frita frivillige
                  organisasjoner for merverdiavgift. Er ordførerne forledet på noe vis? Neppe. De
                  sitter imidlertid i sitt daglige arbeid så nært det frivillige Norge, så nært
                  organisasjoner og lag, at de tydeligere enn mange andre ser hvilken viktig smøring
                  i samfunnsmaskineriet det frivillige arbeid som gjøres rundt omkring i landet, er. 

Jeg skal ikke gå nærmere inn på flertallets merknader og begrunnelser. Jeg skal gå
                  kort videre med Høyres standpunkter, som gledelig nok også er hele opposisjonens
                  standpunkter i merknadene. Opposisjonen står sterkt og samlet i denne viktige
                  saken, og vi har mange med oss. Frivillighetsarbeidet i Norge trenger nå konkret
                  handling, ikke programerklæringer om hva som kanskje siden skal komme. 

Skatte- og avgiftssystemet er godt egnet til å bedre frivillighetens økonomi på en
                  slik måte at organisasjonene styrkes gjennom midler man selv kan innrette bruken
                  av, ikke gjennom styrte tildelinger og prioriteringer. For oss er det ikke et
                  problem at frivilligheten innrettes slik at ikke staten styrer den frivillige
                  virksomheten – tvert imot. Derfor er fjerningen av merverdiavgift et godt
                  virkemiddel for å oppnå nettopp det som organisasjonene og vi ønsker. Fritak for
                  moms på innkjøp av varer og tjenester til frivillig sektor vil være meget
                  treffende. Det er ingen grunn nå i påsken til at snøscootere som brukes til
                  redningsaksjoner i påskefjellet – vi får håpe det ikke blir for mange av dem, men
                  likevel – skal være 25 pst. dyrere når det er Røde Kors som er ute og kjører, enn
                  når det er hotellets snøscooter som brukes. Det er et paradoks at næringsdrivende
                  og kommuner med offentlig serviceproduksjon får fradrag for moms på sine innkjøp,
                  mens organisasjoner som baserer sitt arbeid på folks frivillige innsats og
                  innsamlede midler, skal betale 25 pst. mer for sine innkjøp. Derfor vil et slikt
                  forslag som dette treffe organisasjonene godt og på en enkel og ubyråkratisk måte.
                  Men det haster. Dette har vært lovt lenge – ikke minst har Regjeringen i sin
                  tiltredelseserklæring vært innom dette. Og det er jo nettopp denne manglende
                  oppfølgingen som gjør at det nå er et behov også for eventuelt å utvide den
                  gjeldende momsrefusjonsordningen for tjenestemoms til en rettighetsstyrt, generell
                  momskompensasjonsordning som omfatter både varer og tjenester. Derfor fremmes også
                  et slikt forslag i innstillingen. 

Endringer i momsregelverket fordrer at det finnes et frivillighetsregister som
                  fungerer, og ikke minst at det i dette registeret fastsettes tydelige kriterier
                  for hva som er samfunnsgagnlig frivillig virksomhet som vil kunne registreres,
                  slik at man kan nyttiggjøre seg ordningen. Gjennom flere budsjettbehandlinger har
                  en samlet opposisjon fremmet flere forslag om heving av grensene for
                  lønnsoppgaveplikt og plikt til å betale arbeidsgiveravgift. Frivillig virksomhet,
                  særlig innenfor idretten, er i dag umulig å drive uten betalt faglig hjelp. Med
                  lave grenser for avgifter og innrapporteringer ender mange mindre lag og
                  foreninger med et unødvendig og tidsødende arbeid med å tilfredsstille
                  byråkratiske ordninger i stedet for å jobbe med det frivillige arbeidet som de
                  egentlig ønsker å bruke sin tid på. 

Under den forrige regjeringen hadde vi stor oppmerksomhet på å stimulere til å gi
                  gaver til frivillige organisasjoner, og det ble gjennomført flere økninger i
                  beløpsgrensene for skattefradrag. I sitt svarbrev til komiteen skriver
                  finansministeren at hun ønsker mer statlig styring og kontroll med hvilke tiltak
                  som skal tilgodeses med offentlige midler. Og hun ønsker ikke noen unntak i
                  skatteloven. Nå er det det å si at dette unntaket har eksistert lenge. Vi snakker
                  også her om doseringer. Dette har stimulert til betydelige gaver som har vært
                  viktige for frivilligheten. Det er ikke slik at dette er det eneste unntaket fra
                  hovedregelen om at all inntekt skal beskattes. Jeg forstår det ikke, men jeg er
                  vant til finansministerens bekymring for at bemidlede givere skal kanalisere
                  offentlige midler til sine private preferanser. For Høyres del er vi lite bekymret
                  for samfunnsnyttig giverglede og ser svært sjelden etter skumle baktanker med slik
                  opptreden. Vi ser det heller slik at om flere, både bemidlede og for den saks
                  skyld ubemidlede, ville bidra med gaver til frivillig arbeid, er det positivt,
                  ikke negativt, slik jeg tillater meg å oppfatte finansministeren i sitt brev til
                  komiteen. Jeg synes det er bra at staten kan oppmuntre til god moralsk opptreden.
                  Det trenger vi, også i disse tider. På den måten vil kanskje enda flere få øynene
                  opp for viktigheten av denne typen bidrag. 

Til slutt tar jeg opp de forslag som Høyre sammen med andre partier fremmer i
                  denne innstillingen, og anbefaler disse. 

