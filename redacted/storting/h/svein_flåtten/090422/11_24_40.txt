 Jeg takker for svaret. Finansministeren har for så vidt oppfattet spørsmålet
                     riktig. Jeg tror vi er enige om at det skal være sterke incitamenter overfor
                     skattyterne til å betale skatten. 

Det som er noe av problemet her – men som spørsmålet ikke går detaljert inn på,
                     og som det da heller ikke er svart på – er at skattyterne selvfølgelig kan søke
                     på forhånd og få nedsatt skatten noe, hvis man kan dokumentere. Men det er også
                     slik – i hvert fall i en del tilfeller der folk har henvendt seg til meg om
                     dette – at man i enkelte tilfeller kan få en utsettelse med én termin som man
                     ikke betaler, men som man siden betaler, mens man andre steder blir avkrevet
                     hele den utskrevne forskuddsskatten. Det er en faktisk forskjellsbehandling, og
                     jeg vil gjerne stille spørsmålet: Synes finansministeren det er problematisk?
                  

