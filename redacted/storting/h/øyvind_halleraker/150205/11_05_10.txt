 (ordfører for saken): I denne saken behandler vi en ny lov om utenrikstjenesten. Loven definerer formålet med utenrikstjenesten og organiseringen av utenriksstasjonene, herunder personale, krav, plikter og utøvelse av myndighet ved utenriksstasjonene.


Den nye loven regulerer de samme områdene som gjeldende lov om utenrikstjenesten av 2002, men det er gjort endringer, særlig når det gjelder definisjoner av ulike personellgrupper og deres plikter. Det er også gjort redaksjonelle endringer for å gi loven en logisk oppbygging, og så er språket modernisert.


Den nye loven fastslår, i likhet med gjeldende lov, at formålet med utenrikstjenesten er å fremme norske interesser og yte bistand til norske borgere. I tillegg presiseres det at utenrikstjenestens oppgaver også innebærer ivaretakelse og støtte til norsk næringsliv i utlandet.


Lov om utenrikstjenesten er av særlig betydning for å avklare de ulike personellgruppene på utenriksstasjonene. Det viktigste skillet går mellom utsendt og lokalt ansatt personell. Loven medfører en forenkling ved at benevnelsene «fagtjenestemann» og «utsendt administrativt personell» bortfaller og nå omfattes av samlebegrepet «utsendt utenrikstjenestemann». Dette gir seg særlig utslag i at flytteplikten er utvidet til å gjelde alle som er fast ansatt i Utenriksdepartementet som reiser ut for mer enn ett år, og således styrker det handlingsrom departementet trenger for å besette og disponere stillinger ved utenriksstasjonene.


Lokalt ansatte ved utenriksstasjonene ivaretar et bredt spekter av oppgaver ved utenriksstasjonene. I loven vi vedtar i dag, er det foreslått å fjerne dagens formelle begrensning der disse kun er å anse som administrativt personell. Det presiseres i den nye loven at de er ansatt direkte ved utenriksstasjonene. Det viser en anerkjennelse av viktigheten av lokalt ansattes særlige kompetanse.


Flytteplikten er en sentral del av utenrikstjenestens pålagte oppgaver, og ved denne lovrevisjonen får departementet det nødvendige handlingsrom for å besette stillinger på utenriksstasjonene.


Det er også viktig at det har kommet på plass presiseringer knyttet til krav, plikter og utøvelse av myndighet for ulike personellgrupper i Utenriksdepartementet.


Det er en enstemmig komité som står bak innstillingen til ny lov, og etter komiteens syn vil endringene innebære en nødvendig modernisering av gjeldende lov og føre til administrative forenklinger.


