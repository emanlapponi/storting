 Jeg takker for svaret.


I mitt opprinnelige skriftlige spørsmål til statsråden spurte jeg om helse‑ og omsorgsministeren kunne forsikre om at et vernvedtak ikke ble til hinder for eller argument mot den videre naturlige utbyggingen av en institusjon. Svaret jeg fikk, gikk stort sett på at konsekvensene ble at man i framtiden måtte forholde seg til kulturminnemyndighetene med hensyn til utvikling av institusjonen.


Svaret var noe mer utfyllende i dag, og det takker jeg for. Men forslaget som foreligger, og svaret fra statsråden, har ført til betydelig uro og frustrasjon både internt i den enkelte institusjon og i lokalsamfunn som er engstelige for at deres sykehus nedprioriteres på grunn av vernehensyn. Jeg spør derfor statsråden om han vil legge opp til at eventuelle vernevedtak blir kompensert med økonomisk støtte til f.eks. alternative bygninger, dersom vernet hindrer en naturlig utvikling av en institusjon.


