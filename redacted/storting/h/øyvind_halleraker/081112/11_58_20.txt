 Jeg takker igjen for svaret.


Jeg vil gjerne konkretisere spørsmålet mitt med et eksempel. Stord sykehus i Helse Vest har 60 000 mennesker i sitt nærområde og er en del av Helse Fonna med nær 180 000 mennesker i sitt nedslagsfelt. Stord sykehus ble ferdigstilt på 1960/1970‑tallet og knapt nedskrevet. Så kommer altså problemstillingen om kulturminnevern – en diskusjon i seg selv om vi er kommet så langt at vi så å si bygger for å verne. Jeg skal la det ligge. Men det må jo være lov å spørre hvor mange tidstypiske bygninger det er behov for å verne. Dessuten: Hvis så galt skulle skje at man får et vernevedtak, må det være en soleklar betingelse at dette ikke trer i kraft før alle interesserte blir involvert og man kan legge en plan for utviklingen. En slik prosess kan jo ta tid – opp til fem år kanskje. Så mitt spørsmål til statsråden blir om han vil medvirke til at det, i tilfelle vern av bygninger, blir lagt opp til en prosess i forkant som kan sikre ivaretakelse av alle hensyn, og unngå forhastede og krampaktige vedtak og planer.


