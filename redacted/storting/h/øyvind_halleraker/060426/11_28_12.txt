  Jeg takker for svaret, som jeg oppfatter som
atskillig mer positivt enn det jeg fikk skriftlig. Jeg håper
at behandlingen vil føre til at Statoil
kan få svar før utgangen av sommeren, noe de har ønsket.

Mongstad er et av Nord-Europas største
raffinerier. Oppgradering av fyrings- og energisystemet og overgang til
gassbasert kraft vil gi store miljøgevinster, men vil også gi
en betydelig styrking av kraftbalansen i et område som
blir stadig mer presset for kraft.

En kontroversiell
overføringslinje gjennom Hardanger er
varslet av Statnett som helt nødvendig hvis energisituasjonen ikke
bedres i dette området. Jeg har derfor et oppfølgingsspørsmål:
Ser statsråden den vinn-vinn-situasjonen for industriutviklingen,
for kraftsituasjonen og for miljøsituasjonen som Mongstad-utbyggingen
medvirker positivt til?

