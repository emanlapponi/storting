 Jeg takker
igjen for svaret og vil gjerne komme med et tilleggsspørsmål.
Det går på at her er det en situasjon hvor man lokalt har én
oppfatning av hvordan pakken er blitt behandlet, mens man i Vegdirektoratet
har en litt annen holdning. 

Jeg har lyst til å appellere litt
til statsråden, for jeg vet at hun er veldig opptatt av disse stedene
som tar store løft lokalt, og som påtar seg stor belastning
for sitt næringsliv. Her snakker vi altså om den største
oppdrettskommunen i Hordaland. 60-70 pst. av all slaktet fisk kommer fra
Bømlo. Der er det kjempedårlige veger, og de tar denne ekstrabelastningen.
Det er kun 20 pst. statlig bidrag til dette prosjektet. Dette er prioritert
i Hordaland fylke, og så stopper det opp. Det skyldes at ting går
for tregt i det sentrale byråkratiet. Man stiller stadig nye spørsmål
som ikke har relevans til den behandlingen som har foregått. Det er
denne appellen jeg har til statsråden, og jeg håper at hun vil
se på dette på nytt. 

