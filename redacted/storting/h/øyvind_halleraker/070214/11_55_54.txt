  Jeg takker for svaret. Alle er glade
for at selve redningsaksjonen ved dette forliset gikk bra.

Oljevernaksjonen gikk dessverre ikke like
bra. Det er en kjensgjerning at argumentet for å flytte
stasjonen til Florø var at Fedje-området var tilstrekkelig
sikret på grunn av den gode beredskapen i området.
Da virker det uforståelig at spesialskipet «Slurpen» lå ved
Mongstad i fire døgn før den ble rekvirert.
Den mengde olje som lokale folk meget prisverdig med kommunalt
utstyr greide å samle opp, anslått til ca. 30
tonn, gikk til spille fordi man ikke fikk tilkalle tankbiler
for å suge opp den samlede oljen. Deretter sprengtes
lensene, og oljen fløt fritt igjen. Jeg kunne nevnt flere åpenbare
feil og mangler.

Er statsråden enig i at dette samlet
er såpass alvorlig at det er behov for en gransking
av hele aksjonsforløpet, herunder responsen fra
Kystverket i Horten, og at rapporten blir forelagt Stortinget?

