 Når vi diskuterer transportpolitikk i denne salen, og når vi har gjort det de senere år, er det to ting som er nokså lett gjenkjennelig. Det ene er at regjeringen skryter av egen fortreffelighet, og det andre er at man skylder på forrige regjering for det meste som går galt.




Jeg hørte ikke så veldig mye skryt i dag, men det vanlige med å skylde på forrige regjering kom. Jeg mener ærlig talt at etter snart åtte år må man kunne forvente at man tar ansvar for egen politikk og ikke skylder på forrige regjering. I 2002 var det den borgerlige regjering som styrte, da var godsmengden på bane i Norge 5 894 000 tonn, i 2005 var den steget til 7 195 000 tonn. I den siste rapporten som nå er lagt fram fra Jernbaneverket om jernbanestatistikk for 2011, er vi nede på 5 085 000 tonn, altså over 800 000 tonn lavere enn det den var i 2002.




Noe av det som helt åpenbart er årsaken til dette, er at navet for jernbanegodset i Norge ikke fungerer. Vi har heller ikke nok krysningsspor. Høyres forslag for flere år siden om å lage en egen handlingsplan for krysningsspor nettopp for å belyse hvor det var størst behov, slik at vi kunne øke kapasiteten og få flere parallelle godstog, ble stemt ned, og det ble sagt at dette skulle man greie uten handlingsplan. Så har ikke skjedd.




Så opplever vi at selv fagetaten, Jernbaneverket, er svært bekymret for at vi ikke har framdrift på Alnabru, er bekymret for kostnadsøkningen som kommer, og anbefaler andre, mer moderne løsninger for å komme raskere til målet, altså prosjektfinansiering og gjerne trekke inn private aktører. Det ble heller ikke gjort.




Så svarer statsråd Arnstad interpellanten med en lang utredning om at forutsetningene har endret seg, man må legge nye planer, og nå vil hun ta fatt i en mer trinnvis utbygging for å nå målet. Alt dette er vel og bra, men det er jo slik at det kanskje kunne være på tide å trekke inn en ekstern aktør i dette arbeidet, slik vi har foreslått i denne salen.




Når vi lytter til dem som virkelig kjenner hvor skoen trykker, representanter fra NHO, logistikk og transport, eller kanskje det private Cargolink, hevder de begge at det er muligheter for å utnytte Alnabru på en helt annen måte enn det som skjer i dag, og dermed unngå det infarktet som nå er i ferd med å oppstå, eller i hvert fall utsette det i en del år.




Gods- og persontransport på bane handler om tillit. Det handler om «oppehet», det handler om regularitet, det handler om punktlighet, og det handler om fleksibilitet. Når vi ser at godsmengden har gått så kraftig tilbake som den har gjort, er det disse tingene det er feilet på. Det er det man da bør konsentrere seg om fra regjeringen. Når statsråd Arnstad sier at la oss få en trinnvis utbygging, så får vi se hvordan markedet utvikler seg, har jeg lyst til å utfordre statsråden litt: Hvorfor ikke snu problemstillingen og utvikle et moderne tilbud? Så vil markedet reagere positivt, som markeder pleier å gjøre.




Jeg vil avslutte med tre spørsmål til statsråden, som jeg håper hun kan svare på: Hvorfor vil ikke denne regjeringen ta i bruk prosjektfinansieringsmodeller som de selv har skrevet inn i sin regjeringserklæring, Soria Moria-erklæringen? Hvilke ambisjoner har denne regjeringen for godsmengde på bane? Når skal Alnabru stå ferdig? Samlasterne, transportørene og kundene venter på et svar.




