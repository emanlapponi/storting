 

(ordfører for saken):

 I dag behandler vi en av mange saker om å tilpasse EØS-avtalen til et nytt direktiv fremmet av EU-kommisjonen og senere vedtatt av EU-parlamentet.




Saken vi behandler i dag, handler om et direktiv om minstekrav til sikkerhet i tunneler. Denne saken er imidlertid litt spesiell. Den ble aktualisert etter tragiske tunnelbranner på kontinentet for noen år tilbake. EU-kommisjonen igangsatte etter dette et arbeid med sikte på et nytt sikkerhetsdirektiv.




Gjennom vårt EØS-medlemskap fikk vi anledning til å delta i og påvirke utformingen av det endelige direktivet. Forslaget som var utsendt, ville betydd kroken på døra for mange av våre planlagte undersjøiske tunneler, bl.a. Her er det gjort et solid stykke arbeid av norske myndigheter, først og fremst av Vegdirektoratet, men også av vår EU-delegasjon. Dette gjør at vi i dag, med et samlet storting, kan anbefale at direktivet innlemmes i EØS-avtalen.




Men det viser også at et lite land kan oppnå viktige resultater når man holder et høyt faglig nivå og går fram på rett måte, også overfor en stor organisasjon som EU. Det er jo fristende da å tenke litt fritt rundt hva vi kunne ha oppnådd med tilsvarende solid arbeid hvis vi hadde vært medlem i EU. Men det skal jeg la ligge i dag.




