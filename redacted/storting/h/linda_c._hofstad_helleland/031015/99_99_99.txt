 «Den siste tiden er bruk av sakkyndige
erklæringer i retten mye omtalt i mediene. Et
spesielt fokus har vært rettet mot faglig uenighet mellom
psykologer og bruk av tester som grunnlag for den, eller
de sakkyndiges uttalelser og råd til retten. I de sivile
sakene er det ingen form for kvalitetssikring av erklæring
fra sakkyndig. Etter min mening er denne praksis et rettssikkerhetsproblem både
for den enkelte og for samfunnet.

Hva vil statsråden gjøre
for å kvalitetssikre sakkyndiges arbeid i sivile saker?»

 Jeg takker statsråden for svaret.
Jeg er veldig glad for at statsråden vil følge opp
dette og tar dette problemet på alvor.
Det er jo, som statsråden sier, spesielt i barnefordelingssaker
og omsorgssaker at dette er et stort problem. I den såkalte Svanhild-saken,
som det har vært fokusert mye på i mediene, har
man sett eksempler på at man nettopp
kunne ha trengt en kommisjon for gjennomgang forut for hovedforhandlingene.

Hva kan statsråden gjøre
for å unngå at slike forhold oppstår?
Jeg hørte at statsråden vil følge opp
i forhold til tvistemålsloven, men er det også andre
ting man kan iverksette?

 Den praksisen som er i dag i de sakene som
vi har hørt om gjennom media, der man har avdekket forhold
hvor det er grunnlag for mistenkeliggjøring, og der det også er
uverdige diskusjoner i retten mellom flere sakkyndige,
er neppe noe som er egnet til å veilede og opplyse retten
i vanskelige saker.

I tillegg til dette, ser statsråden
at kvalitetssikring av sakkyndige også kan være
et bidrag til at en unngår at saker ankes, slik at det også dermed
blir et prosessparende tiltak?

