 Jeg vil starte med å gi Kristelig Folkeparti ros for det initiativet som er tatt.
                  Det er prisverdig at Kristelig Folkeparti setter en slik sak på dagsordenen. Det
                  er absolutt en sak som burde ha fått mye mer oppmerksomhet. Jeg synes vi fra
                  Stortinget og finanskomiteens side har gjort det vi kan for å gi denne saken
                  oppmerksomhet. Jeg registrerer også at norsk presse i dag har referert til
                  representantene Syversen og Høybråten i en liten NTB-melding i dagens nettaviser,
                  og det er jo positivt, selv om vi skulle ha ønsket at denne saken hadde fått en
                  mye bredere omtale også i pressen. 

Jeg er i det rosende hjørnet og vil derfor også fullt ut støtte saksordføreren som
                  jeg synes hadde et veldig godt innlegg, og som også har skrevet gode merknader som
                  hele komiteen har sluttet seg til. 

Det er riktig, som representantene Høybråten og Syversen skriver i forslaget, at
                  det ikke nødvendigvis er noen motsetning mellom det å ha et mål om størst mulig
                  verdiskaping for å finansiere velferd og skape arbeidsplasser og det å ha fokus på
                  livskvalitet og menneskets behov for trygghet og lykke. Jeg regner med at det er
                  et mål for alle oss som sitter her i salen, som velger å engasjere oss i politikk,
                  å bidra til et mer velfungerende samfunn. Derfor er dette absolutt en debatt som
                  vi som folkevalgte i landets nasjonalforsamling må bidra til. Det var også noe av
                  det forskerne sa under høringen i komiteen. Én ting er at dette er en
                  internasjonal og viktig debatt, men dette er også en debatt som må modnes og
                  utvikles. Her må vi kjenne vår besøkelsestid, noe representantene for alle partier
                  må bidra til. Dette er en viktig start og markering på en viktig debatt. 

Thorbjørn Jagland hadde her gjeninntatt
                  presidentplassen. 

