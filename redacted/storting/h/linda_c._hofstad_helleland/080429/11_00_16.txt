 (ordfører for saken): Som saksordfører for denne saken om lavere årsavgift og støtteordning for ettermontering av partikkelfiltre på dieseldrevne kjøretøy vil jeg presentere komiteens innstilling og ta opp mindretallets forslag. 




Finanskomiteen er opptatt av at miljøperspektivet tas i betraktning ved utforming av skatte- og avgiftspolitikken. Det er viktig at norske leverandører og forbrukere får riktige incentiver, slik at de velger miljøvennlig produksjon og konsum i dagens marked. For å redusere lokale utslipp fra den eksisterende bilpark og skape et bedre lokalmiljø er det helt nødvendig å vurdere ulike tiltak. 




Komiteen står sammen om at man med hensyn til både økt livskvalitet og mindre helseplager bør se på ulike incentiver for å motivere mennesker til miljøvennlige valg. I den sammenheng har ettermontering av partikkelfilter vært forslått som et viktig miljøtiltak.




Forslaget fra Kristelig Folkeparti om å innføre en støtteordning for ettermontering av partikkelfiltre på dieseldrevne kjøretøy har som formål å stimulere til miljøvennlig adferd. Saken vil bli vedlagt protokollen, men jeg vil redegjøre for mindretallets forslag og merknader i saken. Jeg regner med at representantene fra regjeringspartiene vil redegjøre for sine merknader. 




Til tross for at finanskomiteen ikke fikk avholdt høring i denne viktige saken, kom det likevel - og heldigvis - frem nødvendige opplysninger under behandlingen. Disse opplysningene ble også viktige for mindretallets håndtering av saken. Opplysningene går i hovedsak ut på at det er usikkerhet rundt omfanget av utslipp fra dieselbiler med montert partikkelfilter. Ifølge Norges Astma- og Allergiforbund vil den mest helseskadelige delen av NO

x

-utslippet - NO

2

-gassen - være større med partikkelfilter enn uten. De støtter seg på en analyse og en rapport fra miljødepartementet i Storbritannia der det signaliseres klart at partikkelfilter kan gi økt utslipp av NO

2

 fra dieselbiler. Denne informasjonen viser at det åpenbart er behov for ytterligere faktagrunnlag før man behandler saken videre og vurderer konkrete forslag knyttet til det å opptre som miljøvennlig bilist. 




Tiltakene som Stortinget velger å gjennomføre, bidrar til og stimulerer til sikrere og mer miljøvennlige biler. I dag er det ikke opplagt hvilke miljøutslipp fra bildrivstoff som har høyest miljø- og helseskade i sum. Derfor var det også svært overraskende at regjeringspartiene valgte å si nei til forslaget om å få en utredning av konsekvensene av ulike tiltak.




Regjeringspartiene har den siste tiden bidratt til å skape stor usikkerhet for bilister om hvordan man kan opptre mest mulig miljøvennlig. Det viser seg nå at Regjeringens tiltak, bl.a. omleggingen av avgiftspolitikken, kan være miljøskadelig. Derfor er det svært uheldig at regjeringspartiene i denne saken har bidratt til å skape ytterligere forvirring for norske bilister. 




For å unngå at man bidrar til et system som skaper forvirring, og som gjør det vanskelig for bilistene å gjøre miljøvennlige valg, må alle tilgjengelige fakta gjennomgås. For Høyre, Fremskrittspartiet, Kristelig Folkeparti og Venstre er det derfor viktig å få alle tilgjengelige fakta på bordet, slik at vi får vurdert alle sidene ved tiltakene, og at vi får et riktig grunnlag å basere oss på når vi endelig skal konkludere. 




Aftenposten hadde en artikkel om forvirringen som har blitt skapt av Regjeringen om denne saken. Det som vi i løpet av den dagen ble vitne til, tyder også på at Regjeringen ikke har tatt alvoret inn over seg. For det første ble det tidlig på dagen sendt ut en pressemelding fra Finansdepartementet om at Regjeringen likevel støttet forslaget fra opposisjonen - de ønsket likevel å ha en gjennomgang for å få alle fakta på bordet og en analyse av ulike tiltak. Da hadde altså regjeringspartiene i Stortinget stemt ned et forslag om en analyse fire-fem dager i forveien. Det kan hende at det var derfor Finansdepartementet om ettermiddagen sendte ut en ny pressemelding, der man likevel ikke ønsket å ha en gjennomgang og lage en analyse og en rapport, som myndighetene i mange, mange andre land nå gjør, nettopp fordi det er så stor usikkerhet knyttet til dette. 




Dette vitner om kaos, noe som bidrar til at bilistene som i utgangspunktet er motivert til å opptre miljøvennlig, helt mister motet. Etter min oppfatning ville regjeringspartiene ha gjort det mye enklere for seg selv om de hadde stemt for dette forslaget og vi hadde fått en gjennomgang i forbindelse med statsbudsjettet for 2009. Jeg aksepterer selvsagt at regjeringspartiene kanskje ikke alltid er enig i mine forslag, men jeg hadde virkelig håpet at vi hadde blitt møtt med et annet svar fra regjeringspartiene i denne saken. 




Med dette ønsker jeg å ta opp forslaget fra mindretallet.




