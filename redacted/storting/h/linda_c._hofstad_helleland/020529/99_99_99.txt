 Jeg tillater meg å stille sosialministeren
følgende spørsmål:

«Adresseavisen
skriver at det på Innherred i Nord-Trøndelag er
et høyt antall narkomane, og at det fryktes mange
overdoser og dødsfall i sommer. Nord-Trøndelag har
i dag svært få tilbud om behandling/avrusing
som rusmisbrukere i fylket kan benytte. Denne situasjonen er etter
mitt syn svært alvorlig.

Vil statsråden se nærmere
på denne situasjonen?»

 Jeg takker statsråden for svaret.

Jeg er veldig glad for at statsråden
nå har igangsatt kartlegging av tiltak i samarbeid
med fylkeskommunene.

I Verdal er det 100 tunge narkomane, og kommunen har
råd til å gi bare tre av dem behandlingstilbud
i inneværende år. Det er jo flere kommuner som
virkelig sliter med å gi fullverdige, gode tilbud.

Fram til rusmiddelmeldingen kommer, er det
en vanskelig situasjon. Derfor er spørsmålet
mitt: Hvordan kan vi nå løse de problemene
vi har, fram til 2004? Og hva kan statsråden gjøre
for at kanskje flere kommuner kan inngå interkommunalt
samarbeid for å løse
de store utfordringene de står overfor?

 Nå har helse- og sosialsjefen
i Verdal uttalt at Nord-Trøndelag fylkeskommune ikke
følger loven ved at de ikke har etablert
et eget avrusningstilbud. Etter mitt skjønn er
det veldig alvorlig at flere fylkeskommuner i landet bryter loven
på denne måten.

Hva kan statsråden gjøre
i forhold til kontroll av disse kommunene, og ikke minst
fylkeskommunene, som begår klare lovbrudd?

