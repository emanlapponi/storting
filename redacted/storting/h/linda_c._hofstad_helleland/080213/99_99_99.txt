 Jeg takker finansministeren for svaret.
Jeg er glad for at det ble en endring i formuesskatten fra 1. januar, men
jeg er litt skuffet over svaret med hensyn til inntektsskatten, for jeg
hadde fått signaler fra de rød-grønne politikerne om
at det ville bli vurdert i budsjettet for 2009. 

Som kjent må
SINTEF betale skatt helt tilbake fra 2001. Det betyr 30 mill. kr for forskningsstiftelsen.
Høyre har i budsjettet for 2008 prioritert å tilbakeføre
de 30 mill. kr, slik at SINTEF kommer fri fra denne skatteplikten. 

Regjeringens hvileskjær innenfor forskning skal jeg ikke komme
nærmere inn på. Men når satsingen på forskning i
utgangspunktet er svak, hjelper det ikke videre med en skatteplikt. Overskuddet
fra forskningen går jo, som vi vet, til bl.a. investeringer i laboratorier,
til kunnskap og til kompetanse. 

Vil statsråden gjøre
noe for at skattekravet skal kunne ettergis for SINTEF-stiftelsen? 

