 Det gjør ikke inntrykk på meg at en statsråd står og skylder på tidligere kollegaer. Det gjør overhodet ikke inntrykk, og det gjør det heller ikke på dem i Midt-Norge.


Til statsrådens orientering går hans egne, hvis man kaller dem det i Arbeiderpartiet, nå ut og krever pristak og krever at Regjeringen handler overfor Midt-Norge. Så det er en veldig annen historie jeg her får fortalt fra statsråden enn det regjeringspartienes representanter i Midt-Norge opplever. Det er kanskje også derfor LO i Trøndelag og NHO forrige mandag måtte sette seg ned i møte med Fremskrittspartiet og Høyre, for de føler at de ikke når igjennom hos Regjeringen, og at ikke statsråden tar inn over seg den virkeligheten de opplever, og at statsråden heller ikke er åpen for dialog.


Dette er ikke noe som bare vi oppfatter – jeg ser også at Olav Versto skriver i VG på lørdag:


«Midt-Norge har kronisk kraftkrise fordi strømproduksjonen i landsdelen er for liten og fordi overføringskapasiteten utenfra er utilstrekkelig. I en iskald vinter blir krisen akutt.»


Mitt spørsmål er: Hva konkret gjør Regjeringen på kort sikt for å rette opp kraftbalansen?


