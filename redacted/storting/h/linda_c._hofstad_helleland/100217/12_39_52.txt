 Jeg takker for svaret. Det er lov for alle – selv for en statsråd – å si feil av og til, så da har vi rettet opp i den misforståelsen.


Like fullt er situasjonen i Midt-Norge alvorlig. I går hadde jeg et møte med Washington Mills på Orkanger, som forteller hvor utfordrende kraftsituasjonen er, og jeg har hatt møte med en melkebonde fra Orkdal, som forteller at bøndene i Midt-Norge nå går og frykter for neste strømregning som skal komme i postkassen – de tør nesten ikke å gå ut til postkassen og se på strømregningen, for den er så høy, og de er redd for at de ikke får betalt den.


Jeg føler dessverre på mange måter at ministeren ikke tar inn over seg situasjonen i Midt-Norge, og at det fremstilles som at vi fra Midt-Norge hausser opp en situasjon som ikke er reell. Det gjør vi ikke! Problemet er at Regjeringen ikke tar virkeligheten inn over seg.


Mitt spørsmål er: Når vil statsråden reise til Midt-Norge for å møte industrien, næringslivet og interesseorganisasjonene? Statsråden er herved invitert. Når vil statsråden komme til Midt-Norge?


