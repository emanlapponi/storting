Kampen mot barne- og ungdomskriminalitet er og skal være et høyt prioritert område, først og fremst fordi samfunnet har et ansvar for å hindre utvikling av en lang kriminell løpebane, til skade for ungdommene selv og deres nærmeste omgivelser.




Representanten Storberget sa i sted at han er glad for enigheten om at barn ikke skal plasseres i fengsel. Og – ja – representanten Storberget har rett i at Stortinget sier klart fra at barn som begår mindre lovbrudd, ikke har noe i fengsel å gjøre. Men det representanten Storberget elegant utelot, er at når det gjelder alvorlig og grov voldskriminalitet og sedelighetsforbrytelser, er det kun Arbeiderpartiet og SV som ønsker samfunnsstraff for disse lovbruddene. Alle andre partier mener at lovbrudd som grove voldsforbrytelser og sedelighetsforbrytelser, grove voldtekter, faktisk fortjener en annen reaksjon fra samfunnet enn noen timers arbeid. Der står Arbeiderpartiet og SV helt alene, og det er Høyre svært glad for. Høyre mener det er viktig at vi har andre virkemidler enn fengsel å ty til for å hindre at ungdom får et langt rulleblad, men det gjelder i mindre alvorlige saker.




Barn og unge som befinner seg i risikosonen for å utvikle lovstridig atferd, risikerer, slik dagens lovverk og praksis er, å bli kasteballer i sitt lokalmiljø mellom politi, barnevern, rusomsorg, helsevesen og skolesystem. Det er like viktig at vi klarer å ta tak i den enden og gjøre noe med samarbeidet mellom disse etatene. Det er viktig å sikre en klar ansvarsplassering mellom de ulike instansene som møter mindreåriges lovbrudd, for det er faktisk der man har muligheten til å endre atferd og stoppe videre lovbrudd. Høyre ønsker et forpliktende grunnlag for samarbeid mellom rettshåndhevere, hjelpeapparat, foreldre og den unge selv.




Jeg vil gi ros til representanten Holstad, som har tatt initiativet til denne interpellasjonen. Det er et viktig tema. Men det kan ikke være slik at vi lar unge lovbrytere som begår grove voldshandlinger, voldtekter og andre grove sedelighetsforbrytelser, gå fri uten at samfunnet gir en reaksjon.




