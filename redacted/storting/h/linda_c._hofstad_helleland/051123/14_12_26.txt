  Jeg takker ministeren for svaret, men jeg
oppfattet det ikke som veldig oppklarende. Det ministeren
sier, er jo noe helt annet enn det ministerens tre statsrådskollegaer,
Bjarne Håkon Hanssen, Øystein Djupedal og Trond
Giske, sa i valgkampen. De tre kom i valgkampen med et uforbeholdent
løfte om at det skulle settes av friske midler, at det ikke
skulle gå på bekostning av videre drift av St.
Olavs Hospital, og at det heller ikke skulle innbefatte
forsinkelser.

Er det nå slik at statsråden
kan bekrefte at velgerne i Sør-Trøndelag ikke
er ført bak lyset? Og kan hun garantere at løftet
fra statsrådskollegaene fortsatt står ved lag?

