 De siste års avsløringer rundt problemene unge kvinner med minoritetsbakgrunn har levd med i det skjulte, har gitt oss en sjokkerende innsikt i en kultur som helt setter til side de mest grunnleggende menneskerettighetene. Og når de politiske partiene i kjølvannet av disse avsløringene kaster seg inn i debatten, har jeg inntrykk av at man har vært mer opptatt av å fremme flest mulig og til dels lite gjennomtenkte forslag, i stedet for å være konstruktiv og løsningsorientert.




Jeg blir provosert når Per Sandberg fra Fremskrittspartiet i den forrige interpellasjonsdebatten, i likhet med mange av sine partifeller, hever seg over de andre politiske partiene og hevder at Fremskrittspartiet har vært de eneste som har tatt integreringsdebatten på alvor. Denne hva var det vi sa-holdningen Fremskrittspartiet uttrykker i debatten rundt disse alvorlige samfunnsproblemene, overrasker meg ikke. Men jeg må stille to spørsmål: Er det Fremskrittspartiet som har gått i spissen for å forene og være brobygger? Eller er det Fremskrittspartiet som har bidratt til å skape større motsetninger i det flerkulturelle samfunnet vi lever i? Jeg tror det nå er på tide at vi begynner å snakke 

med

 disse miljøene hvor faktisk disse overgrepene er en del av kulturen, i stedet for bare å snakke 

om

 dem.




Karita Bekkemellem Orheims forslag til tiltak for å hindre tvangsekteskap i innvandrermiljøene viser også nok en gang at Arbeiderpartiets svar på store og alvorlige samfunnsproblem er lettvinte løsninger som ulike lovforbud. Det er naivt å tro at forslag om å forby ekteskap mellom søskenbarn vil løse disse utfordringene og hjelpe alle de unge kvinnene som er utsatt for press og trusler fra sine nærmeste.




Jeg vil berømme kommunal- og regionalministeren for hennes tilnærming til disse problemene. Hun har tatt initiativ til dialog og brobygging og ønsker et samarbeid med de miljøene hvor tvangsekteskap og kjønnslemlestelse forekommer. I motsetning til Arbeiderpartiet og Fremskrittspartiet, som har strakstiltak som svar på disse utfordringene, er jeg glad for at det jobbes langsiktig for å få bukt med de holdninger som ligger til grunn for de overgrep som foregår. Det vil gi de beste resultatene på lang sikt, men samtidig er det viktig at det settes inn tiltak umiddelbart for å hjelpe unge kvinner som allerede har vært utsatt for umenneskelig behandling.




De tiltak som ligger i handlingsplanen som ministeren nevner, gir et godt grunnlag for kompetanseheving og bevisstgjøring hos de instansene som daglig møter kvinner og barn som er i faresonen. Det er viktig at man har et apparat som er i stand til å avdekke mulig overgrep, og som vekker tillit slik at unge kvinner og barn henvender seg for å få hjelp. Høyre tror at dette ikke bare løses med strakstiltak, som Fremskrittspartiet hevder, men at det er like viktig med holdningsarbeid, og det har vi alle et ansvar for.




