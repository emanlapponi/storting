 «12. mars i år ble det lagt
frem en rapport om vold mot prostituerte i Bergen. Denne rapporten
avslørte særdeles urovekkende tilstan-der. Prostituerte
blir blant annet kidnappet over flere dager, utsatt for grov vold
og mishandlet. Sakene anmeldes sjelden.

Hva kan statsråden gjøre
for å bedre situasjonen for de prostituerte,
og hvilke konkrete tiltak kan han tenke seg å sette i verk
for å beskytte denne så utsatte gruppen?»

 Jeg takker justisministeren for svaret.

Det var et veldig tilfredsstillende svar, og
jeg er svært glad for at departementet vil diskutere disse
tiltakene for å hjelpe prostituerte med Pro Sentret.

Rapporten viser jo at kvinner i gateprostitusjon
er de som er mest utsatt for vold, og at volden stadig blir grovere.
Rapporten sier også at vold mot kvinner
som prostituerer seg, sjelden anmeldes til politiet eller
registreres hos Legevakten. På bakgrunn av det er det ikke noen
enkel oppgave å iverksette tiltak.
Jeg vil derfor spørre justisministeren om han, når
Justisdepartementet mottar den ferdigstilte rapporten, vil foreta
en evaluering og eventuelt vurdere noen
av de tiltakene som foreslås der.

 Like viktig som tiltak for å beskytte
disse kvinnene mot denne typen vold er å hjelpe dem ut
av rusavhengigheten, som ofte er årsaken til
at de prostituerer seg. Jeg lurer derfor på om statsråden på grunnlag
av den kommende rusmeldingen og i samarbeid
med sosialministeren vil se på særlige tiltak
for denne utsatte gruppen i forhold til deres rusproblem.

