  Jeg er enig med statsråden i at det
er positivt at man kan innføre en slik avgift etter
hvert som man ser an piggdekkandelen fra sesong til sesong. Derfor
er jeg også veldig glad for at Oslo kommune
fikk mulighet til å gjeninnføre piggdekkavgiften etter
at lokalpolitikerne der tok til seg de elementer som statsråden
pekte på. Men spørsmålet her er likevel: Kan
statsråden oppklare om det er Regjeringens
politikk at en gjeninnføring eller avvikling
av en slik avgift er et lokalt ansvar? Jeg føler at statsråden
nå prøver å finne andre forutsetninger,
som også Vegdirektoratet har pekt på,
og legge dem til grunn for sitt svar i spørretimen i dag. Det
bidrar til å skape ny usikkerhet. Man må vel kunne forvente
litt stø gange, selv om denne regjeringen kun er to år
gammel og det ikke er så mye man kan forvente
av en toåring, og at det kan gis et klart svar på om
det er et lokalt ansvar å innføre, avvikle eller
eventuelt gjeninnføre en slik avgift, og at det ikke
vil legges andre hensyn til grunn når man vurderer
en søknad til direktoratet og en anke
til departementet.

