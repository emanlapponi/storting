 Det er et viktig tema som tas opp i interpellasjonen i dag, og jeg er enig i at ungdomstrinnet har fått for lite oppmerksomhet. Årsakene kan selvsagt være, og er, mange. Behovet for å se på ungdomstrinnet og de utfordringer dette trinnet har, er nødvendig. Ikke minst viser evalueringen av Reform 97 det.




Tradisjonelt er det store forskjeller på barnetrinnet og ungdomstrinnet når det gjelder både arbeidsformål, organisering, pedagogisk tenkning, arealbruk og tidsbruk. Mindre fleksibel tidsbruk, sterkt faglig timeplan og mer tradisjonell klasseromsundervisning har i stor grad preget ungdomstrinnet.




Da jeg begynte som lærer på ungdomsskolen i 1975, kjente vi ingen annen undervisningsform enn den tradisjonelle klasseromsundervisningen. Men jeg tror at en vil kunne se en utvikling de siste årene, der en også på dette trinnet har maktet å myke opp klasseromsundervisningen, fått mer fleksibilitet inn i timeplanen og tatt i bruk mer varierte arbeids- og organisasjonsmønstre. Selv om jeg skulle ha rett i denne observasjonen, er det nok ikke mulig å komme bort fra at vi finner mer av tradisjonell skole på ungdomstrinnet enn på barnetrinnet. Noen av ungdomstrinnets problemer og utfordringer i forhold til elever som er mindre motiverte, og i forhold til til dels alvorlige disiplinproblemer, kan ha sin årsak i en tradisjonell skolepedagogikk som ikke har maktet å møte enkeltelevene der hvor den enkelte elev er. I stedet for å møte eleven der eleven er, har skolen pålagt eleven å møte skolen der den er. Det har i mange tilfeller vært et problemfylt møte.




På ungdomstrinnet er det store pedagogiske utfordringer for å kunne møte elevene og føre dem videre. Det er mye som tyder på at det ikke er og i hvert fall ikke vil være godt nok å fortsette uten at en tar utfordringen innover seg og er åpen for endringer. Evalueringen av Reform 97 viser til at flere forskere er klare på at det er store behov for endringer på ungdomstrinnet. Mer enn barnetrinnet har nok ungdomstrinnet vært arenaen for læreren. I Budsjett-innst. S. nr. 12 for i år sier flertallet at «det er viktig å få en mer elevaktiv skole». Sterkere involvering av elever, men også av foreldre, vil være et viktig bidrag for å møte utfordringen av pedagogisk og organisatorisk art for å kunne øke kunnskapsnivået. Skal dette lykkes, må det satses på økt kompetanse og kunnskap og ikke bare på ungdomstrinnets egenart. Det må satses på bred basis på lærerne på trinnet og på utviklingstiltak på trinnet. Den omleggingen av lærerutdan-ningen som nå skjer på bakgrunn av St.meld. nr. 16 for 2001-2002, er et viktig element for å høyne kompetansen, men det er også svært viktig at ungdomstrinnet nå får den nødvendige prioritet i fordelingen av kompetanseutviklingsmidler for læreren.




Det er behov for å gi ungdomstrinnet særlig oppmerksomhet bl.a. ved behandlingen av Kvalitetsutvalgets innstilling og også særlig prioritet når det gjelder midler. Uten dette vil vi ikke få de endringer som er nødvendige for at ungdomstrinnet skal kunne møte framtidas utfordringer.




