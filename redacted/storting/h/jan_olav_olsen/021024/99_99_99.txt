 

(ordfører for saken): 

Representantene Haga, Skjælaaen og Sollied Øveraas foreslår i Dokument nr. 8:143 at det skal etableres et nasjonalt forsøk med samarbeid mellom skole og idrettslag om tilbud til alle elever i grunnskolen om daglig fysisk aktivitet. Forslagsstillerne viser til at det er en sterk økning i livsstilssykdommer i befolkningen og til den sammenheng det er mellom fysisk aktivitet og helse.




Forslagsstillerne viser videre til at grunnlaget for gode vaner og en god helse legges tidlig i livet. Det registreres videre at dagens 10-åringer sitter på skolen og foran datamaskinen og fjernsynet i gjennomsnitt ti timer pr. dag. Ut fra dette mener forslagsstillerne at skolen bør samarbeide med frivillige organisasjoner for å få mer fysisk aktivitet blant barn og unge. Det foregår forsøk både i Buskerud og Nordland. Ideen er hentet fra den svenske Bunkeflomodellen der 900 skoler inngår i et nettverk, og der myndighetene planlegger å gjøre modellen landsomfattende. I Nordland er prosjektet tilpasset aldersgruppen 13–19 år, mens prosjektet i Buskerud har som mål at barn og unge mellom 3 og 16 år skal ha minst én time fysisk aktivitet/lek daglig.




Komiteen deler den bekymring som uttrykkes i dokumentet om helseproblemer på grunn av manglende fysisk aktivitet. Dette berører mange instanser, og komiteen viser til den varslede meldingen om folkehelse, der bl.a. utfordringene i forbindelse med fysisk inaktivitet blant barn og unge og skolens rolle i forhold til dette skal behandles. Komiteen er også sammen om å minne om at foreldrene er hovedoppdragere og derfor har et ansvar sammen med skolen for barnas fysiske helse.




Komiteen har delt seg i saken. Et mindretall, representantene fra SV og Senterpartiet, støtter forslaget fra forslagsstillerne, og jeg regner med at mindretallet selv vil argumentere for sitt syn.




Komiteens øvrige medlemmer deler altså den bekymring som uttrykkes i forslaget, men finner av flere grunner ikke å kunne gå inn for det. En endring av timetall og innhold i et av fagene i grunnskolen vil påvirke skolens øvrige fag og arbeidsområder. Dette er derfor et omfattende forslag som altså berører hele skolens struktur og innhold. Det oppnevnte kvalitetsutvalget skal vurdere hele dette saksområdet. Utvalget skal avgi sin innstilling våren 2003. Flertallet viser til dette utvalget.




Komiteens flertall mener også at de regionale forsøk som er igangsatt i 2001, og som altså er inne i sitt andre år i et fireårig løp, bør evalueres og vise at de har dokumentert effekt før de lanseres som nasjonale prosjekt.




Komiteens flertall uttrykker altså støtte til intensjonen i forslaget, men dette bør utredes videre av Regjeringen.




Flertallet peker videre på at idretten er basert på frivillig innsats. Det betyr at idretten selv må bestemme om de ønsker å være med i denne type arbeid. Her kan det bety en stor grad av frikjøp av idrettsledere og trenere, personer som i dag utfører sine lederoppgaver på ettermiddagen og på kveldstid. Det er også viktig at dette arbeidet, i likhet med alt arbeid i skolen, skjer på skolens premisser og har pedagogisk forankring.




I en videre vurdering av forslaget bør også en norsk modell ses på. Uansett bør idretten være en av premissleverandørene for utvikling av modellen og hvordan den skal gjennomføres. Men også andre premissleverandører må og bør trekkes inn. Jeg vil spesielt nevne Landslaget Fysisk Fostring i Skolen, en organisasjon som har kroppsøvingslærere som medlemmer, og som bør ha mange fruktbare og interessante ideer til utvikling av en modell for økt fysisk aktivitet.




For øvrig vil jeg vise til komiteens merknader og til komiteens tilråding om at dokumentet vedlegges protokollen.




