 Jeg håper selvfølgelig at statsråden i en dialog kan få en viss framdrift i dette
              prosjektet. Det er klart at det vil bli veldig vanskelig for en utdanningsinstitusjon,
              som i dette tilfellet driver virksomhet på veldig mange områder, å ikke vite når man
              kan regne med å flytte. Dette skaper bl.a. utfordringer med hensyn til leieavtaler.
              Det som skjedde i fjor sommer, var at Kunsthøgskolen var nødt til å sikre seg nye
              midlertidige lokaler, fordi leieavtalen gikk ut. Det er alltid slik at man på forhånd
              må vite for hvor lang tid man skal inngå en avtale, slik at man ikke risikerer å bli
              sittende med skjegget i postkassen når det nye bygget står klart. 

Helt konkret vil jeg spørre statsråden om man har mulighet til å bidra økonomisk,
              slik at Kunsthøgskolen i Bergen kan få dekket de økte leiekostnadene som den siste
              flyttingen i fjor har medført, på 2,5 mill. kroner. 

