 Jeg takker for svaret.


For mitt vedkommende inneholder det ikke så mye nytt. Jeg er naturligvis klar over at Raftostiftelsen får 500 000 kr, som de også gjorde i fjor, fra en annen post, og det var jo nettopp utgangspunktet for spørsmålet mitt. Hva er årsaken til at Raftostiftelsen ikke kan få innvilget sin søknad om et noe større beløp som det er nødvendig å ha for å sikre en forutsigbar økonomi, på den samme posten hvor de øvrige senterne står, hvor man altså har en fast post, og dermed har forutsigbarhet?


Jeg vil gjøre statsråden oppmerksom på at i faste tilskudd får Holocaustsenteret 46 ganger så mye som Raftostiftelsen, Falstadsenteret får 30 ganger så mye, Stiftelsen Arkivet får 11 ganger så mye, Norsk Fredssenter får 10 ganger så mye og Wergelandsenteret får 13 ganger så mye.


Jeg gjentar derfor spørsmålet mitt: Hva er grunnen til forskjellsbehandlingen av disse aktørene, som altså da går i Raftostiftelsens disfavør?


