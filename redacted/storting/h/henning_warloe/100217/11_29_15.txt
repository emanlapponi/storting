 Jeg takker for svaret.


Jeg synes jo at staten bør ta sitt ansvar for en så viktig aktør på menneskerettighetsområdet som nettopp Raftostiftelsen. Det er helt sikkert kjent for statsråden at Raftoprisen tidligere har gått til ikke mindre enn fire mottakere som senere har blitt funnet verdig til Nobels fredspris, så Raftostiftelsen driver et stort og viktig arbeid som er svært synlig og viktig internasjonalt.


Det er kanskje også et lite poeng at Raftostiftelsen ligger i Bergen. Vestlandet er den eneste regionen hvor man ikke har en aktør som ligger inne på dette faste kapittelet, 255. Hvis man skal sikre menneskerettighetsformidling til elever over hele landet, er altså Vestlandet nå den eneste landsdelen hvor elevene ikke er sikret dette arbeidet finansiert fra det kapittelet som de øvrige aktørene ligger inne på. Det synes jeg statsråden bør gripe fatt i.


