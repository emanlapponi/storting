 Først vil jeg få takke statsråden
for svaret. Jeg er veldig glad for at statsråden øver
så sterkt press og øker bevisstheten i det offentlige rundt
viktigheten og verdien av seriøse aktører.
Jeg er imidlertid av den oppfatning at næringen selv ikke
blir mer seriøs enn det byggherrer, enten det er private eller offentlige,
legger opp til at den skal være.

Den forrige regjeringen samarbeidet
tett med byggenæringen rundt spørsmålet
om seriøsitet. Et av de konkrete tiltakene som ble etablert,
var en kvalifikasjonsordning som heter StartBANK. Dette er en prekvalifiseringsordning
som oppfyller alle krav det offentlige har til dokumentasjonsplikt
til bedrifter, samtidig som StartBANK inneholder en rekke tilleggsopplysninger
som bekrefter om bedriften er seriøs. Systemet kan byggherre
bruke for å sjekke om bedrifter og entreprenører
er seriøse, på en enkel og kostnadsbesparende
måte, slik statsråden også var
opptatt av.

Innenfor lovverket er det
mulig for det offentlige å benytte formuleringer der en åpner
for at medlemskap i StartBANK eller
tilsvarende ordninger kan benyttes, istedenfor at en må sende
inn alle standarddokumenter som er nødvendige,
i hver bidige anbudsrunde. Og oppfølgingsspørsmålet
er da: Vil statsråden nå ta et direkte initiativ overfor
departementene og ikke minst kommunene for å få dem
til å bruke formuleringer som åpner
for at det benyttes denne typen kvalitetssikringsordninger?

