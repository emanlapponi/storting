 Kriminalitetsbildet har endret seg drastisk de siste årene. Økt internasjonalisering og bruk av mer avansert teknologi fører til at alvorlige kriminelle handlinger er vanskeligere å bekjempe. Terrorisme, menneskehandel, narkotikasmugling og andre former for grov kriminalitet krever en justispolitikk som er tilpasset det moderne kriminalitetsbildet.




I forrige stortingsperiode sørget Bondevik II-regjeringen for en rekke viktige grep i lovverket for å sikre at Norge står bedre rustet til å møte dagens og morgendagens kriminalitetsbilde. Det bidrar til å sikre borgerne en bedre beskyttelse og politiet et bedre verktøy mot terrorisme og grov internasjonal organisert kriminalitet. Vi har kommet et langt skritt nærmere et lovverk som er i stand til å møte nye og store utfordringer.




Samtidig er det grunn til å understreke at et godt lovverk alene på ingen måte er tilstrekkelig for å lykkes i arbeidet mot den internasjonale organiserte kriminaliteten. Vi er avhengige av et godt og velfungerende internasjonalt samarbeid i hele justissektoren med en felles målsetting om å forebygge og forfølge kriminalitet over landegrensene. Norge har gjennom konvensjoner og avtaler inngått forpliktende samarbeid med flere organisasjoner og land.




Det er positivt at justisministeren er opptatt av å følge opp og videreutvikle dette samarbeidet. Likevel, for at norsk politi- og påtalemyndighet skal være i stand til å følge opp anmodninger om bistand eller meldinger som kommer fra andre lands politimyndigheter, er de avhengige av nok ressurser. Et reelt kutt på politibudsjettet for 2008 på 120 mill. kr er et svært dårlig bidrag fra justisministeren og den rød-grønne regjeringen.




Internett har gjort verden mindre og gitt oss store muligheter til informasjonsutveksling og underholdning. Dessverre har Internett også flere negative sider; spredning av barnepornografi er en av de mest alvorlige. For Høyre er det en grunn til at det er særdeles viktig med et velfungerende internasjonalt politisamarbeid. Det er jo en forutsetning for å beskytte de aller svakeste mot grufulle overgrep. De siste dagene er det også blitt kjent at internasjonalt politiarbeid har avdekket et verdensomspennende pedofilinettverk med forgreninger også til Norge.




I forrige uke åpnet – omsider – det første barnehuset i Bergen. Barnehusene er et målrettet tiltak som skal samlokalisere ulike tjenester. Tanken er at barn som har vært utsatt for vold og overgrep, skal møte én dør inn til hjelperne. Heldigvis er det i dag tverrpolitisk enighet om at dette er et vesentlig bidrag til å styrke barns rettssikkerhet.




Det hjelper imidlertid lite med et godt hjelpeapparat når de aller fleste ofre for slike overgrep forblir navnløse og uidentifiserte, og er langt fra å nå fram til hjelpeapparatet. Det er en enorm utfordring å identifisere barna som er avbildet, slik at de kan hjelpes ut av en grusom tilværelse. Skal vi klare å hjelpe disse barna, er vi helt avhengige av et internasjonalt samarbeid. Et avbildet barn kan være alt fra et gatebarn i Brasil eller Thailand til nabojenta eller -gutten i en norsk by eller bygd. Det er et møysommelig detektivarbeid man står overfor, og det er svært ressurskrevende.




Høyre ønsker at Norge skal bli et foregangsland i dette arbeidet. Vi må bli en pådriver internasjonalt for at identifiseringsarbeidet prioriteres langt høyere enn det Regjeringen gjør i dag. Og med den labre politisatsingen Regjeringen legger opp til i neste års statsbudsjett, ser det ut til at det må et regjeringsskifte til før det blir en realitet og disse barna får hjelp.




