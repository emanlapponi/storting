 (ordfører for saken): Dette er en EØS-komitébeslutning, som vi i Norge er nødt til å ta stilling til, og da formoder jeg at den ikke skal føre til veldig store diskusjoner.


Det er sånn at regler for forsikringer for befordring i luften har eksistert lenge. Allerede i 1929 fikk vi det som heter Warszawa-konvensjonen, som innførte ensartede regler om internasjonal luftbefordring – allerede i 1929. Senere har vi hatt et par andre protokoller, en Haag-protokoll, og det har vært én til. Men den som har fått mest betydning, er Montreal-konvensjonen av 1999, og den har nå fått en endring av ansvarsforholdene. Det har ført til at vi må foreta en endring i regelverket her. Ansvarsgrensene ble endret 28. mai 1999, og det har da ført til at vi må ta dette inn i norsk lov også. Den store endringen – den er i og for seg ikke så veldig stor – dreier seg om at forsikring skal dekke ansvar og skade påført også under krigshandlinger, under terrorisme, under flykapring, sabotasje, ulovlig beslaglegging av luftfartøyer og sivile uroligheter. Det er en ganske utvidet ansvarssak.


I komiteen har vi hatt en relativt ens oppfatning av denne saken. I og med at den griper inn i andre områder også, har saken vært forelagt utenriks- og forsvarskomiteen, og i brev av 27. april 2011


«slutter utenriks- og forsvarskomiteen seg til transport- og kommunikasjonskomiteens innstilling til Prop. 76 S (2010–2011) og har ingen ytterligere merknader».


Komiteen har en enstemmig innstilling som viser til proposisjonen og merknadene og rår Stortinget til å gjøre slikt vedtak:


«Stortinget samtykker i godkjenning av EØS-komiteens beslutning nr. 123/2010 av 10. november 2010 om innlemmelse av i EØS-avtalen av forordning (EU) nr. 285/2010 om forsikringskrav for luftfartsselskap og luftfartsoperatører.»


