 Jeg vil få lov til å stille
forsvarsministeren følgende spørsmål:

«I Budsjett-innst. S. nr. 7 (1999-2000)
registrerer forsvarskomiteen etter møte med Forsvarsdepartementet
at «Stortingets forutsetninger ikke synes å være
til stede når det gjelder organiseringen av flysamling
Gardermoen». I Dagsavisen 17. februar 2000 beskrives en
av landets flotteste flysamlinger som «Flysamlingen som
ingen får se».

Vil statsråden sørge for
at Stortingets forutsetninger oppfylles, slik at flysamlingen til
72 mill. kroner omsider kan åpnes for publikum?»

  Jeg må få lov å takke
forsvarsministeren for svaret – et svar som umiddelbart
gjør meg veldig glad, et svar som jeg tolker i den retning
at Forsvarsdepartementet nå har endret sitt syn på om
disse forventningene til stiftelsen er innfridd i forhold til de løftene
som ble gitt til forsvarskomiteen før budsjettbehandlingen
i fjor.

Mitt spørsmål til forsvarsministeren
blir for så vidt ganske enkelt: Kan forsvarsministeren
garantere publikum og ikke minst de entusiastene som jobber på Gardermoen
og investerer penger i dette, at den åpningsdatoen som
er satt, den 27. mai, kan følges i deres arbeid?

