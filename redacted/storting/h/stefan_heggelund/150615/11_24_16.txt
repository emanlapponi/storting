 Ved en inkurie fikk ikke voteringen vi hadde i forrige uke om denne saken, fram Stortingets vilje. Det er altså på vegne av arbeids- og sosialkomiteen at jeg fremmer følgende forslag:


«Lovvedtaket bifalles ikke.


Anmerkning:


Under I antas følgende bestemmelser å skulle endres slik:


§ 15-5 annet ledd skal lyde:


Stønad kan gis til enslig mor eller far som har barn under åtte år. For et medlem som er forhindret fra å arbeide på grunn av omsorg for barn som krever særlig tilsyn, kan det innvilges overgangsstønad inntil barnet fyller 18 år. Det kan gjøres unntak fra aldersgrensen i første punktum i forbindelse med forlengelser etter § 15-8 annet ledd tredje punktum, fjerde ledd og femte ledd.»


Når vi stemmer over dette, vil flere partier stemme for noe som man egentlig er imot, men man gjør det for å gjøre denne voteringen praktisk, enkel og grei, og for å sikre at Stortingets vilje kommer fram i voteringen.


