 (ordførar for sakene): Noreg deltek allereie i det europeiske standardiseringssystemet. Europakommisjonen gjennomgjekk dette systemet i perioden 2008–2010. Gjennomgangen enda då med eit framlegg til ei forordning om europeisk standardisering. EØS-komiteen vedtok 14. februar i år å innlemma denne rådsforordninga i EØS-avtalen. Det er nødvendig med ei lita lovendring i EØS-høyringsloven, slik at departementet får heimel til å fastsetja ei forskrift som kan gjennomføra denne forordninga.


Det er viktig at utvikling og bruk av standardar fremmer norsk næringslivs interesser og at det europeiske standardiseringssystemet er tilpassa den teknologiske utviklinga. Formålet med forordninga er å sikra like standardar for ei rekke tenester og varer. Både føretak og handel ekspanderer i større grad over landegrensene, og like standardar vil forenkla, også for norsk næringsliv og norske aktørar.


Det er ein samla komité som meiner at tilgang til marknaden på like vilkår vil bidra til forenkling og færre kostnader for næringslivet, og me merkar oss at forordninga skal bidra til nettopp dette.


Det er såleis ein samla komité som stiller seg bak framlegget til regjeringa.


