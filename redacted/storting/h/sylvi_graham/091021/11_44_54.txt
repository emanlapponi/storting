 Jeg tillater meg å stille følgende spørsmål til forsknings- og høyere
              utdanningsminister Tora Aasland: 

«Regjeringens forslag til statsbudsjett innebærer rekord i bruk av oljepenger, og da
              skulle man tro at det viktigste kunne prioriteres. I Østlandets Blad 14. oktober kan
              vi imidlertid lese at rektor på Universitetet for miljø- og biovitenskap uttaler stor
              skuffelse over at det er et kutt på 120 mill. kr for universitetene. Universitetet for
              miljø- og biovitenskap får 9,7 mill. kr mindre enn antatt. Kunnskapsdepartementet kan
              ikke redegjøre for årsaken til dette. 

Kan statsråden avklare om det blir lavere eller høyere bevilgninger til
              universitetene i 2010?» 

