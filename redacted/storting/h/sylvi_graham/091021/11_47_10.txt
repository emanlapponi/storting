 Jeg vil takke statsråden for svaret. Jeg er glad for at UMB og andre universiteter
              allikevel får dekket helårskostnadene til tidligere tildelte studieplasser. Jeg håper
              også at statsråden kan finne flere feil av denne kategorien i «den blå boka». Det
              ville love bra for universitetene i året som kommer. For bakgrunnsteppet er etter min
              mening at universitets- og høyskolesektoren er sultefôret gjennom hele den siste
              perioden, og det rammer tilbudet til studentene og kvaliteten på undervisningen. 

Universitetet i Ås har ikke fått én krone til å ruste opp den gode og gamle,
              ærverdige bygningsmassen, til tross for at man i flere år har levert inn lister over
              sine store behov. Hvordan har statsråden planlagt å ta igjen det store
              vedlikeholdsetterslepet på de gamle praktbygningene ved UMB i tide, før bevilgningene
              til flytting av Norges veterinærhøgskole og Veterinærinstituttet skal vedtas av
              Stortinget? 

