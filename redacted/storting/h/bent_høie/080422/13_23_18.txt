 Jeg synes representanten Ludvigsen hadde et veldig godt poeng, spesielt avslutningsvis. Selv om Norge til tider er et mørkt og trist land om vinteren, bør ikke sommeren hvert år komme på oss som en stor overraskelse. På dette feltet kan det av og til virke slik. 




Mange folk i distriktene har gjennom årene opplevd at fødetilbudet deres er blitt truet av nedleggelse. Det skaper ofte bekymring og utrygghet i en situasjon der de fleste ellers er preget av at de er veldig lykkelige. 




Stortingets vedtak i 2001 om et desentralisert og differensiert fødselstilbud var en milepæl for denne delen av helsetjenesten. Mange steder i landet gir de lokale fødestuene svært gode tilbud til kvinner med ukompliserte fødsler. Dette gjelder f.eks. fødetilbudet i Odda, som er et forsterket fødestuetilbud med beredskap for keisersnitt, der en tar hånd om 80 pst. av de fødende i det området. Fødestuen er en integrert del av fødetilbudet i Helse Fonna og har faktisk bedre resultater med hensyn til lavrisikofødsel enn både Haugesund sjukehus og Stord sjukehus, som har de to fødeavdelingene i dette helseforetaket. 




Avstanden til sykehus og til helsetjenester er et viktig moment for pasientens opplevelse av trygghet. Samtidig vet vi at det ikke først og fremst er antall kilometer til helsetilbudet som er avgjørende for hvor god behandling en får, men hvilken kvalitet som tilbys når en kommer fram. Fødeavdelinger og kvinneklinikker som håndterer et stort antall fødsler, har nødvendig spisskompetanse og utstyr, og det er derfor tryggest at også kompliserte fødsler håndteres der. 




Når den gravide og hennes nærmeste må reise til et fødetilbud, er det imidlertid avgjørende at det finnes gode følgetjenester. Som representanten Sjøli påpekte, mangler dette i nær halvparten av alle kommuner der reisen til fødetilbudet tar mer enn en time. 




Høyre vil om kort tid fremme forslag i Stortinget som innebærer en vesentlig styrking av følgetjenesten. For gravide i distriktene vil dette bety større trygghet når de må reise over større avstander for å komme til fødetilbudet. I tillegg har Høyre nå gått inn for en kraftig satsing på bedre veier i distriktene, noe som ikke minst vil føre til at sykehusene blir mer tilgjengelige.




Mange i distriktene opplever nå at deres fødetilbud trues av sommerstenging. I fjor ble fødeavdelingen i Narvik sommerstengt. Statsråden har selv påpekt at dette skjedde - i tillegg til dårlig informasjon til fødende og mangelfull følgetjeneste. Statsråden, som den øverste politiske ansvarlige for helsetilbudet, grep imidlertid ikke inn i tide for å forhindre dette vedtaket. Derfor er det bra at statsråden i år har vist større handlekraft og medvirket til at fødende i Narvik slipper å møte en stengt dør ved fødeavdelingen til sommeren. Denne problemstillingen gjelder flere steder. Blant annet vurderes det sommerstenging av fødetilbudet på Voss. Det samme var tilfellet ved Helgelandssykehuset i fjor. 




Det er et paradoks at fødetilbudene er av de få virksomhetene som vi ikke klarer å opprettholde i sommersesongen, til tross for at det da er høysesong for fødende. Mye annet av virksomheten på sykehusene er det mulig å planlegge og å styre, men akkurat når det gjelder fødsler, vet en at det faktisk er en topp om sommeren. 




Vi kan være enige om at folk som jobber på sykehus, må få ferie - som statsråden har påpekt - men det må også være mulig for sykehusene å intensivere innsatsen for å skaffe vikarer, slik at sommerstenging ikke forekommer. Jeg vil gjerne utfordre statsråden til å kommentere dette nærmere. Høyres stortingsgruppe har på dette punktet allerede bidratt til å møte utfordringen, ved at stortingsrepresentant og jordmor Sonja Sjøli har tilbudt seg å vikariere i sommer. Det er et lite bidrag fra vår side for å løse en svært vanskelig situasjon. 




