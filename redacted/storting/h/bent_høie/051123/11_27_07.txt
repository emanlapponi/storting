  Jeg er enig i at det er på regionalnivået
de største utfordringene er, selv om jeg ikke
er enig i den konklusjonen som kommunalministeren og Regjeringen
har på det, nemlig at en skal videreføre det nivået.
Jeg mener at konklusjonen på det burde vært
at en la ned det nivået og overførte
oppgavene til kommunen sammen med nye statlige oppgaver til kommunen.

Det som imidlertid bekymrer meg i statsrådens
svar, er akkurat det at en har så stort fokus på at
disse nye regionene må få nye oppgaver, samtidig
som jeg registrerer veldig få konkrete eksempler
på hvilke oppgaver dette skal være.

Kan kommunalministeren i dag garantere at denne
reformen ikke kommer til å gå på bekostning
av primærkommunenes oppgaver, at det altså ikke
vil bli overført en eneste oppgave fra primærkommunene
til dette nye regionalnivået, men at oppgavene i tilfelle
skal gå andre veien, nemlig til primærkommunen?
Mange kommunepolitikere rundt omkring i landet er bekymret for at
disse skal komme på bekostning av kommunene og ikke
på bekostning av staten.

