 Først til den åpenbare fristelsen det er for statsråden å – på en måte – svare at dette har Høyre hatt ansvaret for i fire år, så hvorfor er det ikke gjort noe?




Arbeidet med modernisering i offentlig sektor krever veldig klar fokusering. Bondevik II-regjeringen hadde på moderniseringsområdet tre veldig klare områder i fokus. Det var å få redusert skjemaveldet, det var å få på plass gode elektroniske løsninger for samhandel mellom det offentlige og publikum og ikke minst mellom de ulike offentlige etater, og ikke minst var det en konkret plan for modernisering av offentlig sektor, der en har ti konkrete indikatorer på publikums oppfatning av utviklingen av det offentlige. Det blir spennende å følge med på de ti indikatorene i årene som kommer, når den nye regjeringen nå sitter med dette ansvaret. Men for å få dette på plass kreves det at den ansvarlige statsråden har dette i fokus hver eneste dag.




Det neste prosjektet som vi hadde planer om, var å utvide åpningstidene i offentlig sektor. Jeg håper at den nye statsråden vil ta dette prosjektet videre. Men det vil kreve en veldig klar fokusering på konkrete mål og gjennomføring. Da er det nødvendig at dette arbeidet ikke er noe som foregår litt spredt og fragmentert, men at en fra Regjeringens side setter opp konkrete målbare resultatmål som alle kan følge med på om blir gjennomført.




Jeg tok opp to forhold i min interpellasjon som jeg håper at statsråden kan gi en tilbakemelding på i den videre debatten. Punkt én var at statlige kontorer med stor publikumspågang skal være oppe til kl. 18 på hverdager og i noen tilfeller på lørdager. Det gjelder trafikkstasjoner, skatteetaten, Arbeidstilsynet, kontor for passhenvendelser og toll- og avgiftsetaten. Det andre var at alle statlige kontorer med publikumshenvendelse i løpet av denne stortingsperioden skal ha løsninger for telefonbetjening fram til kl. 18 på hverdager og fra kl. 10 til 14 på lørdager, eksempelvis Husbanken, Statens lånekasse for utdanning, Brønnøysundregisteret, Fylkesmannen, Statens forurensningstilsyn og Arbeidstilsynet.




Er den ansvarlige statsråden så konkret at hun sier at målet er å få til dette i løpet av de fire årene, skal hun i alle fall ha Høyres fulle støtte i gjennomføringen av målene. Jeg er helt overbevist om at går hun så offensivt ut, vil dette være et mål som vil være gjennomført i slutten av denne fireårsperioden – på samme måte som den forrige regjeringens mål når det gjaldt modernisering som ble satt opp i begynnelsen av perioden, ble gjennomført i løpet av perioden.




