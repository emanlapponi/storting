  Jeg tillater meg å stille følgende spørsmål
til kirke-, utdannings- og forskningsministeren:

«Kan statsråden klargjøre
hvem som etter den nye arbeidstidsavtalen for lærere har
rett til å disponere de undervisningstimene som
faller vekk på grunn av andre aktiviteter, har f.eks. arbeidsgiver
mulighet til å bruke disse timene til å redusere
overtiden, og når disse timene blir brukt i læringssenter
der det ikke er forberedelser eller evaluering i etterkant,
er da én arbeidstime i den sammenhengen 45 minutter eller
1 time og 50 minutter?» 

  Jeg oppfatter svaret dit hen at statsråden
er enig i at det vil være opp til den enkelte rektor om han
eller hun vil kjøpe ekstraundervisning eller andre pedagogiske
oppgaver til overtidspris av den ene eller andre lærer,
eller om han eller hun vil kjøpe dette kurset av en lærer
som kan gjøre dette innen den ordinære stillingen.

  Statsråden fremholdt i sin tale på Bolkesjø på fylkeskommunenes
opplæringsmøte at det var viktig at skolelederne
brukte den fleksibiliteten som den nye arbeidstidsavtalen
gir. Senere har statsråden i et intervju med Aftenposten
nærmest fremstilt det som at Rogaland fylkeskommune benytter
avtalen og nærmest setter den i vanry i forhold til den
ordningen som de har benyttet. Etter min oppfatning er
avtalen akkurat slik som statsråden her fremhevet at avtalen
kan benyttes. 

