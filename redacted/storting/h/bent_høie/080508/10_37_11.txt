 Bakgrunnen for at Høyre tar opp dette temaet, er at vi ser at erfaringene fra tidligere år når en har hatt en veldig høy tilstrømning av asylsøkere, er at avslagsprosenten stiger kraftig, og veldig mange mennesker blir boende på asylmottak i Norge over lang tid under forhold som ikke er en fordel verken for dem eller for Norge. 




Så hensikten med å reise denne problemstillingen nå, er å prøve å begrense en utvikling som fører til at flere mennesker legger ut på en lang reise til Norge, selger det de har av små midler i det landet de kommer fra, og setter både seg og sin familie i dyp gjeld for å prøve å få opphold i Norge. At mennesker prøver på det, er det jo ofte - sannsynligvis i de aller fleste tilfellene - gode grunner til, men det betyr ikke at de nødvendigvis har behov for beskyttelse. Skal Norge ivareta sine internasjonale forpliktelser med hensyn til å gi mennesker som har behov for vår beskyttelse, opphold, riktige forhold, gode forhold, og skal vi føre en god integreringspolitikk og sørge for en skikkelig bosetting i kommunene, er vi avhengig av at vi holder tilstrømningen av de menneskene som ikke vil få opphold i Norge uansett, nede på et minimum. 




Derfor er det ønskelig å holde antallet nede, men innvilgelsesprosenten høy. Der gjorde den forrige ministeren som hadde ansvaret for dette området, Erna Solberg, en betydelig jobb for å rydde opp på et område der dette hadde glidd ut. Men vi ser jo ennå langtidsvirkninger av den høye tilstrømningen som var i Norge tidligere, fordi mange mennesker har blitt værende igjen i dette systemet. En må hindre at det skjer igjen. 




Derfor er vi, når vi leser i avisene, glad for at ministeren har konkrete, gode forslag på blokken for å hindre en slik utvikling. Dette er forslag som på ingen måte, etter vår oppfatning, bryter med hovedlinjene i den nye utlendingsloven som ble vedtatt i Stortinget for ikke så lang tid siden. Disse tiltakene bør lett kunne gjennomføres og vil ha Høyres støtte for å bli gjennomført - selv om vi selvfølgelig har flere tiltak utover disse. 




Derfor vil det være interessant nå å høre representantene fra regjeringspartiene Senterpartiet og SV i den videre debatten bekrefte at de har den samme virkelighetsoppfatningen som statsråden gav uttrykk for i sitt innlegg, der statsråden på mange måter delte interpellantens vurdering angående beskrivelsen av situasjonen og behovet for å sette inn tiltak. Statsråden sa også helt tydelig at han ville komme tilbake med tiltak i revidert nasjonalbudsjett som korrigerte inntrykket av at Norge nå førte en mer liberal asylpolitikk, og som har ført til en økt tilstrømning. Da vil det være viktig å høre i dag at Senterpartiet og SV deler en slik beskrivelse, og at de også er villige til å være med i Regjeringen på å komme med de nødvendige tiltakene som må på plass - og de må på plass nå.




Vi ser allerede at kommunene sliter veldig med å bosette dem som skal bosettes, og som nå står i kø for å bli bosatt. Vi ser at UDI nå sliter med å øke kapasiteten for å bygge ut asylmottak igjen etter at de har vært igjennom en krevende runde med å legge ned asylmottak. Det er klart at en slik opp og ned-politikk på dette området ikke er heldig for landet, og det er heller ikke heldig for de kommunene som berøres av dette. Det er krevende for lokalsamfunnene med opprettelse av asylmottak, og ikke minst ser en et stort engasjement i forbindelse med nedleggelse av asylmottak. Så en slik opp og ned-politikk tjener ingen. Det tjener i hvert fall ikke de menneskene som har behov for vår beskyttelse og vår hjelp. 




