 Representanten Magnhild Meltveit Kleppa prøver i sin interpellasjon å lage et motsetningsforhold mellom et godt fergetilbud og konkurranseutsetting. Det er en feil problemstilling. Konkurranseutsetting er et virkemiddel for å sikre et bedre og mer effektivt fergetilbud. Konkurranseutsetting vil gi mer ferger for pengene og bedre fergekapasitet. Det som er avgjørende, er hvilke krav og hvilken standard som ligger til grunn for anbudet, og hvilken evne staten som bestiller har til å sikre at standarden følges opp.




Jeg deler imidlertid representanten Meltveit Kleppas bekymring for de sambandene i Rogaland som hun tar opp i interpellasjonen. Det som er synd, er at hun ikke klarer å la være å knytte den akutt vanskelige situasjonen i disse sambandene opp til sin politiske kamp mot konkurranseutsetting.




Som statsråden viste til i sitt innlegg, vil konkurranseutsetting føre til at en innenfor budsjettrammen vil tilfredsstille de nye langsiktige målene som er satt i Nasjonal transportplan 2006–2015. Det gjelder nettopp mål om frekvens, åpningstid og gjensitting.




Jeg vil allikevel takke representanten Meltveit Kleppa for at hun i interpellasjonen tar opp problemene i Boknafjord- og Tau-sambandet. Situasjonen for Boknafjordsambandet er uholdbar. Det er i dag ca. 10 pst. ettersitting, og ca. 100 000 kjøretøyer blir stående igjen. Det vanligste er selvsagt at en må stå over en fergeavgang, men dette dreier seg ikke bare om topper i helgene. Når en av de tre fergene er ute av drift, f.eks. i forbindelse med klassifisering, er det et komplett kaos. En kan til tider ha fire til fem timers ventetid. Dette er uholdbart. I forhold til anbudskonkurransen som nå er gjennomført, er det derfor behov for at Vegvesenet kan berolige befolkningen langs kysten med at tilbudet vil bli bedre. Vi trenger dokumentasjon på at en gjennom avtalen med nye operatører kan sikre den standarden som Stortinget har lagt til grunn i Nasjonal transportplan. Vi trenger dokumentasjon på hvordan operatøren vil håndtere de situasjonene hvor en av de to fergene er ute av drift, og at standarden også gjelder i hele anbudsperioden, også med en høy trafikkvekst. Det området som dette sambandet betjener, er et av de mest vekstkraftige områdene i landet.




På kort sikt er det behov for en kapasitetsøkning. Jeg håper at samferdselskomiteen i forbindelse med årets budsjettbehandling kan se på muligheten for å bruke noen av de 350 mill. kr de har fått ekstra til riksveier, slik at vi kan få en nødvendig økning i kapasiteten på dette sambandet. Det vil koste om lag 2,5 mill. kr.




Tilsvarende problemer ser en i Tau- og Hjelmelandssambandet. Jeg vil trekke fram spesielt det siste. I Hjelmelandssambandet er det behov for små justeringer for å sikre at en nøkkelbedrift som lakseslakteriet får et samband som bedre svarer til deres drift. Her er det snakk om svært viktige arbeidsplasser i distriktet. Fylkeskommunen og kommunen har forsøkt å få med seg Vegvesenet på et spleiselag for å sikre den nødvendige justeringen av frekvensen, men har møtt liten fleksibilitet i Vegvesenet. Her er det snakk om noen få hundre tusen kroner som skal til. Jeg håper at statsråden kan bidra til at Vegvesenet inntar en annen holdning til dette spørsmålet.




