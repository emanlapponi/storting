 Den framstillingen som justisministeren kom med, er feil. Tilbakemeldingen fra Rogaland politidistrikt er at de mangler driftsmidler for å kunne bl.a. ansette flere politifolk. Løsningen for dem er ikke at det kommer flere ut av Politihøgskolen, men økte økonomiske ressurser, noe som er vel dokumentert av offentlige utvalg.


Justisministeren sendte et brev den 2. oktober til ordføreren i Stavanger, der det igjen ble skapt usikkerhet om justisministeren står fast på et klart politisk signal til Politidirektoratet om at den skjevfordelingen som nå er mellom de ulike politidistriktene, skal rettes opp. Derfor er det grunnlag nå, på bakgrunn av det brevet justisministeren har sendt til Stavanger kommune, for å spørre justisministeren helt klart og tydelig om det er sånn at justisministeren har gitt et klart signal til Politidirektoratet om at skjevheten skal rettes opp 100 pst.


