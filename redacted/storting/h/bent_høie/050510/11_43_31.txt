Når jeg ber om ordet i denne saken, er det fordi det har kommet et nytt forslag på bordet i dag, fra representanten Jan Simonsen, som er noe annerledes enn det forslaget som opprinnelig ble fremmet i Dokument nr. 8:50. Når vi er med på å avvise Dokument nr. 8-forslaget, har det bakgrunn i at det er Rikshospitalet som har ansvar for kjøp av denne type tjenester i utlandet, og at en må legge til grunn den faglige vurdering og den kost-nyttevurderingen som de har ansvar for å foreta i forhold til kjøp av denne type plasser i utlandet. Tilbudet er veldig positivt, det har stor gevinst for dem som får ta del i det, og det er derfor viktig at dette blir gjort på en slik måte at vi får flest mulig behandlinger for de pengene som Stortinget bevilger til denne posten over statsbudsjettet. Det betyr ikke at tilbudet ved Dødehavet er utelukket fra å bli vurdert i framtiden – tvert imot, det vil absolutt bli tatt med i de vurderinger som skal gjøres framover. Derfor vil jeg sterkt anmode representanten Simonsen om å gjøre sitt nye forslag om til et oversendelsesforslag, slik at forslaget ikke blir nedstemt, men kan tas med i det videre arbeidet, og at bl.a. rapporten fra fagmiljøet i Helse Vest dermed blir en del av de framtidige vurderingene som skal gjøres i forhold til hvilke tilbud vi skal gi pasientene i utlandet. Disse vurderingene gjøres ikke av Stortinget, de gjøres av Rikshospitalet.




