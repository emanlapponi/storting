 (komiteens leder og ordfører for saken): Denne saken dreier seg om endringer i
            statsbudsjettet for 2009. Grunnen til at jeg tar ordet, er at det her ligger forslag og
            merknader fra mindretallet som er av betydning. 

Det er overraskende å se at Regjeringen velger å dra inn relativt små beløp på poster
            som for dem som mottar disse pengene, vil ha veldig stor betydning. På kap. 718, post 21
            for rusforebyggende tiltak, velger altså Regjeringen å dra inn 1,1 mill. kr, som ikke er
            disponert i 2009, selv om alle vet at det foreligger søknader på denne posten som langt
            overgår postens størrelse. Dette er også en post som Stortinget i flere omganger har
            vært opptatt av å øke. 

Opposisjonen foreslår at disse 1,1 mill. kr overføres til 2010 og brukes bl.a. til
            organisasjonen Barn av rusmisbrukere og Det nytter-prosjektet i regi av Actis. Det
            nytter-prosjektet, i regi av Actis, kommer til å ha møte her på Stortinget i morgen, og
            det er et fantastisk prosjekt, som viser nettopp at behandling av personer som er
            rusmiddelavhengige, gir positive resultater, og at det er fullt mulig å bli rusfri.
            Dessverre vil ikke dette forslaget få flertall, og pengene går inn i det vi kan kalle
            det store sluket. 

Det samme gjelder på kap. 719 post 70 om hivforebyggende arbeid, der det står igjen 300
            000 kr, som Regjeringen velger å bruke til den store inndekningen, i stedet for å la de
            pengene bli overført til neste år, som er fullt mulig. Dette skjer på et område der en
            har vedtatt en ny hivforebyggende plan, som på ingen som helst måte er fulgt opp med
            bevilgninger. Det er mange gode prosjekter som disse 300 000 kr kunne blitt brukt på.
            Allikevel velger regjeringspartiene å stille seg i rekken bak Regjeringen og er ikke
            villig engang til å gjøre denne endringen. Det må igjen settes i sammenheng med at en i
            foregående sak behandlet et budsjett på over 100 milliarder kr, der regjeringspartiene
            ikke mannet seg opp til å flytte på en eneste krone. 

Ellers i innstillingen har også opposisjonen tatt opp utfordringen knyttet til at
            Stortinget i Innst. S. 270 for 2007–2008 var med og bevilget 320 mill. kr som skulle gå
            til å dekke de private helseinstitusjonenes pensjonskostnader. I denne saken legger
            Regjeringen opp til at disse pengene skal fordeles mellom helseforetakene i tråd med
            Magnussen-utvalgets innstilling og ikke i samsvar med det som var Stortingets intensjon,
            nemlig at disse pengene skulle gå til de private institusjonene der pensjonskostnadene
            oppsto. Dette tar opposisjonen opp i sine merknader, men dessverre blir det ikke
            flertall. Jeg håper at helseministeren, når man velger å fordele det på en annen måte, i
            hvert fall sørger for at de regionale helseforetakene tar et oppgjør seg imellom, slik
            at pengene når fram til dem som Stortinget hadde som intensjon at pengene skulle fram
            til. Hvis ikke det skjer, må Stortinget følge dette opp på en annen og egnet måte. 

Så tar opposisjonen opp merknader knyttet til Feiringklinikken igjen. Det trenger jeg
            ikke å gjenta. Der er det blitt lovt mye – lite er blitt fulgt opp. Det gjøres heller
            ikke i denne saken, dessverre. 

Med dette tar jeg opp forslaget som Høyre er med på. 

Line Henriette Hjemdal hadde her overtatt presidentplassen.
          

