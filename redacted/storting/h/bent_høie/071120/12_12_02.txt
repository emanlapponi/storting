 Jeg ble ikke beroliget av statsrådens svar. Tvert imot. Svaret viser at dette er et område der det åpenbart vil være stor politisk uenighet i årene framover. Det er på en måte kanskje det eneste punktet som statsråden nevnte, som jeg er helt enig i. Men jeg tror at historien vil dømme regjeringen Stoltenberg-II veldig hardt for alle de forspilte mulighetene til denne regjeringen. Det at man i den situasjonen som landet nå er i, ikke benytter muligheten til å ta helt nødvendige, grunnleggende grep for å forandre offentlig sektor for å bevare det velferdssamfunnet vi har, og la det være bærekraftig inn i en ny tid, tror jeg historien vil dømme denne regjeringen hardt for at den ikke gjorde.




Når man hører på gjennomgangen fra statsråden, er det stort sett et forsvar for det som man ikke gjør, og et forsvar for å fortsette som før. Man angriper vår regjering for det fornyingsarbeidet den satte i gang i Kommune-Norge, og så skryter man av hvor mye penger man overfører til kommunene uten å ha registrert at det landet over i disse dager legges fram kommunebudsjetter som stort sett innebærer kutt på alle velferdsområdene. Hva er årsaken til det? Jo, årsaken til det er at de forventningene som denne regjeringen har gitt kommunene, på ingen som helst måte står i forhold til de pengene som er stilt til disposisjon i kommunene.




I Kommune-Norge i dag er det en forventningskrise som denne regjeringen totalt overser, og i tillegg gir man verken de nødvendige redskapene eller den nødvendige «backingen» i det viktige og nødvendige omstillingsarbeidet som Kommune-Norge står overfor.




Så trekker hun opp at den forrige regjeringen hadde en målsetting om at den offentlige andelen av BNP skulle ned. Det er vel kanskje det eneste punktet der denne regjeringen viderefører den forrige regjeringens politikk. Den offentlige andelen av BNP har fortsatt å gå ned òg under denne regjeringen, på tross av SVs retorikk.




Når det gjelder brukervalg og medvirkning, mener jeg at forskjellen på den forrige regjeringen og denne regjeringens politikk på det området er at mens den forrige regjeringen ville gi eldre mennesker ikke bare klagerett, men òg bytterett hvis man ikke er fornøyd med tjenestene, så holder denne regjeringen på klageretten. Konsekvensen av det har vi sett de siste ukene i arbeiderpartistyrte Kongsberg kommune.




I forhold til i Danmark vil jeg si at jeg tror at innbyggerne i Danmark er rimelig fornøyd med det fornyingsarbeidet som er gjennomført der. Ikke minst bør man kanskje se på at det er et land som faktisk klarer å ha en regjering som blir gjenvalgt år etter år på den politikken som de fører. Det tror jeg ikke kommer til å være tilfellet her i Norge.




