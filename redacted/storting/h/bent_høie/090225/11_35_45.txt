 Den sportsgrenen som denne regjeringen har utmerket seg i, er jo politisk
                     mageplask. Det største mageplasket er regionsreformen. Det viser også
                     håndteringen av de oppgavene som er overført til fylkene. 

Hele reformen viser en total manglende tillit til lokaldemokratiet og til
                     lokale beslutninger og vurderinger. Et godt eksempel er
                     Administrasjonsdepartementets brev til fylkesmennene angående overføringer av
                     viltarter og innlandsfisk til fylkene. La meg sitere: 

«Kanadagås og stripegås overføres. Grågås og kortnebbgås overføres ikke».
                     

Videre: 

«Gnagere: Hare, sørhare, bever, beverrotte og bisam overføres FK.
                        Viltlevende kanin er en fremmed art og resultat av ulovlige utsettinger. Den
                        krever særskilt oppfølging og overføres ikke.» 

Grensen for denne regjerings tillit til fylkeskommunene går ved forvaltningen
                     av villkaniner. Der har ikke fylkeskommunene tilstrekkelig tillit. 

