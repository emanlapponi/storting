  Jeg vil gjerne stille følgende spørsmål til
samferdselsministeren:

«I statsbudsjettet for 2000 er det
avsatt 50 mill. kroner til utbygging av terminalbygget
ved Stavanger Lufthavn på Sola. Det har imidlertid kommet
signaler om at Luftfartsverket vil forskyve utbyggingen ytterligere. 

Vil statsråden foreta seg noe for
at den sårt tiltrengte utbyggingen blir igangsatt som forutsatt
i statsbudsjettet?»

  I Rogaland ble en betydelig lettet da en leste
forslaget for statsbudsjettet for 2001. Dessuten brukte statssekretær
Eirin Sundt dette som en av flaggsakene for å markere
at dette budsjettforslaget også var godt for Rogaland.

I budsjettinnstillingen for statsbudsjettet
for 2000 sa en enstemmig komite at blant de viktigste oppgavene innenfor
ekspedisjonsområdet, øvrige bygg osv. i 2000 var
byggestart for utbygging av innsjekkingsområdet og bagasjehallen
ved Stavanger lufthavn, Sola. Jeg er imidlertid bekymret når
statsråden sier at dette på ny vil bli vurdert
i sammenheng med en helhetlig vurdering av Luftfartsverkets budsjett.
Det har i det siste kommet ganske kraftige signaler om
at det her kan være et misforhold mellom det som står
i statsbudsjettet, og det som Luftfartsverket selv gir uttrykk for.
Så jeg vil spørre statsråden
igjen: Vil han fortsatt prioritere utbyggingen ved Stavanger lufthavn,
Sola?

  Jeg vil stille følgende spørsmål
til miljøvernministeren:

«I «Rikets tilstand» på TV
2 15. november 2000 kommer det frem påstander om at statlige
forskrifter om sortering av matavfall har kostet skattebetalerne
milliarder av kroner, uten at det har gitt noen beviselig miljøeffekt. 

Hvordan vil statsråden forholde seg
til disse påstandene?»

  Jeg vil først takke for svaret og
innledningsvis jeg si at jeg fullt ut deler miljøvernministerens
vurdering av behovet for å forhindre at denne type avfall
havner på deponi. På den annen side: Det diskusjonen
går på, er jo hvilken måte en behandler
dette avfallet på. Det var det dette programmet satte spørsmålstegn
ved – forholdet til kost-nytte-effekten av komposteringsanlegg.

Jeg skal la det ligge, men det er helt åpenbart
at det i den siste tid har vært en rekke medieoppslag som
på mange måter setter spørsmålstegn
ved en holdning som har vært fremtredende, nemlig nytten
av å kildesortere. Derfor vil jeg be miljøvernministeren
si noe om hvordan staten på sin måte kan bidra
til å sikre at de behandlingsmetodene som anvendes rundt
i kommunene, best mulig ivaretar en kost-nytte-effekt i forhold
til miljøet.

