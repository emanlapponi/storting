 I 2006 tok jeg opp problemstillingen knyttet til den spesielle ordningen som
                  staten har, med en egen pensjonistavlønning, dvs. at personer som har vært ansatt
                  i staten, som blir pensjonister, men ønsker å ha mulighet til å jobbe videre,
                  f.eks. som prester, som sommervikarer, på universiteter, ta noen timer
                  undervisning, får en betydelig lavere timelønn når de er blitt pensjonister, enn
                  det de gjorde før de ble pensjonister. Det betyr at vi på mange måter sløser med
                  god kompetanse, fordi det for disse stort sett vil lønne seg å jobbe andre steder,
                  som anleggsgartnere, som vaktmestere eller for et privat universitet, jobbe et
                  annet sted enn i staten, for jobber de i staten, får de altså en svært lav
                  timelønn. Dette kommer i tillegg til avkortningsordningene som eventuelt ville
                  fange opp forholdet mellom lønn og pensjon. 

Da dette ble tatt opp med statsråden i 2006, svarte statsråden i svar av 20.
                  februar på spørsmål 491: 

«Jeg gjør oppmerksom på at spørsmål om avkorting av pensjon der pensjonister
                     fortsetter i arbeid, vurderes i samband med pensjonsreformen. Det er derfor
                     uheldig nå å fastsette nye generelle regler for pensjonistavlønning før
                     pensjonsreformen er vedtatt.» 

Nå er vi ferdige med pensjonsreformen for offentlig sektor. 

I Vårt Land den 6. juni 2009 svarer Lorentsen i Fornyings- og
                  administrasjonsdepartementet følgende på spørsmål om denne saken: 

«Det er ikke arbeid på gang for å gå bort fra den statlige
                     pensjonistavlønningen. 

Men vi har en bevissthet om det.» 

Hvis dette er tilfellet, er det jo åpenbart at dette ikke har vært noe tema for
                  Regjeringen, og jeg vil be om at statsråden i dag svarer på om det er Regjeringens
                  ambisjon å fjerne ordningen med pensjonistavlønning for pensjonister i staten,
                  slik at de kan tjene det samme som andre når de gjør en jobb for staten. Avkorting
                  i pensjonen er et annet spørsmål, men Høyre mener at det er dypt urettferdig at
                  f.eks. en som jobber som sommervikar som prest, skal tjene betydelig mindre pr.
                  time bare fordi han er pensjonist. 

