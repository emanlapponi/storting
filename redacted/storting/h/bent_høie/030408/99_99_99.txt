 Jeg vil først få takke både interpellanten og helseministeren for interpellasjonen og for svarene. Dette er en viktig og nødvendig debatt å ta.




Jeg vil starte med å si at det å ha en målsetting om å skape et perfekt finansieringssystem som ivaretar alle hensyn innenfor dette området samtidig, tror jeg er en oppgave som ingen bør ta på seg, for det er umulig. Et finansieringssystem innenfor dette området vil hele tiden måtte være i utvikling, være under diskusjon. Det må justeres underveis ut fra de målsettingene som en har, og ut fra de konklusjonene som en trekker av de erfaringene som en får.




Helsevesenet og helseforetakene er store og kompliserte systemer, der en hele veien er avhengig av at de enkeltbeslutningene som tas hver eneste dag, tas med bakgrunn i holdninger, verdier og kultur som er i samsvar med det som er helsevesenets målsettinger. Slik sett er vi uavhengige av de økonomiske systemene. Vi er avhengige av at det er tillit, at den enkelte tar det ansvaret som en er gitt, og at det er mennesker som opererer dette systemet. Med det mener jeg at det vil være feil å basere et finansieringssystem på kontroll. Hovedfokuset må være at en har et finansieringssystem som bidrar til at pasientene får behandling innenfor de tidsfristene som er satt, og ut fra de behovene som er.




Noen har prøvd – det gjelder ikke interpellanten, men andre – å bruke denne diskusjonen til en diskusjon om at det er finansieringssystemet det er noe feil med, og at det er det som er bakgrunnen for dette. Det er jeg helt uenig i. Innenfor tidligere systemer som vi har hatt, som med kurdøgnspriser, ville det kunne være like mye triksing, f.eks. ved å la en pasient ligge ett eller to døgn ekstra for å få midler ut på den måten, som det er ved å kode feil. Dermed vil dette være avhengig av menneskene i systemet.




Erfaringene så langt med det innsatsstyrte finansieringssystemet er at det har gitt positive resultater. Det gir pasientene bedre og raskere behandling, og dermed vil det etter min oppfatning være grunnlag for en videreutvikling av det finansieringssystemet som vi nå skal gå inn i.




