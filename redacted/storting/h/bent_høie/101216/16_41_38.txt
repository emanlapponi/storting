 (komiteens leder): Jeg viser til saksordførerens utmerkede innlegg, og jeg tar også opp de forslagene som Høyre fremmer sammen med andre. Jeg oppfatter også at Venstre har signalisert at de støtter de to forslagene som er lagt ut i salen.


Til proposisjonen: Det er verdt å merke seg at opposisjonen ikke støtter at en gjør endringer i kap. 718 post 70, og støtter heller ikke endring i kap. 733 post 72 – og her kommer en rettelse: post 72, ikke post 70, som det står i innstillingen – og i kap. 734 post 72.


Opposisjonen mener at den inndragning som foregår her, ikke er en fornuftig inndragning, nettopp fordi dette er støtte til rusmiddelforebyggende arbeid. Det er bevilgninger på 8 mill. kr til dette formålet. Det er bevilgninger på 9 mill. kr til kjøp av plasser i opptreningsinstitusjoner, og det er bevilgninger på 2 mill. kr til utviklingstiltak innen rus og psykiatri.


Komiteen har i høst, i forbindelse med behandlingen av budsjettet for 2011, vært igjennom en flere dagers høring, der mange flotte, frivillige organisasjoner kommer på høring og presenterer spennende prosjekter som de ønsker støtte til, og jeg tror alle som sitter og hører på den type presentasjoner, forstår at dette er organisasjoner som får svært mye igjen for de veldig små offentlige kronene som de får i bevilgning. Og jeg tror at de fleste som sitter og hører på den høringen, vil tenke at det hadde vært kjekt å ha den ekstra millionen, det hadde vært kjekt å ha de ekstra 500 000 kronene å gi til den organisasjonen.


I dag vil altså stortingsflertallet redusere den type bevilgninger med 8 mill. kr til rusmiddelforebyggende arbeid, 9 mill. kr til opptrening og 2 mill. kr til utviklingstiltak innen rus og psykiatri. Den eneste grunnen jeg kan se til at man gjør dette, er at forvaltningen ikke har vært i stand til å behandle alle de søknadene som er kommet inn på dette området, for det kan umulig mangle på prosjekter. Og er det slik at det er noen søknader som ikke er kommet med, har altså Stortinget i kveld muligheten til rett og slett å stemme imot disse reduksjonene, og pengene vil bli overført til 2011, slik det er markert ved disse bevilgningene. Jeg kan love at det skal ta veldig kort tid å sørge for at det kommer gode prosjekter som ønsker disse pengene, og jeg er sikker på at det er noen av de pengene Stortinget bevilger, som en hadde fått mest igjen for – både på rusmiddelforebyggende områder, innen opptrening og utviklingstiltak innen rus og psykiatri.


Så er det i salen fremmet to forslag som dreier seg om det temaet som saksordføreren er inne på når det gjelder pensjonsutgifter. Og jeg må slutte meg til saksordføreren når han sier at dette er et komplisert område, så jeg skal ikke prøve å redegjøre for det på en bedre måte enn det saksordføreren gjorde. Men det som er Høyre, Kristelig Folkeparti og Fremskrittspartiets, og etter det jeg forstår, også Venstres, bekymring i denne saken, er at proposisjonen kun redegjør for de offentlig eide foretakenes situasjon, men gir ingen føringer for hvordan de private samarbeidspartnerne skal behandles på dette området. Det er det stor bekymring for. Veldig mange av de private samarbeidspartnerne på dette området har opplevd at de har hatt pensjonsutgifter på samme måte som de offentlige foretakene i perioden 2006–2008, som ikke har blitt kompensert, og som dermed har hatt stor betydning for deres egenkapitalsituasjon. Derfor ville det vært veldig bra om vi nå politisk kunne avklare at disse nå ble behandlet på samme måte som de offentlige foretakene for 2010.


Og så sier også proposisjonen noe som er fornuftig, nemlig at siden en ikke kjenner de endelige tallene for 2011, vil en komme tilbake igjen i revidert nasjonalbudsjett når det gjelder spørsmålet om justering av pensjonskostnadene for de offentlige foretakene for 2011. Opposisjonen mener at det bør en også gjøre når det gjelder de private aktørene, for det er stor usikkerhet også hos dem i forhold til situasjonen for 2011. Jeg ser at statsråden har bedt om ordet, og jeg håper at vi kanskje kan få noen svar på de spørsmålene allerede i kveld.


