 Jeg kunne selvfølgelig brukt hele mitt innlegg til å svare representanten Ketil Solvik-Olsen, men det ville vært å spore fullstendig av. Bare to helt klare tilbakemeldinger: Den lokalpolitiske prioriteringen av kultur i Stavanger-regionen har kontinuerlig ført til at næringslivets bidrag til kultur har økt år for år, og det kommer det sannsynligvis til å gjøre også etter 2008. Bevisstheten lokalt om betydningen av dette er betydelig større enn det Ketil Solvik-Olsen har fått med seg. For det andre er en del av de prosjektene som han nevnte som blomstrer i fremskrittspartifylket Rogaland, prosjekter som Fremskrittspartiet lokalt har stemt imot å bevilge penger til, og dermed òg mot at de blomstrer så vakkert som de gjør.




Stavanger Europeisk kulturby 2008 er ikke bare et lokalt arrangement, men et nasjonalt og et internasjonalt arrangement. Norge har en unik mulighet som det siste ikke-medlemsland i EU til å ha en europeisk kulturby. Stavanger Europeisk kulturby 2008 er ikke ett års krafttak eller ett års satsing, men bare et ledd i en bevisst satsing som har pågått i mange år, og som ikke minst vil pågå i mange år etter 2008. Det er kanskje oppstart av bygging av nytt konserthus i Stavanger i 2008 som vil være det symbolske beviset på ettervirkningen, men ikke minst den fortsatte blomstringen i kulturlivet etterpå vil være helt vesentlig.




Mye av det som skapte veien for å gjøre noe så kontroversielt som å satse så mye på å få Europeisk kulturhovedstad 2008, var Antony Gormleys utstilling på Solastrand. Den var kontroversiell, hadde stor folkelig motstand, men når utstillingen stod der, skapte den begeistring i hele Rogalands befolkning, og folk husker ennå tilbake på den med glede. Det var et lite steg, som gjorde at det var mulig å ta neste steg. Slik har kulturbevisstheten bygd seg opp i et område som etter hvert har bred politisk oppslutning lokalt om å satse bevisst på kultur, med unntak av Fremskrittspartiet.




Det at vi tar opp denne interpellasjonen i dag, er veldig viktig, og representanten Olemic Thommessen kom med interpellasjonen med et riktig innhold på et riktig tidspunkt. Det er alltid en stor fare for at når en har tatt et slikt stort økonomisk krafttak som staten her har gjort, og fått alle formalitetene på plass, at en da legger dette bak seg og tenker at nå går dette av seg selv. Men det gjør det ikke! Det dreier seg om mye mer enn formaliteter og økonomiske ressurser. Det dreier seg mye mer om en mental bevissthet om hva Europeisk kulturby 2008 er, og at den bevisstheten gjør seg gjeldende i hele landet, ikke minst i det nasjonale statsapparatet og i de nasjonale organisasjonene og institusjonene.




I Stavanger har en på mange måter ofte sagt at avstanden over sjøen er kortere enn avstanden over fjellet. En har ofte opplevd at avstanden til Brussel har vært kortere enn avstanden til Oslo. Det må den ikke bli i denne saken, slik at bevisstheten om at Stavanger er europeisk kulturby er større i Liverpool enn det den er blant innbyggerne i Oslo, i Namsos eller i Tromsø.




Det var jo en stor dag for Stavanger i går da Viking vant. Jeg ser at statsråden i dag har Liverpool-bag med seg i stortingssalen. Det er et godt tegn på at han også tenker internasjonalt når det gjelder denne satsingen.




Det er helt åpenbart at det sentrale politiske miljøet er nødt til å bidra hvis en skal klare å få satt denne mentale forestillingen om at i 2008 er Stavanger kulturby, og at det er i det året Norge har kulturhovedstaden. I så måte bør Ibsen-året 2006 på mange måter være et forbilde. Jeg tror ikke det er mange i dette landet nå som ikke er klar over at Norge har et Ibsen-år, og det er ikke mange som driver med kultur, som ikke har ett eller annet arrangement som er knyttet til Ibsen. Vår drøm bør jo være at i 2008 preger profilen til Stavanger2008 ethvert kulturinitiativ i dette landet, og at alle som jobber med kultur, har den samme bevisstheten.




