 Justisministeren bør ikke prøve å skape et inntrykk
av at dette ikke er et problem, når politiet i lang tid har vært
så tydelig på at køer ved Rettsmedisinsk institutt er
en utfordring når det gjelder etterforskningen. 

Så må
jeg stille spørsmålet: Hva er for justisministeren den prinsipielle
forskjellen på at denne typen prøver blir sendt til private
godkjente institutter i Norge, og at de blir sendt til private godkjente
institutter i utlandet? Hvorfor aksepterer denne regjeringen at analyser
av prøver knyttet til sensitiv helseinformasjon hver eneste dag i
tusentall blir gjort ved private laboratorier, mens tilsvarende innenfor
justissektoren plutselig er forbudt ved lov - fremmet av denne regjeringen?
Hva er den prinsipielle forskjellen mellom å bruke private institutter
i utlandet for prøver tilknyttet helsevesenet og å bruke private
institutter for prøver innenfor justissektoren når politiet
ber om det? 

