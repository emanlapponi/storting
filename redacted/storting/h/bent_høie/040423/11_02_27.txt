 Jeg vil takke helseministeren for et godt og viktig svar.




Jeg vil trekke fram spesielt tre deler av svaret som jeg mener har stor betydning:










at de regionale helseforetakene håndterer sine to roller på en rasjonell og rettferdig måte. De regionale helseforetakene må ikke bruke sin posisjon til å verne om egne foretak når private virksomheter kan gi bedre løsninger







at det kan ikke og skal ikke være slik at private bare brukes i de tilfellene der det offentlige ikke har den nødvendige kapasitet







og sist, men ikke minst, at helseministeren i sitt svar sier at private virksomheters forholdsmessige bidrag i helsetjenesten ikke skal reduseres gjennom de prosessene som nå gjennomføres i de regionale helseforetakene




Det siste er ikke minst viktig med tanke på den nye pasientrettighetsloven som skal tre i kraft til høsten, der det er viktig at man som pasient føler sikkerhet for at hvis helseforetaket ikke ivaretar sitt sørge for-ansvar, finnes det faktisk alternativer, slik at pasienten får sin rettighet oppfylt.




Jeg er også glad for at helseministeren signaliserer at det skal bli vurdert om det skal stilles mer gjennomgående krav til hvordan forholdet mellom sørge for-rollen og rollen som eier av det underliggende helseforetaket skal ordnes, og at man understreker at denne rollefordelingen vil være et viktig tema i den evalueringen som skal gjennomføres av foretaksreformen.




Det er imidlertid ett forhold i svaret som er nytt for meg, og det er at helseministeren sier at ifølge regelverket for konkurranse kan helseforetakene og private virksomheter ikke delta i den samme anbudskonkurransen om tjenester. Jeg vil be om at helseministeren i den videre debatten svarer på om han ved en senere anledning kan komme tilbake til Stortinget med en nærmere redegjørelse om det temaet. Vi kjenner jo bl.a. fra kommunal sektor at kommunens egne virksomheter deltar i anbudskonkurranse sammen med private om tjenester – også helsetjenester. Jeg har derfor problemer med å se hva som er forskjellen mellom dette og spesialisthelsetjenesten.




Jeg vil videre slutte meg til helseministerens vurdering at det er forhold som ivaretas av våre helseforetak, som har en overordnet funksjon. Akuttfunksjoner må f.eks. ikke svekkes gjennom at aktivitet flyttes vekk fra foretaket.




