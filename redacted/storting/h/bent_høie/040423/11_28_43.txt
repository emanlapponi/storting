 Jeg vil takke for en god og interessant debatt. Det er en debatt som en ikke skal gå mange år tilbake i den politiske diskusjonen for å se ville vært umulig å holde. Når en her fra hele det politiske spekteret får tilslutning til en understrekning av de private helsetilbydernes – både kommersielle og ideelle – viktige rolle i helsevesenet og som en del av det offentlige helsetilbudet til alle, så viser det at det har skjedd et stort politisk taktskifte på dette området.




Representanten Alvheim var glad for at Høyre nå hadde et helsepolitisk engasjement. Jeg vil jo da understreke at vi er svært glad for at vi i Sem-erklæringen fikk gjennomslag for våre viktigste helsepolitiske prioriteringer, nemlig at det private helsetilbudet skulle bli en del av det offentlige tilbudet til alle, en pasientrettighetslov med individuelt fastsatte tidsfrister og en stor utvidelse av valgfriheten til pasientene.




Men vi er ikke bare glad for at vi fikk gjennomslag i Sem-erklæringen for dette. Vi er også veldig fornøyd med helseministerens oppfølging av disse politiske målene, og at dette er alle mål som nå er gjennomført. Det er derfor en god anledning for å si at Høyre er svært fornøyd med helseministeren og helseministerens arbeid.




Til representanten Ballo vil jeg si at jeg er svært glad, men også en smule overrasket, over at til og med SV nå sier at det faktisk er grunnlag for å stimulere til at en skal få flere private tilbud, men selvfølgelig innenfor rammen av seriøse og gode avtaler. Det er derfor grunn til å si at det nå kun er Senterpartiet som står tilbake med etter min oppfatning en litt bakstreversk holdning i disse spørsmålene, og det er ingen overraskelse.




Eirin Faldet hadde her gjeninntatt presidentplassen.




