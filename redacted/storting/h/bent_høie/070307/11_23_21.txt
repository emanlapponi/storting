  Statsrådens tidligere henvisning – og
vi fikk det bekreftet i dag – var at Høyres tonivåmodell
vil gi en reduksjon på 728 lokalpolitikere.

Det andre forholdet statsråden
tar opp, er en helt annen diskusjon, nemlig diskusjonen om landets
kommunestruktur. Utfordringen når det gjelder landets kommunestruktur
er like stor med statsrådens modell med fortsatt tre
nivåer, som med Høyres modell med to nivåer.
Men lokaldemokratiet måles heller ikke i antall
politikere i kommunestyrer og fylkesting, for hvis en ikke
har reell makt – og det utgjør en forskjell – råtner
faktisk lokaldemokratiet på rot. Derfor vil Høyre
gi kommunestyrerepresentantene mer makt ved at de får overta
fylkeskommunens oppgaver og oppgaver fra fylkesmannen.

Dessuten stopper ikke vår
desentralisering der. Vi må også gi
mer makt til den enkelte innbygger. I Høyre-Norge blir
det faktisk 4,6 millioner flere lokalpolitikere. Problemet
for statsråden er at hun er nødt til å skremme
dem som ikke engang tror på hennes egen modell,
med å komme med falske tall for Høyres modeller.

Jeg må gjenta spørsmålet:
Hva er det med Høyres tonivåmodell som
vil gi 3 300 færre lokalpolitikere?

