  Igjen bekrefter statsråden at det ikke
er noen sammenheng mellom Høyres tonivåmodell
og den påstanden som statsråden reiser land og strand
rundt med, om at Høyres tonivåmodell vil gi 3
300 færre lokalpolitikere. Det Høyre
har sagt i denne saken, er faktisk nøyaktig
det samme som statsrådens egen sjef, statsminister Jens
Stoltenberg, sa til landets ordførere på siste
ordførersamling i KS. Igjen har statsråden ikke
vært i nærheten av å dokumentere sine
påstander, og dette er ikke første
gangen. 18. januar i fjor måtte statsråden svare på sin
påstand om at kommunene hadde blitt sultefôret under
den forrige regjeringen. Hennes svar var en innrømmelse
av at kommuneopplegget i 2004 var det beste siden 1997.
Så måtte statsråden igjen svare 6. april
på sin påstand i denne sal om at da kommunene
hadde gode resultater i 2005, skyldtes det at de hadde
kuttet i de kommunale tjenestene. Hennes svar viser at kommunene
i 2005 hadde økt tjenesteproduksjon, og at det gode
resultatet skyldtes bedre økonomi.

Mitt spørsmål til statsråden
nå er: Hvor mange flere ganger må hun møte
i denne salen og tilbakevise sin lettvinte omgang med
sannheten før hun synes det begynner å bli flaut?

