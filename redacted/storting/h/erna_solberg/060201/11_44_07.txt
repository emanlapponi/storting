 Nå er det slik at Fidel Castros regime
stilte som diktat for å ha dialog med norske
myndigheter at man sluttet å invitere dissidenter til 17. mai-feiringen.
Jeg synes derfor det er helt rimelig å si at man nå har
valgt å følge det diktatet fra norske
myndigheters side.

Jeg registrerer også at
statsråden i svaret til representanten Vallersnes var veldig
prinsipielt opptatt av menneskerettigheter og mente man
skulle slå hardt ned på menneskerettighetsbrudd.
Jeg mener altså at det er viktig å slå hardt ned også på regimer,
selv om venstresiden i Norge har en tendens til å skjønnmale
situasjonen på Cuba. Det synes som man har en
tendens til å glemme at det har vært en bølge
av henrettelser, arrestasjoner, bruk av tortur, dødsstraff,
hjernevasking, angiveri og undertrykking, ikke minst av
homofile. I fjor gav Norge fem homofile personer
fra Cuba asyl i Norge på grunn av den
forfølgelsen som skjer, og den er forverret. Derfor synes
jeg det er viktig at vi opprettholder et høyt
markeringsnivå på menneskerettigheter
overfor regimet på Cuba.

