 Jeg tillater meg å stille følgende spørsmål
til sosialministeren:

«I april 1996 svarte daværende
sosialminister Hill-Marta Solberg at hun ville se på retningslinjene
for sosialkontorenes taushetsplikt i forhold til utleier
når de plasserte voldskriminelle. Bakgrunnen var en sak
fra Askøy hvor en voldtektsdømt som var løslatt
på prøve, voldtok den kvinnelige utleier, som
ikke hadde kjennskap til vedkommendes bakgrunn. Nå har
en tilsvarende sak skjedd igjen. 

Hva har departementet gjort i mellomtiden?»

 Jeg er enig med sosialministeren  i at man
blir opprørt over at slike ting skjer. Jeg må også si
at jeg er ganske opprørt over at det etter at tidligere
sosialminister Hill-Marta Solberg sa at man skal gjennomgå taushetsplikten
og reglene for dette, faktisk ikke har skjedd noen endringer basert
på saken i Askøy. Det at sosialkontoret den gang
ikke var informert av politiet, betyr selvfølgelig at sosialkontoret
ikke skal belastes, men det betyr ikke at ikke sosialministeren
må sikre oppfølging av en slik sak, at man får
informasjon til sosialkontoret og at sosialkontoret går
videre i de sakene. Det er nemlig slik at det stort sett er sosialkontorene
rundt omkring i landet som er ansvarlige for å plassere
eller skaffe hybel til tidligere voldsdømte, også voldtektsforbrytere,
og i dette tilfellet var det en grov voldtekt med en stor grad av frihetsberøvelse.

Jeg ser at sosialministeren nå ønsker å gjøre
noe med dette, men jeg synes sosialministeren bør ta med
seg til sitt eget parti at man burde ha gjort noe med det for fem år
siden. Dette synes jeg er pinlig.

