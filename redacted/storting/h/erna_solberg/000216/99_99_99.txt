 Jeg vil få lov å stille følgende spørsmål
til finansministeren:

«Bergen tolldistrikt truer nå en
båteier i Bergen med dagbøter fordi han ikke registrerer
båten sin i Småbåtregisteret. Båten
er allerede registrert i skipsregisteret og merket med registreringsnummer
derfra. Tolldistriktet insisterer på at båten
også skal registreres i Småbåtregisteret.

Mener statsråden det er riktig fortolkning
av lovverket å kreve en slik dobbel registrering?»

  Hovedbegrunnelsen og intensjonen – så vidt
jeg forstod det da vi behandlet etableringen av Småbåtregisteret – var
at dette skulle være en sikkerhet for småbåteierne,
også knyttet til muligheten for å ettersøke
båter i forbindelse med tyveri og annet, og at det ikke
skulle fremstå som en forpliktelse, men faktisk som et
forbedret servicetilbud.

Nå viser det seg altså at
de som velger å registrere båten i et register
som har sterkere krav knyttet til sikkerhet og oppfølging
enn det Småbåtregisteret har, også må registrere
båten, som allerede har et registreringsnummer, i Småbåtregisteret.
Problemet med den dobbeltregistreringen som da fremkommer, er at
det vil bidra til økte problemer også for sikkerheten
til sjøs. Å operere med to registreringsnumre, å operere
med ulik identitet, vil selvfølgelig gjøre det
vanskeligere for politiet i en gitt tyverisituasjon. Det vil kunne
skape større forvirring, og det vil jo være ganske
håpløst å ha en slik ordning hvor man
på den ene siden frivillig kan registrere og på den
andre siden er pliktig til å registrere i det andre registeret.

