 Jeg registrerer nå at statsråden i og for seg bekrefter det som vi har hørt fra andre hold, og som er bakgrunnen for dette spørsmålet, nemlig at på noen områder er dagens finansiering ikke slik at man kommer til å være i havn med dette i 2010, selv om man er i rute med noen av forskningsprosjektene. 




Bekymringen knytter seg til at en viktig del av nordområdestrategien er også å kunne utvinne mer av olje- og energiressursene. Denne forvaltningsplanen og oppdatering av materialet er nødvendig for å kunne fatte de beslutninger som må til, f.eks. om å åpne for utvinning på Nordland VI og Nordland VII, eventuelt også på Troms II, og i andre deler av Barentsområdet.




Det har vært stilt spørsmål om det burde vært laget et eget samlet forskningsprogram om hele dette komplekset, slik at man kunne se hvor de øremerkede pengene går. Mitt spørsmål til statsråden er om han vil vurdere det, slik at man ikke i 2010 sier at på grunn av kunnskapsmangel kan vi ikke gå videre med olje- og energisatsingen i nord. 




