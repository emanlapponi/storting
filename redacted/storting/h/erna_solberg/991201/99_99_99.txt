 Jeg vil tillate meg å stille følgende spørsmål
til kommunal- og regionalministeren:

«For Høyre har det vært
et prinsipp at eiendomsskatt skal være en frivillig skatt
i kommunene. Det skal ikke tas hensyn til om man har eller ikke
har innført eiendomsskatt ved tildeling av rammeoverføring
og skjønnsmidler. Statssekretær Olav Ulleren har
senest i Farsunds Avis 19. november 1999 gitt uklare signaler om
Regjeringens holdning.

Er statsråden enig i at eiendomsskatt
skal være en reell frivillig kommunal skatteform?»

  Jeg konstaterer at statsråden, som har
to statssekretærer, nå bryter klart med de prinsipper for
eiendomsskatt som en av disse i sin rolle som skattepolitisk talsmann
i forrige periode gjorde seg til talsmann for på vegne
av Senterpartiet, nemlig at dette skulle være reelt, og
at det ikke skulle tas hensyn til ved tildeling også av
skjønnsmidler.

Når statsråden nå henviser
til uttalelsene fra kommuneøkonomiproposisjonen,
som jeg også er klar over, leder dette likevel til et spørsmål:
Bør det ikke eksistere en klar holdning fra Regjeringens
side til dette spørsmålet, fremfor at dette overlates
til en vurdering hos de enkelte fylkesmenn? 

For øyeblikket pågår
det ulike budsjettprosesser i kommunene. I forhold til Farsund kommune,
som jeg nevnte i spørsmålet, presiserer fylkesmannens
representant at eiendomsskatt til kommunene ikke skal ha betydning
for størrelsen på skjønnsmidlene. I forhold
til Meland kommune i Hordaland har fylkesmannen gitt klar beskjed
om at de ikke får skjønnsmidler hvis de ikke innfører
eiendomsskatt. Dette er en rimelig ulik behandling som ikke er verdig
folkevalgte organer.

  Jeg konstaterer at vi legger et helt ulikt
innhold i begrepet reell frivillig kommunal skatt i forhold til
eiendomsskatten.

Jeg har lyst til å spørre
statsråden nærmere når det gjelder det
forhold at det er en offentlig embetsmann som skal foreta vurderinger,
som altså overprøver den lokale styringen, det
lokale valget om ikke å innføre eiendomsskatt,
og om han ikke ser på det som en utfordring og en underminering
av det lokale selvstyret når man her gjør fylkesmannen
til en overprøver i forhold til en av de viktigste diskusjonene
man har i forbindelse med kommunevalg. 

I tillegg er situasjonen slik at lovverket
gjør at enkelte kommuner ikke kan innføre eiendomsskatt,
fordi eiendomsskatt er begrenset til områder med tettbygde
strøk. Hvordan stiller statsråden seg til det
faktum at for en del kommuner har Stortinget altså allerede
i utgangspunktet ekskludert muligheten til eiendomsskatt, fordi
lovverket ikke gir dem mulighet til å innkreve det? Hvordan
kan man få en likebehandling av kommunene når
premissene er så ulike?

