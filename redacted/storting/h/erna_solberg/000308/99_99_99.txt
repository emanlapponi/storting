  Jeg tillater meg å stille følgende spørsmål
til barne- og familieministeren:

«Organisasjoner som hver dag arbeider
med unge kvinner og menn som trues av familien for å inngå arrangerte/tvungne
ekteskap, rapporterer at de til stadighet møter personer
i det offentlige hjelpeapparatet, barnevern, sosialkontor, politi
og utenriksstasjoner, som ikke har kunnskap om problemene eller
kjenner til Regjeringens handlingsplan mot tvangsekteskap. Dette
er blant annet dokumentert av organisasjonen SEIF gjennom deres
prosjekt «Mellom barken og veden». 

Hva vil statsråden gjøre
med dette?»

  Jeg takker statsråden for svaret. Jeg
er glad for at denne delen av arbeidet mot tvangsekteskap
er et prioritert område i vårhalvåret,
ikke minst fordi det viser seg nå at handlingsplanen mot
tvangsekteskap kanskje har en ekstra effekt utover den som var tiltenkt
da jeg i november 1997 foreslo å få gjennomført
en slik plan, nemlig bare det at man har en handlingsplan, gjør
at også frivillige organisasjoner kan vise til den og bruke
den som en brekkstang når de møter på motvillige deler
av det offentlige tiltaks- og hjelpeapparat. 

Det man vet om disse sakene, er at de er så utrolig vanskelige
fordi de krever at så mange ulike offentlige etater jobber
sammen. Det dreier seg om barn som kanskje tas ut av skole et sted,
flyttes til hemmelig adresse, får anonymitet, skal begynne
på ny skole, får nye venner – alt forandres
rundt dem, og det skal skje raskt i en gitt krisesituasjon. Det
krever at tiltaksapparatet rundt omkring kjenner planen, og derfor
er det så utrolig viktig at dette prioriteres.

Jeg har lyst til å stille et oppfølgingsspørsmål
til statsråden (presidenten klubber): Betyr svaret at dette
arbeidet også vil få prioritet i de kontaktmøtene
som Regjeringen skal ha fremover med ulike deler av den fylkeskommunale
og kommunale forvaltning?

