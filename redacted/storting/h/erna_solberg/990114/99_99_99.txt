 I løpet av november og desember før jul eksploderte debatten knyttet til barnekriminalitet – kriminell atferd begått av barn under den straffemessige lavalder. Ikke minst ble det fokusert på mangelen på tiltak for å kunne imøtegå denne økningen i barnekriminalitet. 




Det er ikke et nytt tema som er blitt tatt opp. Jeg synes det mest interessante med debatten i kjølvannet av den store medieoppmerksomheten, var at det for første gang kom meget klare signaler både fra barnevernet, og også fra politiet om behovet for å ha bedre tiltak å sette inn overfor barn under 15 år for å motvirke at disse barna virkelig faller inn på en kriminell løpebane. Et samfunn som ikke reagerer når et barn har kriminell atferd selv om det ikke er blitt strafferettslig ansvarlig, svikter det barnet, det svikter samfunnet for øvrig, og det svikter offeret for barnets gjerninger. 




I Høyre har vi lenge vært klar over behovet for sterkere tiltak også for barn under 15 år. Da vi behandlet den nye loven om barnevernstjenester i 1992, fikk Høyre med seg alle andre partier enn Arbeiderpartiet og SV på at man ønsket flere tiltak, bl.a. muligheten til å pålegge barn under 15 år å gjøre opp for seg, og å gjøre konfliktrådsordningen obligatorisk for barn under 15 år. Dessverre har dette flertallet smuldret opp senere fordi Kristelig Folkeparti og Senterpartiet ikke lenger støtter de forslagene de faktisk støttet i 1992.




Noen av de viktigste endringene som ble gjort av Stortinget i forhold til arbeiderpartiregjeringens forslag i 1992, var å utvide partsrettighetene i den nye barnevernsloven når det gjaldt barn som ble underlagt § 4-24, paragrafen som hjemler tvangstiltak.




Det eneste området i barnevernslovgivningen nå hvor barn automatisk har fulle partsrettigheter, er spørsmål som er knyttet til atferdsvansker når det gjelder alvorlig kriminalitet, rusmidler eller andre sosiale problemer. Når dette ble innført, er jeg ikke i tvil om – bl.a. fordi jeg deltok under hele behandlingen i komiteen på dette området – at det også var inspirert av en oppfatning av at denne paragrafen skulle brukes mer knyttet til alvorlig barnekriminalitet.




Det tok ikke lang tid etter at loven var trådt i kraft før tvilstilfellene dukket opp og ledet til en debatt om lovens hovedformål, nemlig barnets beste, og at det at man skulle ilegge tvangstiltak for behandling og opplæring, faktisk var begrensende for om man kunne fatte rene bevaringstiltak – altså oppbevaring av barn for f.eks. å få dem ut av et miljø.




Det er en kjent sak at filosofien er svært ulik på ulike barnevernskontor knyttet til bruk av tvangstiltak, og at filosofien i fylkesnemndene på samme måte kan være svært ulik. Loven gir også lite veiledning. Derfor er det her ulike krav, og det legges ulik vekt på hvor sterkt kravet til opplæring og tilbud skal være. Dette har igjen ført til at svært mange av dem jeg har snakket med, som har jobbet i nærheten av og tilknyttet fylkesnemndene, sier at dette er en paragraf som i dag først og fremst brukes overfor barn med rusmiddel- og narkotikaproblemer og dermed av og til også tilhørende kriminalitet, men som i liten grad brukes når det gjelder rene kriminalitetsspørsmål.




Jeg ville selvfølgelig helt klart si at det er til barnets beste f.eks. å bli trukket ut av et gjengmiljø og bli satt på en annen livsbane, og at det derfor burde hjemles også tvangstiltak hvis det er nødvendig utover det som i dag faktisk gjøres. Men det er ikke nødvendigvis filosofien rundt omkring på barnevernskontorene eller den rettslige oppfatning som fylkesnemndene har. Jeg har merket meg at statsråden på mange måter er enig i dette i et intervju i Aftenposten, hvor hun sier at det kan hende vi trenger en lovgjennomgåelse, men poenget er at det å gripe til tvangstiltak er å beskytte barnet mot seg selv og derved beskytter vi også samfunnet. Jeg tror det er få tilfeller der det ikke er til barnets beste å gripe inn.




Men spørsmålet er: Hvordan er statsrådens, og kanskje stortingsflertallets, tro gjennomført ute i barnevernet, i fylkesnemndene og reflektert i loven? Er det reflektert i loven eller trengs det klarere lovanvendelse? 




Høyre har i årene etter den nye barnevernsloven trådte i kraft gjentatte ganger tatt opp forslag knyttet til spørsmålet om reaksjoner overfor barnekriminalitet. Et av dem har vært å senke den kriminelle lavalder til 14 år, som den var i veldig mange år. Et annet har vært å gjøre konfliktrådene obligatorisk for kriminell atferd for dem under 15 år. Og vi har foreslått å øke foreldrenes erstatningsplikt. 




Dette er ikke fullgodt for å løse alle problemene. Vi mener også at barnevernet må fungere annerledes i disse sakene enn det det gjør i dag. Men når stortingsflertallet gang på gang har nedstemt disse forslagene, samtidig som man hver gang mediedebatten starter uttrykker bekymring over økende barnekriminalitet og at samfunnet må finne tiltak å reagere med, da påligger det dette stortingsflertallet også å komme med forslag til tiltak og å tenke gjennom spørsmålene knyttet til hvem som skal iverksette disse tiltakene og under hvilke lover. Det holder ikke bare å stemme ned alle konstruktive forslag for å gjøre noe med barnekriminaliteten og så tillegge seg selv en bekymret mine!




I dag vil alle saker om barn som har begått noe kriminelt, men som ikke er strafferettslig ansvarlig for det fordi de er under 15 år, bli overført til barnevernet. Og det er en helt vilkårlig oppfølging i barnevernet. Det er avhengig av det enkelte barnevernets ressurser, kreativitet og interesse, og det er ganske få retningslinjer knyttet til hvordan slike saker skal håndteres.




Politiet viser til at de overfører barn til barnevernet, og så hører de ikke noe mer. I saker hvor faktisk de mest aktive gjerningsutøvere er under 15 år, opplever andre som akkurat har passert 15-årsgrensen, å få strenge straffer. Det oppleves ikke rimelig for kameratene, det oppleves ikke rimelig for offeret, og det burde ikke oppleves rimelig for oss som samfunn ellers. Men mest av alt mener jeg dette er et svik mot de barna som er på vei inn i en kriminell løpebane, og som aldri blir møtt med en samfunnsmessig reaksjon før de kanskje er kommet så langt ut at det er vanskelig å komme tilbake.




Min utfordring til statsråden gjennom denne interpellasjonen har vært å spørre om hun mener at barnevernet har tilstrekkelig med virkemidler til å håndtere disse spørsmålene, og om hun er fornøyd med det barnevernet faktisk gjør. Jeg vet at statsråden i fjor vår fremmet en odelstingsproposisjon, Ot. prp. nr. 61 for 1997-98, som bl.a. berører et tidligere forslag knyttet til samme tema. Jeg synes det er skuffende at statsråden i denne proposisjonen faktisk avfeier en hvilken som helst endring utover det at de som skal bli underlagt tvangstiltak, skal få en mer strukturert behandling. Kanskje problemet er at for få møter en reaksjon eller kommer til å bli underlagt tvangstiltak i det hele tatt.




Finnes det andre virkemidler som barnevernet i dag kan ta i bruk? Svært få faktisk. De fleste virkemidler som barnevernet i dag kan ta i bruk, er i mye større grad knyttet til omsorgssvikt fra foreldrene enn til atferdsproblemer blant barn. Men hver gang spørsmålet om å senke den kriminelle lavalder tas opp, kommer det ganske greie svar, som f.eks. at vi ikke kan sende barn i fengsel. Og jeg har lyst til å si at jeg er enig i at fengsel i veldig mange tilfeller er en dårlig reaksjonsform overfor unge lovbrytere. Men jeg har lyst til å minne om at det finnes alternativer, ikke minst har Stortinget nettopp vedtatt å ha forsøk med elektronisk husarrest. Men det å si nei til å senke den kriminelle lavalderen, det å si nei til å gjøre konfliktrådet obligatorisk, og det å si nei til å gjøre endringer for å gi barnevernet flere tiltaksmuligheter på det individuelle plan, slik som statsråden har gjort, betyr i praksis at man sier nei til å gjøre noe som innebærer individuell oppfølging av og reaksjon overfor det enkelte barn før man er kommet inn i en situasjon med alvorlig kriminalitet. Er det egentlig tilfredsstillende? Mener statsråden faktisk at det ikke skal være et mer strukturert opplegg for individuell reaksjon? Har hun ingen tiltak å foreslå for hvordan dette skal gjøres hvis man samtidig avviser spørsmålet om å senke den kriminelle lavalder eller gjøre konfliktråd obligatorisk? Høyre har tatt opp dette spørsmålet og forslag om tiltak i forbindelse med et Dokument nr. 8-forslag som er til behandling i justiskomiteen. Der har vi tatt opp igjen gamle kjente forslag om å senke den kriminelle lavalder og å øke erstatningsplikten for foreldre, men også forslag om å nedsette et barnekriminalitetsutvalg som kan se på en del av de innspillene som er kommet fra barnevernsvaktene og politiet i de senere månedene.




I tillegg har vi i denne debatten to forslag som jeg tar opp her, og som er delt ut. Det ene gjelder å få en mer systematisk reaksjonsform, at Regjeringen skal utrede det. Det andre gjelder å vurdere om man ikke også trenger å vektlegge et samfunnsansvar og ikke bare barnas beste, for å sikre at man hjemler straffereaksjoner.




