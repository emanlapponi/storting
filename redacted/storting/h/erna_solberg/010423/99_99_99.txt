 Det var en teknisk sjef i en kommune i mitt hjemfylke som sa en gang jeg hadde et møte med kommunen, at reformen av byggedelen i plan- og bygningsloven var en kjempefin papirreform. Den beste søknaden han som teknisk sjef noen gang hadde fått, var til det bygget som til slutt viste seg å bli det dårligste bygget de hadde i kommunen. Han sa at de hadde en kjempeflink sekretær i det byggefirmaet, som kunne alt om å fylle ut et skjema. Men det betød jo ikke at håndverkerne var bedre av den grunn. Det er et av problemene ved å lage et stort skjemavelde, men vi har ikke nødvendigvis sørget for at det er blitt bedre bygg ut fra dette, selv om alle hadde ambisjoner om at det skulle bli slik. 




Jeg synes Aud Gaundal burde tenke tilbake på hva hun har stemt imot i denne sal, når hun stilte det spørsmålet hun stilte til Torbjørn Andersen. Det som Høyre fremmet forslag om i forbindelse med en interpellasjon høsten 1998, var at man skulle få en evaluering av de viktigste punktene når det gjelder hvordan plan- og bygningsloven påvirker strukturen i byggebransjen, nettopp for å se om man kunne få bekreftet at det var slik at de små firmaene forsvant, og at alt ble sugd opp av de store. Det stemte Arbeiderpartiet imot, og representanten Aud Gaundal kan nesten ikke be oss andre om å legge frem en dokumentasjon når hun selv har vært med på å forhindre at den dokumentasjonen blir lagt frem for Stortinget.




Det var ikke på grunn av dette jeg hadde tenkt å ta ordet, men jeg ble litt provosert av at man så fort glemmer hva man faktisk har stemt imot.




Grunnen til at jeg tok ordet, var at Magnhild Meltveit Kleppa gav uttrykk for at hun var enig i noe vi kritiserte. Vi kritiserte at Senterpartiet ikke hadde gitt uttrykk for at de var enige i å gi Stortinget et bredere grunnlag for å ta beslutning også på de områdene som statsråden i brevet har sagt at hun ikke vil komme med. Hvis Venstre hadde vært til stede i salen, mener jeg ganske bestemt at de sannsynligvis ville sagt det samme – at det de facto er et politisk flertall i Stortinget som ønsker å få en bredere gjennomgang av de temaene som statsråden ut fra forslagene ikke har signalisert at hun vil være enig i. Jeg ber statsråden om å legge seg dette på hjertet og ta det med seg, slik at man kan foreta denne gjennomgangen og gi Stortinget et beslutningsgrunnlag i disse sakene. Når man har et noe bedre detaljgrunnlag enn vårt Dokument nr. 8-forslag, får man så velge hvor langt man vil gå når det gjelder en melding. Det håper jeg statsråden vil bidra til. Jeg vet at det reelt sett er slik at Senterpartiet har erklært at det er et politisk flertall, og hvis ikke statsråden kan bekrefte det nå, kan jeg godt be en av Venstres representanter skrive brev om at de sannsynligvis mener det samme – for de gjør det, selv om de ikke er til stede og kan bekrefte det nå.




