Jeg tillater meg å stille følgende spørsmål til miljøvernministeren:




«Under stortingsdebatten om kommunal- og regionalministerens redegjørelse om lokaldemokratiet i mars opplyste kommunalministeren at Miljøverndepartementet var i ferd med å nedsette et utvalg for å gjennomgå plandelen av plan- og bygningsloven. Dette ble gjentatt i kommuneøkonomiproposisjonen i mai. Etter de opplysninger undertegnede har fått, er dette utvalget ennå ikke blitt oppnevnt.




Når vil det oppnevnes, og hvilken tidsramme vil det ha for arbeidet?»




 Bakgrunnen for interessen for dette utvalget er at argumentasjonen for at utvalget skulle bli nedsatt, var et forsvar for at Stortinget ikke skulle vedta et pålegg om å få en sak om akkurat det samme temaet, nemlig samordning av statens innsigelsesmyndighet og definisjonen av nasjonale interesser i forbindelse med plandelen. Stortingsflertallet vedtok likevel dette, og kommunalministeren kom tilbake i kommuneøkonomiproposisjonen, fremdeles med en henvisning til dette Planlovutvalget som skulle nedsettes, og sa at det ville ta opp i seg de viktigste av disse temaene. Når det tar så langt tid å få nedsatt et planutvalg, og stortingsvedtaket faktisk fremdeles er gjeldende, nemlig at det skal legges frem en sak for Stortinget «i løpet av stortingssesjonen 98/99» om nettopp disse spørsmålene, da må jeg si at det for vårt vedkommende er avgjørende at vi kan få frem noe av dette materialet tidlig, at det ikke går fire år før vi får svar på de viktigste spørsmålene. Det har betydning for lokaldemokratiutviklingen at staten ikke får større problemer enn nødvendig i planprosessen.




