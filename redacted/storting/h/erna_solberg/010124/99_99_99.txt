 Jeg tillater meg å stille følgende spørsmål
til kommunal- og regionalministeren:

«Verdens Gang skriver 15. januar 2001
at UDI/Statsbygg var informert om kravet om bygging av
gangvei i tilknytning til det planlagte Onsrud Transittmottak i
november 1997. Da prosjektet ble stoppet høsten 1999, var det
samme gangvei som ble brukt som begrunnelse. 

Hvordan kan statsråden forsvare at
prosjektet ikke ble stoppet da man ble kjent med nye store kostnadselement, men
at man derimot fortsatte å bruke minst 10 mill. kroner
til ingen nytte?»

  Det statsråden her kommer med, er
jo helt nye opplysninger, og det var greit å bli informert
om dem så kjapt. Men når det går på selve
spørsmålet knyttet til saksbehandlingen og arbeidet
med transittmottaket, er det flere problemstillinger som her blir
aktualisert. Det ene er selvfølgelig egnetheten ved det
nye valget man hadde, og som man da har gått vekk fra,
så vidt jeg forstår statsråden. Det andre
er hvilket lys det setter på UDIs og Statsbyggs kapasitet
og egnethet til å løse disse problemene. Det er
jo slik at UDI tradisjonelt har hatt en videre adgang innenfor reglementene
i forbindelse med bygging og etablering av mottak, fordi de har hatt
behov for raskt å bygge kapasitet opp og ned. I dette tilfellet
er det et transittmottak som skulle være langt mer permanent,
og hvor man burde kunne være innenfor de vanlige saksbehandlings-
og bevilgningsreglementene. 

Jeg vil be statsråden om å kommentere
hvordan man oppfatter at UDIs rolle har vært både
i forhold til dette og den administrative kapasitet og evne de har
når det gjelder andre saker som VG har hatt oppslag om
i det siste.

  Jeg er glad for at statsråden sier
at hun vil komme tilbake med en redegjørelse til Stortinget. Vi
har, som statsråden vet, til behandling St.meld nr. 17
for 2000-2001, som jo er en egnet anledning, og det er også sendt
spørsmål knyttet til saken til departementet.
Det er likevel ett forhold knyttet til etablering av transittmottak jeg
vil ta opp – siden man nå sannsynligvis legger
opp til et helt nytt prosjekt – og det er avklaringen i
forhold til de frivillige organisasjoner som i dag driver slike
transittmottak. 

Historien knyttet til Onsrud/Trandum
viser en meget dårlig behandling fra UDIs side både
av Røde Kors og av Flyktningebistand AS – som
har drevet mottak på Trandum – når det
gjelder informasjon knyttet til når man skulle avvikle
på Trandum og videreutviklingen for Røde Kors’ transittmottak
i dag. Fordi disse organisasjonene også er ansvarlige arbeidsgivere,
er det et behov for at de snart får klarhet i hvor lenge
det transittmottaket som i dag eksisterer i Bærum, skal
fortsette, slik at man kan behandle de ansatte og det store og gode
kompetansemiljøet som eksisterer der, på en
ordentlig måte. Vil statsråden sikre at UDI nå har
en løpende dialog med de frivillige organisasjonene?

