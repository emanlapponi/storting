  Jeg tillater meg å stille følgende spørsmål
til barne- og familieministeren:

«Da Stortinget i 1992 vedtok ny lov
om barnevernstjenester, vedtok flertallet at det skulle innføres
en ordning med en talsperson for barn i slike saker. Opprinnelig ville
flertallet ha en obligatorisk ordning, men ved lovutformingen i
1993 vedtok man å gi fylkesnemndene mulighet til å oppnevne
slike talsmenn i enkeltsaker. Samtidig ble det understreket at ordningen
i løpet av et par år skulle evalueres og evalueringen
legges frem for Stortinget. Åtte år har nå gått.

Når kommer evalueringen til Stortinget?»

  Det er ingen grunn til å legge skjul
på at etableringen av ordningen med en egen talsperson
for barn i disse sakene ble gjort på tross av daværende
barne- og familieminister Grete Bergets ønske, og som et
initiativ fra alle øvrige partier på Stortinget
den gangen, fordi man ønsket å ha en uhildet person
som ikke var beregnet som sakkyndig, men som skulle kunne kjenne
barnet og representere barnet i fylkesnemndene.

Som også nevnt i spørsmålet,
var det primære ønsket å gjøre
denne ordningen obligatorisk. Det ble den ikke – for å finne
frem til en samlet løsning – fordi det var en del
områder hvor det også kunne stilles spørsmål
ved om man ønsket en obligatorisk ordning. Men på bakgrunn
av det ønsket komiteen den gang at Stortinget innen tre år skulle
få seg forelagt en evaluering av denne ordningen, bl.a.
for å vurdere den praksis som utviklet seg med hensyn til
bruk av barnets talsperson ved de ulike fylkesnemndene.

Det gjør at jeg synes at statsråden
burde vurdere om hun ikke burde komme raskere tilbake, basert på denne evalueringsrapporten,
til Stortinget, og ikke vente på evalueringen av hele barnevernsloven.

  Jeg gjør ikke den nåværende
statsråden ansvarlig for at dette har tatt lang tid. Det
er selvfølgelig grenser for hvor fort man kan få snudd
tingene og komme tilbake med saker til Stortinget. 

Men jeg har lyst til å understreke
at grunnen til at man ønsket denne saken evaluert uavhengig
av den generelle evalueringen av barnevernsloven, var nettopp fordi
man var redd for den ulike behandlingen som kunne skje ved ulike
fylkesnemnder, og at man anså det at man ikke gjorde ordningen
obligatorisk – i alle fall vurderte flertallet av partier
på Stortinget det slik – rett og slett som en form
for prøveordning. 

Hvis det nå skal dra ut med en evaluering,
og man eventuelt får et helt juridisk arbeid på endringene
i barnevernsloven ellers, vil jeg fremdeles anbefale statsråden å komme
tilbake med en delevaluering av dette, hvis det da ikke er rimelig
kort tid før Befring-utvalgets ferdigbehandling eventuelt
kommer til departementet. Jeg tror at det for barnets skyld i disse
sakene er viktig å ha noen uavhengige talspersoner som
ikke har med seg den ballasten som en del sakkyndige har, og som
ikke er i den av og til litt vanskelige situasjon barnevernet er
i, med forelsk for sine egne vedtak.

