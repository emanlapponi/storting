  Jeg tillater meg å stille følgende spørsmål
til kommunal- og regionalministeren:

«I mai 1999 gikk høringsfristen
ut for de forenklinger i byggesaksbehandlingen som Høyre
i fjor høst ba om å få vurdert. Uken
før kommunevalget gikk Kommunal- og regionaldepartementet
ut med gladmelding om at byggeforskriftene nå ble forenklet.
Ennå er det ikke kommet nye forskrifter. 

Kan statsråden forklare hvor det er
blitt av disse forenklingene?»

  Jeg er glad for at kommunal- og regionalministeren
nå kunne tidfeste nærmere når forenklingene
kommer, nemlig, så vidt jeg forstod, i løpet av
november.

Problemet med slike gladmeldinger, som bl.a.
kom i valgkampen, og den forventningen som har vært skapt
i kommunene, er at man stopper opp i saksbehandlingen, og at saker
stopper opp i å bli levert inn til kommunene, i påvente
av at forenklingene kommer. Det man ser rundt omkring, er at etter
at høringsfristen gikk ut i mai, er det mange kommuner
som har anbefalt folk å vente, for de regner med at forenklingene
er rett rundt hjørnet, og da er det et problem hvis forenklingene
ikke kommer – når de til og med har fått
behørig pressedekning noen dager før et valg.

Jeg forstod at en hel del av de tiltakene som
Høyre tok opp i forbindelse med interpellasjonsdebatten
om dette, nå faktisk vil resultere i forenklinger. Men
jeg hørte ikke at spørsmålet om en tiltaksklasse
null ble tatt opp, og vil gjerne be statsråden komme nærmere
inn på om det er mulig å få forskyvninger
og etablering av en tiltaksklasse null.

  Jeg er glad for at statsråden er
like opptatt som oss av at det skal være et høyt
tempo i dette arbeidet, og jeg forstår at det kan være
behov for å få gjennom de forenklingene man på en
måte allerede har fortalt folk er etablert. Det er jo da
et selvstendig problem at man går ut og sier at nå kommer
forenklingene, og så kommer de ikke. Jeg håper
likevel at man vil fortsette å arbeide med disse andre
spørsmålene som ikke er ferdige.

Jeg vil få stille et spørsmål
til statsråden knyttet til det andre temaet som Høyre
fremmet forslag om, nemlig en evaluering som vi egentlig ville ha
allerede før sommeren. Statsrådens forgjenger,
Ragnhild Queseth Haarstad, sa i interpellasjonsdebatten at hun ville
komme med en delevaluering, og det gjorde at et flertall ikke gikk
inn for Høyres forslag den gangen. Den evalueringen som
kom i revidert nasjonalbudsjett, var meget begrenset. Vil statsråden
komme tilbake med en delevaluering rimelig snart for større
deler av hele byggesaksreformen, slik at vi bl.a. kanskje kan få gjort
noe med at byggekostnadene har økt som en konsekvens av
det økte byråkratiet som flertallet har innført?

