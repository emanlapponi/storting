  Jeg tillater meg å stille følgende spørsmål
til finansministeren:

«Sak om endring av bostedsregistrering
i Folkeregisteret for studenter ble i høst lovet fremlagt
fra Finansdepartementet før jul. Det er ennå ikke
fremlagt sak for Stortinget om dette. 

Hvorfor tar det så lang tid, og når
kan man forvente endringsforslag?» 

  Da vil jeg få lov til å stille
følgende tilleggsspørsmål: Er det slik
at når man legger frem forslag i revidert nasjonalbudsjett,
vil det medføre at man kan iverksette endret bostedsregistrering
slik at man får mulighet til å påvirke
manntallsføringen før valget? Et av de viktige
poengene var jo nettopp å få gjort dette slik
at det også kunne påvirke manntallsføringen
for det kommende valget. Derfor var det behov for å få det
i høst, slik at studenter f.eks. kunne velge å delta
med stemmegivning i stortingsvalget i det fylket som de nå faktisk
er bostedsregistrert i.

  Med denne tidsrammen vil det ikke være
mulig å påvirke manntallsregistreringen for inneværende år,
ut fra at manntallet nå føres på et tidligere
tidspunkt enn det det ble gjort før endringene i valgloven
for et par år tilbake.

Jeg har et tilleggsspørsmål
som går på innholdet. Det ble skapt forvirring
da Valglovutvalget på en måte presenterte et helt
nytt prinsipp, nemlig å skille manntallsføring
fra bostedsregistrering. Er dette et spørsmål
som statsråden har vurdert, eller vil dette skje helt uavhengig og
basert på de prinsipper som faktisk var diskutert av Stortinget
før jul?

