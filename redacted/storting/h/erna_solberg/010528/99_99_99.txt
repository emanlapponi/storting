 Forslaget om å gjøre momskompensasjonsordningen for kommuner og fylker generell, er et forslag som har vært fremmet en rekke ganger tidligere i Stortinget. I løpet av de to siste stortingsperiodene har vi i alle fall stemt over det tre ganger, så vidt jeg kan huske. Men likevel er det en ny situasjon som har oppstått når vi samtidig utvider området for momsbelegging ganske drastisk, noe som har ganske store konsekvenser for kommuner og fylker. 




Det forbausende med innstillingen er først og fremst at noen partier som tidligere har vært for en generell momskompensasjonsordning, slik som Kristelig Folkeparti, nå ikke står inne for merknader om å gå inn for en generell kompensasjonsordning. Det er også litt forbausende i forhold til at Kristelig Folkeparti i forrige periode var toneangivende i å sørge for at denne momskompensasjonsordningen også skulle gjelde for frivillige organisasjoner som drev i regi av og i samarbeid med kommunene, altså drev aktivitet på vegne av kommunene, innenfor sosialområdet. Jeg er noe forbauset over at Kristelig Folkeparti ikke tonet klarere et prinsipielt standpunkt om at man burde ha en generell kompensasjonsordning. 




Hva er det som er problemet? Jo, først og fremst er det et problem at man på denne måten gir et mindre incentiv til å drive effektivt i kommuner og fylker. Man ser ofte at kommuner forsøker å sette f.eks. renholdet ut på anbud og la egen avdeling konkurrere. Så ser man at hadde det ikke vært for manglende momskompensasjonsordning, ville man ha valgt et annet renhold enn å fortsette med det i egenregi. Senest for bare noen uker siden bestemte Fjell kommune seg for å fortsette med eget renhold, til tross for at det var minst 12-13 pst. mindre effektivt enn om man hadde kjøpt det privat. Det lønte seg for kommunen å drive i egenregi fordi man ikke ville få kompensasjon for momsen. 




På denne måten bidrar man altså til at man bruker midlene i offentlig sektor mindre effektivt. Dette stiller seg i grell kontrast til ønskene om å ha et fornyelsesprogram for å få mer effektiv drift i offentlig sektor, mer ut av hver krone, flere tjenester frem til brukerne og mindre tid på byråkrati. På dette området virker det som om Kommuneforbundet har lagt en klam hånd over Arbeiderpartiet. Og selv om man argumenterer med spørsmål knyttet til grunnlaget for hele momssystemet, er det slik at innenfor offentlig sektor er dette å gi med den ene hånden og ta med den andre – pengene går ut ett sted og hentes inn andre steder. Men det skaper mindre effektive fylker og kommuner, mindre effektiv drift, og dermed også mindre velferd og mindre aktivtet rettet mot brukerne. 




I tillegg har det enkelte konsekvenser i fordelingen mellom kommuner og fylker. Det er nemlig slik at de mindre kommunene i større grad er avhengig av å kjøpe tjenester, for de kan ikke ha den samme egenaktiviteten spesielt på de områdene som momsbeleggingen nå utvides til, altså på tjenesteområdet. Her vil langt flere mindre kommuner være avhengig av å kjøpe hele denne delen av tjenester. Det er bare å tenke på forskjellen mellom Oslo og Bergen, som har sine egne kommuneadvoktatkontorer, i forhold til de små kommunene rundt omkring i landet som ikke har det, men som også trenger denne typen tjenester, og som må kjøpe dem belagt med 24 pst. moms. 




I så måte burde offentlig sektor blitt behandlet annerledes enn privat sektor i forhold til momskompensasjonsspørsmålet, nettopp fordi vi her er opptatt av en mer effektiv bruk av midlene, og hvor det er snakk om penger som uansett – hvis man ser den offentlige sektor som en helhet – bare er omposteringer mellom ulike deler. Det er jo fremdeles slik at størstedelen av inntektene til Kommune-Norge går gjennom bevilgninger gjennom inntektssystemet og over statsbudsjettet. Det er derfor uforståelig for meg at ikke flertallet etter hvert ser at i et fornyelsesperspektiv er det å tilrettelegge for konkurranse viktig. I det fornyelsesperspektivet er det viktig å legge til grunn at man skal ha likeverdige konkurransebetingelser for dem som konkurrerer. Det ville vært en fordel også for de offentlige ansatte, og ikke minst for brukerne av kommunale og fylkeskommunale tjenester, om man hadde fått til en momskompensasjon som var generell, og som sikret at det var den mest effektive driften som faktisk var det viktigste i kommunene – ikke at staten laget et incentiv for å drive alt i egenregi. 




Jeg vil få ta opp forslaget fra mindretallet Høyre og representanten Steinar Bastesen, forslag nr. 1 i innstillingen. 




 Saksordføreren sa at dette var repetisjon av et tidligere forslag. Det er det i og for seg, men det er en del elementer i Dokument nr. 8-forslaget som også er nye. Grunnen til at det ble fremmet, var at det så ut som om det var en bevegelse i enkelte partier for å gjøre noe annet enn det vi gjorde da selskapsskatten ble innført. Senterpartiet vedtok på sitt landsmøte at de ville gå inn for å tilbakeføre en del av selskapsskatten til kommunene, og det gav oss et berettiget håp om at det kanskje var en bevegelse i sentrum, ikke minst fordi en rekke representanter, også fra andre sentrumspartier, tilsynelatende ofte gir signaler om at de synes at dette er feil. Nå var det et håp om at man kanskje hadde en bevegelse som ville gjøre det mulig å få til endringer. 




Hvorfor er så disse endringene viktige? Det er viktig å ha incentiver i vårt system for å utvikle næringslivet, men dessverre fins det – som også forrige representant var inne på – en rekke eksempler på at omleggingen for noen år tilbake ikke har skapt incentiver i forhold til næringsvirksomhet. På en rekke områder hvor man har et felles arbeidsområde, ser ikke den enkelte kommune at den får gevinst ved f.eks. å legge ut større områder til industrivirksomhet. Det er også slik at med det systemet vi har i dag, vil de kommunene som legger til rette for – eller som tidligere kanskje ville latt seg overtale til å legge til rette for – mer miljøproblematisk og mer transportkrevende næringsvirksomhet, oppleve at det er lite attraktivt. Områder som krever veiutløsning og som båndlegger viktige områder, gir ingenting tilbake til kommunen direkte. Spørsmålet er jo da om en indirekte ser seg tjent med det ved å få nye arbeidsplasser. 




Vi er i en situasjon i Norge hvor vi har mangel på arbeidskraft. Mange kommuner mangler arbeidskraft til de virksomheter de allerede har, og som man kanskje ikke fokuserer så mye på. I en situasjon hvor man ikke ser at man kan vinne noe økonomisk på det, blir det enda mindre. I tillegg er det feil struktur i forhold til deler av Distrikts-Norge, som nok ville tjent på å tilrettelegge for arbeidsplasser, fordi det burde være en større sammenheng her i forhold til det tilbudet en kan få i et område som faktisk er fremgangsrikt og lønnsomt, som burde virke attraktivt på arbeidskraft, og som dermed burde være et sted hvor arbeidsplasser ble etablert i større grad enn i dag. I dag er det slik at alle distriktskommuner, uansett om det er kommuner som nesten bare har offentlig sysselsetting, og som egentlig ikke har en fremtid når det gjelder å kunne leve av egen virksomhet, eller om det er kommuner som har stor næringsvirksomhet, og som avgir store ressurser til resten av storsamfunnet, får samme dårlige kommuneøkonomi ved at selskapsskatten altså har skiftet eier, uansett hva de bidrar med i kassen. Dette er typisk i mange av distriktskommunene langs kysten. Mange av kommunene her har et stort og aktivt næringsliv, og siden den gangen man gjorde endringene i selskapsskatten, har de opplevd at det har skjedd mange grunnleggende strukturendringer. Går et personlig eid selskap over til å bli et aksjeselskap, går alle skatteinntektene inn til staten i stedet for at de tidligere gikk inn til kommunene. Det er jo ikke logikk i dette. 




Det er ikke slik at all skatteinntekt fra næringsvirksomhet går til staten. Hvis en er organisert som personlig selskap, går inntekten til kommunene, men i det øyeblikket en organiseres til aksjeselskap, går plutselig inntekten til staten. For enkelte kommuner beløper dette seg til titalls millioner kroner som er forsvunnet de senere årene, f.eks. på grunn av omstrukturering i fiskerinæringen. Det betyr at det som er lønnsomt for den enkelte, blir en belastning for kommunene. 




I tillegg er det heller ikke logisk at de som legger til rette for alle typer næringsvirksomhet eller utnyttelse av ressurser på alle andre områder enn kraftområdet, ikke skal få noe igjen fra den næringsvirksomheten som er der, mens kraftkommunene skal få masseinntekter fra sin kraftvirksomhet. Ressursen energi har altså en helt annen behandling i vårt skattesystem enn det alle andre typer ressurser har. I så måte er det ikke logisk at man skal ha et sterkt ideologisk engasjement for at det ene er noe som skal beskattes lokalt, mens det ikke skal være noen mulighet for lokal beskatning av all annen bruk av ressurser. 




Og hva er det vi ser nå etter at selskapsskatten er fjernet? Jo, det dukker opp krav om at nye næringsvirksomheter skal få spesielle avgifter og skatter, for at det skal gi inntekter til lokalsamfunnene rundt omkring. Det blir mer kreativitet og mer press for at man skal beskatte næringslivet mer for å gi inntekter til lokalsamfunnet. Det man gjorde som et grep for å skape større likhet mellom kommunene, var altså et grep som på lang sikt kan gjøre det mindre attraktivt å lokalisere seg i Norge, på grunn av mindre tilrettelegging. Dette var et grep som skaper mindre mobilitet i Distrikts-Norge mellom de områdene som har vekst, og de som ikke har det. Derimot kommer det til å styrke sentraene, fordi det kommer til å svekke de livskraftige vekstområdene utenom de store byene. I så måte er det mange langsiktige negative strukturendringer som kan komme av denne endringen. 




Det er ikke noe nytt at Høyre mener at man skal gjøre noe med konsernbeskatningen. Finansdepartementet har i flere år holdt på med å utrede konsernbeskatningen, med Høyres velsignelse. Et enstemmig storting mente man skulle gjøre noe med konsernbeskatningen. Vi har innsett i dette Dokument nr. 8-forslaget at det å gå inn for å gjøre en matematisk riktig fordeling av pengene på hver enkelt bedrift, er for kostnadskrevende og for vanskelig. Derfor har vi sagt at det kanskje er bedre først å sette opp et kriteriesystem for fordeling av de inntektene som et konsern skal betale, og så fordele det ut på de stedene konsernet er lokalisert, i stedet for det kompliserte systemet vi hadde før. Jeg mener selvfølgelig ikke at det som ville komme ut av det, nødvendigvis er 100 pst. rettferdig, men jeg tror det vil være et enklere system enn det man hadde tidligere, og at det er fullt mulig å få det utredet. 




Derfor synes jeg at flertallet egentlig burde tenke nytt og sørge for at skattleggingssystemet vårt har de riktige incentivene til økonomisk utvikling i Norge og de riktige incentivene til fordeling mellom distriktskommunene. Da burde man gå tilbake til å si at alle ressurser i Norge skal avleires i inntekter, og at all ressursbruk skal avleires i inntekter lokalt. Det bør bety at selskapsskatten igjen bør få i alle fall én andel som går til kommunene. 




Så må vi være opptatt av å få noenlunde likhet, men den likheten skal ikke gå på bekostning av mulighetene for å utvikle de delene av vårt samfunn som nå er dynamiske. Når vi ser på situasjonene som vi har rundt omkring i landet, er jeg dessverre redd for at det skjer. En kommune som f.eks. Ulsteinvik opplever at veldig mange av dem som jobber der, pendler inn. Kommunen har brukt mye penger på å tilrettelegge, men de greier ikke å bygge opp et system med offentlig servicestruktur, fordi de får for lite inntekter i forhold til hva de fikk tidligere, når de også hadde skatteinntekter fra den store næringsvirksomheten de har der. De opplever at de har et dårligere servicetilbud på mange områder enn mange av nabokommunene, fordi folk altså bare pendler inn. Det ville kanskje være bedre for hele området at folk kunne bosette seg nærmere arbeidsplassen sin fordi det var et bedre servicetilbud der, og at man hadde hatt mulighet til dette gjennom at de vekstkraftige delene i Distrikts-Norge fikk litt mer igjen av de inntektene de faktisk skaper. 




Jeg tar opp forslaget fra Høyre og Fremskrittspartiet. 




