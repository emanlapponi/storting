  Jeg tillater meg å stille følgende spørsmål
til nærings- og handelsministeren:

«Mener nærings- og handelsministeren
at norske kommuner bør kunne nedlegge generelle forbud
mot etablering av nye tilbud innenfor enkelte næringsområder, for
eksempel gjennom å sette et tak på antallet bedrifter/salgsenheter
innenfor en bransje i kommunen?»

  Jeg har lyst til å takke næringsministeren
for et positivt og klart svar på spørsmålet. 

Bakgrunnen for at spørsmålet
fra min side er tatt opp, er at Bergen kommune for øyeblikket
har på høring et spørsmål om å etablere
et tak når det gjelder etablering av bensinstasjoner. Men
slik jeg forstår statsrådens svar, har man egentlig
ikke lovhjemmel for å etablere denne typen tak, som innebærer
at for å få lov til å sette opp en ny
bensinstasjon et sted, må en annen gå konk, stort
sett. 

Jeg er fornøyd med at statsråden
også har prinsipielle vurderinger knyttet til spørsmålet
om at kommunene faktisk bør legge til rette for næringsvirksomhet
i stedet for å regulere det vekk.

Mitt lille oppfølgingsspørsmål
blir: Vil det være slik at det kan innarbeides slike generelle
vurderinger i en reguleringsplan, eller vil man også i
reguleringsplanene kun kunne forholde seg til de faktiske, fysiske
problemene som er knyttet til den enkelte næringsvirksomheten som
blir etablert? Eller kan det på noen måte legges
premisser innenfor en reguleringsplan som kan medføre at man
legger tak uten at det i praksis er vedtatt?

