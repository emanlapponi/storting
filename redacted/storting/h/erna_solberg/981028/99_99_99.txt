  Jeg tillater meg å stille følgende spørsmål
til justisministeren: 

«Regjeringen foretok 2. oktober 1998
en sammenslåing av lensmannskontorene i Arna og Åsane og
Ulset politistasjon. Sammenslåingen betyr i praksis at
Arna lensmannskontor nedlegges som operativt kontor. 

Mener statsråden at dette er i tråd
med Stortingets syn på endringer i lensmannsetaten og justisministerens
egne uttalelser om at slik sammenslåing kun skal skje på frivillig
basis?»

  Mitt spørsmål til statsråden
var om hun mente at omorganiseringen var i tråd med Stortingets
føringer og hennes egne uttalelser om frivillighet, at
ingen sammenslåing skal skje hvis det ikke skjer frivillig.
Jeg konstaterer at statsråden ikke svarte på det
spørsmålet som ble stilt av meg i dagens spørretime. 

Stortinget har nemlig klare føringer
for hva som skal skje. Vekten har vært lagt på nærpolitimodellen,
preget av god oversikt over og god kunnskap om lokalmiljøet – man
skal altså ha tjenestemenn med god lokalkunnskap. Det er
etter den modellen man ønsker å bygge opp både lensmanns-
og politietaten fremover. Når man da slår disse
tjenestestedene sammen til en så stor enhet at selv Kristiansund,
statsrådens hjemby, blir liten i forhold, mister man den
lokalkunnskapen som eksisterer i dag. 

Når man i Arna har aktiv polititjeneste
til kl. 22 om kvelden og til kl. 02 om natten fra lørdag
til søndag, er det etter min mening rart å si
at dette blir et bedre politifaglig tilbud til befolkningen i Arna.
Mitt spørsmål er: Hvordan forholder denne sammenslåingen
til en så stor enhet seg til Stortingets føringer
om nærpoliti og lokalkunnskap?

  Spørsmålet til statsråden
vil da bli: Betyr det hun nå sier, at de som skal betjene
distriktet Arna, blir de samme hele tiden, at det ikke blir en veksling
mannskapsmessig, personellmessig, mellom Åsane og Ulset og Arna-området,
men at det blir den nødvendige lokalkunnskap blant politifolk?
I så fall tror jeg at politimesteren i Bergen ikke har
de samme tanker om hvordan man kan bruke sitt mannskap effektivt. 

Men jeg stilte også et annet spørsmål.
Statsråden har nemlig i spørsmålet om
frivillighet uttalt seg helt klart, faktisk i Arna. I juni var statsråden
i Arna og sa at en ikke vil foreta sammenslåinger der det
ikke skjer frivillig. Nå er det altså sånn
at man i Bergen i 1995 mente at det skulle være en politienhet
i Arna. Vil statsråden vente med å gjennomføre
disse sammenslåingene til kommunen, bydelsutvalget og lensmannsetaten
selv har fått lov til å uttale seg? Vil hun vente
med å foreta sammenslåingen til det er bevist
om dette er en frivillig sammenslåing eller ikke?

