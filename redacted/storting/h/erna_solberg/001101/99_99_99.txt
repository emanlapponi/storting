  Jeg tillater meg å stille følgende spørsmål
til kommunal- og regionalministeren:

 «Aftenposten opplyste 22. oktober
2000 at om lag annenhver asylsøker som er kommet til landet
de siste fire månedene, ikke har vært i avhør/intervju,
og har ikke fått fremmet sine asylsøknader. Det
innebærer at nesten        2 000 venter på å bli
avhørt/intervjuet. Denne situasjonen har oppstått
til tross for at UDI det siste året har blitt tilført
mange nye stillinger. 

Hva er årsaken til at denne situasjonen
har oppstått, hva vil statsråden gjøre
for å løse den, og når vil dette kunne
skje?»

  Stortinget vedtok ved behandlingen av statsbudsjettet
i fjor høst, som statsråden utmerket godt kjenner
til, at man skulle få en stortingsmelding angående
disse flaskehalsene. Samtidig har Stortinget ved gjentatte anledninger
påpekt behovet for å få en raskere saksbehandling
slik at man raskere får skilt ut de som skal få oppholdstillatelse,
og de som skal sendes ut, av hensyn til utgiftene på de
offentlige budsjetter i forhold til bosetting og ikke minst av hensyn
til situasjonen for den enkelte asylsøker.

Det er derfor meget viktig at man holder et
tempo i forhold til disse forbedringene. Det er derfor litt skremmende å se
at til tross for at det har vært en massiv økning,
tar dette tid. Og når det så kommer rapporter
fra UDI om at årets budsjett i praksis vil medføre
at man mister en rekke stillinger knyttet til dette arbeidet, betyr det
at statsråden også må gi svar i forhold
til de opplysninger UDI har gitt i den senere tid, om at saksbehandlingstiden
vil komme til å gå opp på grunn av lavere
bemanning som følge av forslaget til statsbudsjett.

  Jeg vil bare få lov til å replisere
at en enklere praksis i forhold til arbeidsinnvandring, som Høyre
bl.a. har foreslått, jo vil bidra til at det frigjøres ressurser
som i dag brukes på det området. 

Men jeg er bekymret for en spesiell gruppe,
som Aftenposten nylig har tatt opp, nemlig de mindreårige asylsøkerne,
og det gjelder problemene knyttet til å få oppnevnt
hjelpeverger slik at man i det hele tatt kan få satt i
gang en intervjuprosess i forhold til disse. Dette forholdet tok
jeg opp i et spørretimespørsmål til justisminister Hanne
Harlem i april måned. Den gangen viste hun til det utvalget
som nå er nedsatt knyttet til hele vergeloven. Jeg oppfordret
da statsråden til å vurdere om man ikke burde
gjøre noe spesielt knyttet til mindreårige asylsøkere,
for å vente fire-fem år på en stor utredning
om hele vergelovssystemet ville ikke være til noen hjelp
i den akutte situasjonen.

Hva er statsrådens vurdering? Bør
vi ha et selvstendig og annet lovverk knyttet til verger for mindreårige
asylsøkere?

