 Jeg vil gjerne få lov til å stille justisministeren
følgende spørsmål:

«Ifølge politiet i Tromsø har
byen 15 personer som er erklært ikke strafferettslig tilregnelige.
Enkelte av dem er svært aktive kriminelle og stjeler daglig
fra butikker, kontorer og lignende. Misbruk av alkohol og narkotika, voldskriminalitet
med trusler og drap samt brannstiftelse og mordbrann, ved siden
av alminnelig ordensforstyrrelse, hører med. Politiet og
domstolene står hjelpeløse overfor situasjonen. 

Hva vil statsråden gjøre
med dette, eventuelt koordinert med andre etater og departementer?»

  Hvis virkelighetsbeskrivelsen i mitt spørsmål
hadde vært min egen, ville jeg nok også selv ha
reagert på den, for jeg synes det var en ganske voldsom
oppramsing. Det er imidlertid en ren kopi av den brifingen som justiskomiteen
fikk ved besøk på Troms politikammer, for øvrig
sammen med en representant fra Justisdepartementet. Jeg må tro
at statsråden og jeg har den samme interesse av at de opplysningene
som justiskomiteen får når vi er ute på reiser,
er korrekte. Dermed blir saken litt vanskelig å følge
opp, for jeg må faktisk fastholde at det som står
i spørsmålet, er korrekt, og dermed faller i hvert
fall i noen utstrekning svaret litt utenfor rammen. I første
omgang tror jeg bare jeg etterlyser statsrådens bekreftelse – hun
skal selvfølgelig få en kopi av de dokumentene
vi fikk ved politikammeret – på at de dokumentene
vi får når vi er ute på reiser, kvalitetssikres.

  Jeg vil gjerne takke for svaret, også det
første, hvis jeg glemte det. Jeg føler meg overbevist
om, som sagt, at vi har felles interesse av å få oppklart
disse tingene. Det er helt åpenbart at disse begrepene
er brukt i Troms politikammers brifing, og i så fall er det
jo innenfor dem alvorlige lovbrudd. Jeg føler at det blir
litt uriktig å gå for dypt inn i dette inntil
vi får avklart hvorvidt Troms politikammer har vært
litt lettvint med sin informasjon, eller om det virkelig er slik.
Men i alle fall ligger det også i mitt spørsmål
en oppfordring til en koordinering med andre departementer, for
vi vet jo – hvorfor jeg også er litt ydmyk i denne
saken – at gråsonen mellom psykiatri og kriminalitet
er det aller, aller vanskeligste vi har, så det er viktig
for oss alle at vi forsøker å behandle dette med
rimelig grad av edruelighet, hvis det er det riktige ordet i denne
sammenheng. Da sier vi det slik at vi kommer tilbake til denne saken,
og særlig ved at vi får et svar ved leilighet
på hvordan koordineringen med andre departementer, først
og fremst Helsedepartementet, kan finne sted.

