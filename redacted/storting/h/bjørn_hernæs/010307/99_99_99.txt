 Jeg vil gjerne stille følgende spørsmål
til justisministeren: 

«Justisdepartementet vil ikke fremme
noen melding om sivilt beredskap i vårsesjonen. Dette må være
et brudd med Stortingets forutsetninger om en helhetlig og koordinert
gjennomgang av både det militære forsvar og det
sivile beredskap, slik det fremgår av St.meld. nr. 25 for
1997-1998, jf. Innst. S. nr. 241 for 1997-1998. 

Mener statsråden at en slik mangel
på helhetstenkning er akseptabel i dagens situasjon, og
hvordan begrunner statsråden bruddet med Stortingets forutsetninger?» 

  Jeg takker for svaret. Men vi må jo
kunne bli enige om at det som var Stortingets uttrykkelige forutsetning,
at Forsvaret og det sivile beredskap skulle behandles parallelt,
ikke er oppfylt med den behandlingen som man nå har fått. 

Jeg går ut fra at dette regjeringsoppnevnte
utvalget er Jorkjend-utvalget. Her har vi fått et nytt
utvalg som skal evaluere tre-fire andre utvalg, så da kan
man jo holde på å redegjøre ganske lenge. 

Det som etter min mening er alvorlig her, er
at det synes å være en grunnleggende misforståelse
i forhold til det at vi i Norge opererer med et totalforsvarskonsept.
Da bør det ikke være slik at den ene pilaren i
konseptet skal være underordnet og tilpasset den andre,
slik man har gitt uttrykk for her. Det burde være en samordning
i hvert fall mellom de to pilarene, det sivile beredskap og det
militære forsvaret, og det var Stortingets ønske.

  Det er jo dette, i hvert fall i en viss grad,
uenigheten går på. Vi har ikke ment det slik – i hvert
fall har ikke jeg ment det slik – at vi skulle få et sivilt
beredskap som var tilpasset Stortingets behandling av det militære
forsvar. Vi ville jo ha ønsket å få Regjeringens
oppfatning av både det militære forsvar og det
sivile beredskap, men det får vi da ikke.

Jeg har bare lyst til å henvise til
at dette Jorkjend-utvalget som er nedsatt, skal utrede St.meld.
nr. 25, det skal utrede en NOU om utkast til ny lov om brann- og
eksplosjonsvern, det skal utrede Statkonsults rapport helt stykkevis
og delt, og det skal utrede det såkalte Sårbarhetsutvalgets
rapport, som for øvrig også har ligget i departementet
i snart et år. 

Og da blir mitt oppfølgingsspørsmål:
Når kan vi vente en melding til Stortinget om disse sakene?
Og jeg må vel også kunne tillate meg et visst
hjertesukk over at vi må opprette stadig nye utvalg som
skal vurdere og evaluere det som er kommet i form av øvrige
utredninger.

