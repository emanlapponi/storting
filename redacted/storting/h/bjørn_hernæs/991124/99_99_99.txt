 Jeg vil gjerne få lov til å stille spørsmål
til landbruksministeren:

«Til tross for at både landbruksnemnda
og fylkeslandbruksnemnda har gått imot at gnr. 80, bnr.
1 i Støle i Randesund i Kristiansand kommune blir frigjort
for odel, har Landbruksdepartementet gått inn for odelsfrigjøring.

Vil statsråden sørge for
at odelsretten, i pakt med århundrelange tradisjoner, blir
ivaretatt?»

  Jeg hadde fryktet the verste, men dette var
verre enn fryktet.

Odelsloven skal ha en sentral plass, sier Høyesterett. Men
vi har også en annen praksis i Norge, og det er at lokaldemokratiet – i
hvert fall i festtaler – skal ha en viss betydning. Subsidiaritetsprinsippet,
sier man i EU – at man skal treffe beslutninger så nær
dem det angår, som det er mulig. 

Her har vi altså helt entydige avgjørelser,
både fra den lokale landbruksnemnda og fra fylkeslandbruksnemnda, som
går i én retning: at odelsretten skal respekteres.
Jeg tror det er lenge siden jeg har sett en sak hvor sentralmakten
så totalt overkjører lokaldemokratiet og de lokalt valgte
politikere og nemnder. Jeg tror jeg rett og slett må konstatere
at det her er bare sentrale hensyn som skal telle. Høyesterett
har selvfølgelig sagt at odelsretten skal veies opp mot
andre hensyn, og et av de hensynene trodde jeg med respekt å melde
var hensynet til lokaldemokratiet.

  Statsråden har selvfølgelig
rett i at man 

kan

 omgjøre et
vedtak, men det står ingenting om at man 

må

 omgjøre
det. Her har altså bl.a. en fylkeslandbruksnemnd, ledet
av en Kristelig Folkeparti-politiker i Vest-Agder, og varaordføreren
i Kristiansand, fra samme parti, gått stikk imot statsrådens
avgjørelse. Jeg tror bare at vi får fastholde
at den retten man har, ikke er en rett til å begå urett.
Det skulle også være mulig å se at det
kan gjøres riktig, det som skjer lokalt.

Jeg tror jeg vil være helt konkret:
Norge er et sentralstyrt land. Vi har den gamle uttalelsen om at
den Gud gir et embete, gir han også forstand. Men er det
aldeles utenkelig at bitte lite grann forstand også drypper
på dem som forvalter norsk lov i kommuner og fylkeskommuner?
Er det bare når man kommer opp på embetsmannsnivå at man
får vett til å treffe fornuftige avgjørelser,
avgjørelser som går helt inn under huden på enkeltmenneskers
eiendomsrett og odelsrett, og som ikke har forankring i det som
besluttes av dem som har skoen på, og som må antas å kjenne
best hvor den trykker?

