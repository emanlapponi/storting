(ordfører for saken): 

Det er lenge siden annen verdenskrig sluttet, og jeg tror ikke det kommer til å bli oppfattet av historien som de mest ærefulle deler av vår etterkrigstid at vi ikke har klart å gjøre opp for de skader som ble påført norske borgere for mer enn 60 år siden. 




Bakgrunnen for saken er den fred som Norge, sammen med de allierte, sluttet med Japan den 8. september 1951, da Norge og de allierte fraskrev seg retten til erstatning. Det foreligger derfor ikke noe folkerettslig grunnlag for at den norske stat skal kunne reise krav om erstatning på vegne av tidligere norske krigsfanger i japansk fangenskap. Riktignok er det slik at etter norsk oppfatning hindrer ikke dette enkeltpersoner i å reise slik sak, men dette er et standpunkt som ikke deles av f.eks. det amerikanske utenriksdepartementet. De forsøk som er blitt gjort på å reise slike erstatningssaker fra borgere fra USA, England, Australia og New Zealand – som altså var med i fredsavtalen sammen med Norge – er blitt avvist av japanske domstoler med henvisning til fredsavtalen. Komiteen antar derfor, siden de har liten utsikt til å lykkes, at det vil være urimelig å be norske statsborgere foreta slike søksmål. 




Under behandlingen av denne saken har vi fått ganske sterke meldinger om at de lidelsene de norske fangene i japansk krigsfangenskap måtte gjennomgå, neppe stod tilbake for lidelsene til krigsfangene blant andre krigførende parter. For å sette størrelsen litt i relieff var det i henhold til den krigserstatning vi fikk fra den daværende Forbundsrepublikken Tyskland, 2 529 fanger som fikk erstatning på grunnlag av den avtalen, mens vi antar det kan dreie seg om ca. 900 fanger i japansk krigsfangenskap.




Komiteen har kommet til at dette ikke er et helt oversiktlig område. Det hører med i bildet at saken en rekke ganger i årene etter krigen er sendt mellom forskjellige departementer og etater. Komiteen har derfor kommet frem til at vi vil be Regjeringen foreta det nødvendige utredningsarbeid med sikte på å finne frem til en erstatningsordning for disse fangene. Jeg går ut fra at det er unødvendig å si at denne utredningen, hvis den skal ha noen hensikt, bør komme ikke bare raskt, men meget raskt.




(ordfører for saken): 

Yrkesskadeforsikringsloven pålegger Forsvaret å yte erstatning til arbeidstagere som faller inn under loven. Som bekjent gjelder den fra 1. januar 1990. 




Den forrige justisministeren har opplyst at det bare var et begrenset antall aktuelle personer som deltok i fredsoperasjoner før denne tiden, og at erstatningsordninger for denne gruppen bør kunne ordnes på ex-gratia-grunnlag eller lignende. 




Flertallet i justiskomiteen går ut fra at departementet vil ta et initiativ for å få en ordning etter de ordningene som de selv anbefaler. 




Flertallet, alle partiene unntatt Fremskrittspartiet, henviser også til St.meld. nr. 38 for 1998-99 Tilpasning av Forsvaret til deltagelse i internasjonale operasjoner – som for øvrig ble behandlet i Stortinget tidligere i dag – og til St.meld. nr. 18 Om Norges deltagelse i internasjonalt politisamarbeid. 




Justiskomiteens flertall viser til de store utfordringene disse meldingene legger opp til for hele statsforvaltningen når det gjelder disse spørsmålene, og antar at Regjeringen vil måtte komme tilbake til Stortinget med en vurdering av disse spørsmålene. 




På denne bakgrunn og med henvisning til at et tilsvarende forslag er behandlet og avvist av Stortinget for kort tid siden, vil flertallet foreslå at forslaget ikke bifalles. 




