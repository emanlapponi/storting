Jeg vil gjerne få stille følgende spørsmål til finansministeren:




«Hundrevis av hedmarkinger som har kjøpt vedmaskin og vedsekker, blir registrert hos skatteetaten. Både kunder og forretninger mener, med rette, at dette minner om «storebror ser deg»-mentalitet og usmakelig dyneløfting. «Hva blir det neste?» spør Hamar Arbeiderblad. 




Kan statsråden bekrefte at det ikke foreligger planer om at øks og håndsag skal bli det neste skatteobjektet, og hva vil statsråden ellers gjøre for å stoppe en overivrig fylkesskatteetat?»




Jeg vil gjerne få stille følgende spørsmål til justisministeren:




«Ransbølgen i Oslo kjenner tilsynelatende ingen grenser. Høyre har foreslått et program i 17 punkter mot kriminalitet, men selv om forslagene blir vedtatt, vil de selvsagt først virke på litt sikt.




Hva vil statsråden gjøre av øyeblikkelig tiltak for å stoppe volden nå, og i jule- og nyttårshelgen?»




 Jeg takker for svaret, og vil understreke at justisministeren påtar seg et meget stort ansvar når hun gir uttrykk for at politiet har prioritert den grove volden i Oslo; til tross for det har den altså tatt av på en slik måte som vi nå har fått føle det. 




Så har jeg lyst til å understreke én ting: Den følte volden er like reell og like alvorlig for den som opplever den, som det selve volden er. Det er bra det vi nå hører, at man skal sette inn politihøyskolestudenter, for på kort sikt er vi overbevist om at det ikke er noe annet som kan stoppe voldsbølgen enn synlig politi. 




Jeg har lyst til å følge opp det med politihøyskolestudentene, som jeg er fornøyd med: Hva har justisministeren tenkt seg i forhold til politireserven? Jeg har tidligere hatt et spørsmål i spørretimen om politireserven, og det er blitt lovet å komme tilbake til den saken. Det må jo være et utmerket tiltak, vi så hvor effektive de var under OL på Lillehammer.




