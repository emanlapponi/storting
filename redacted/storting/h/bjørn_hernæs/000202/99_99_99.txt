  Jeg vil gjerne stille følgende spørsmål
til finansministeren:

«Grensehandelen nærmer seg
10 mrd. kroner og er den største trussel mot arbeids- og
næringsliv og dermed mot kommunenes skatteinntekter. Kommunenes
muligheter for å gi sine innbyggere gode levevilkår
blir dermed alvorlig svekket, i tillegg til den ulykke og kriminalitet
som følger av smugling.

Er det faglige råd fra SSB for å redde
landets økonomi som er årsaken til Regjeringens
urimelige avgiftspolitikk, blant annet på bensin, diesel,
alkohol og tobakk, med de følger jeg har anført
ovenfor, eller er det andre forklaringer?»

 Jeg vil gjerne takke for svaret. Jeg kan bekrefte
at vi ikke bare i fjor, men omtrent hvert år siden tidenes
morgen har hatt en dialog om handelslekkasjen og grensehandelen. 

Det er ikke jeg som har justert opp anslagene
fra 7 milliarder kr i fjor til 10 milliarder kr
nå. Det er det Handels- og Servicenæringens Hovedorganisasjon
som har gjort. Jeg håper ikke statsrådens svar
gir uttrykk for at han ikke har fått med seg at denne utviklingen
er skremmende og går nøyaktig i den retning som
noen av oss – bl.a. jeg – har forsøkt å påpeke
gjennom alle disse årene.

Siden statsråden tar opp spørsmål i
forhold til Statistisk sentralbyrå, blir mitt oppfølgingsspørsmål
om statsråden synes det er uproblematisk at en forskningssjef gjør
noe helt annet enn å forske, men kommer rett inn i et politisk
minefelt og forteller at det egentlig er til fordel for Norge og
for norsk økonomi at man har denne handelslekkasjen, som
det dog ikke er så stor usikkerhet om som statsråden
forsøkte å gi inntrykk av nå.

 Jeg har selvsagt full respekt for statsrådens
vurdering av hva han ønsker å snakke med Statistisk
sentralbyrå om. La meg allikevel si at når vi
får en så kraftig politisk vinkling, må det
være tillatt å uttrykke en viss forundring over
at statsråden ikke kunne synes det var formålstjenlig å ta
en liten prat innenfor sitt ansvarsområde.

Jeg skal allikevel ta opp en annen side av
saken, som på en måte er mer alvorlig. Statsråden
henviser i sitt første svar til skader veitrafikken
påfører helse og miljø. Det andre jeg
tok opp, var alkohol og tobakk, men det er altså særlig
dette med drivstoff jeg har lyst til å henge meg opp i.
Er det virkelig slik at statsråden synes det er de 

skadelige 

virkningene for samfunnet av
den trafikken som foregår på våre veier,
som er det mest fremtredende, eller vil han nå bekrefte
at veitrafikken og det som lastebilnæringen der står
for, er selve livsnerven i Distrikts-Norge og slett ikke står
for noen skadelige forhold, men tvert imot er til stor gavn for
fedrelandet?

