Rovdyrpolitikken er, slik den oppfattes i store deler av landet, fullstendig ute av kontroll. Jo før stortingsflertallet vil erkjenne det, desto bedre vil det være, og det vil være den første premiss for å få en rovdyrforvaltning på skinner i kongeriket.




Det eneste «positive» jeg kan se med denne spredningen – og positive i digre gåseøyne – er at det nå er flere som har fått skoen på, og som kjenner hvor den trykker. Dessverre er det slik at nesten ingen tar innover seg de problemene som blir tildelt andre.




Vi fikk en interessant diskusjon om hybrider her. Jeg kommer nettopp fra et seminar i NHO om patentdirektiv. Mange uttrykker stor bekymring for spredning av genmodifisert mais. Kanskje noen burde være like opptatt av spredning av naturens egne gener, hvis man da ikke forestiller seg at denne trofaste hannen, sannsynligvis på grunn av en prevensjonssvikt, bedekket kun denne ene tispen i Østfold. Mitt spørsmål, som jeg synes statsråden burde svare på, er: Hvor mange hybrider finnes det i Norge? Er det virkelig slik at det bare er i Østfold denne typen umoral finner sted?




Så henviste statsråden til at det går «rykter til enhver tid». Ja, rykter til enhver tid var det også snakk om i innstillingen til St.meld. nr. 27 for 1991-92 – at bygdefolks kunnskaper og erfaringer gjennom århundrer skulle tillegges like mye vekt som de kunnskaper som er i de lukkede forskningsrom og i de lukkede departementer.




Jeg har lyst til å si at når Gunn Karin Gjul henviser til denne påståtte idyllen i Stor-Elvdal, er det etter min oppfatning en falsk gjengivelse av det som er den aktuelle situasjonen i Stor-Elvdal. Noen sauebønder har fått erstatninger i Stor-Elvdal, andre i Stor-Elvdal er meget misfornøyde, for ikke å snakke om i de omliggende områdene. Men jeg er glad for at Gunn Karin Gjul sier at jerven er et større problem. Da er jeg enig i at ulven har fått en ufortjent oppmerksomhet. Jeg tillater meg fortsatt å spørre når erkjennelsen av at vi trenger en samlet rovdyrpolitikk skal trenge igjennom i flertallet i Stortinget. Jeg er glad for at det skal gis mer informasjon om dette. 




Hvis statsråden får tid, ellers skal vi nok finne andre anledninger, vil jeg gjerne få en forklaring på historien, senest gjengitt i en petit i Dagsavisen i går, om Rødhette og ulven – den nye, vakre fortellingen fra våre folkeeventyr – hvor det altså er jegeren som er den store stygge ulven, mens Rødhette og ulven i fellesskap finner frem til gode, omforente løsninger for bestemoren.




