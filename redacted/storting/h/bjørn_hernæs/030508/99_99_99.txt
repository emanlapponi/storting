 Jeg henviser til de to foregående innleggene. Jeg er enig i det som ble sagt. Men for ordens skyld: Siden splittflagget med stort vemod ble tatt ned fra Oscarsborg, er festningen under forskjellige regjeringer selvsagt forvaltet helt i tråd med de føringer som Stortinget har gitt.




Siden dette er selve frigjøringsdagen, som saksordføreren sa, passer det meget godt at Stortinget gjør vedtak for å sikre en verdig fremtidig bruk av et forsvarsverk som med sine bragder i 1940 i vesentlig grad var med på å forme Norges videre historie. Som representanten Leif Lund sa, var det selve forutsetningen for å sikre storting, regjering og kongehus. Men som stortingsrepresentant for Hedmark må jeg få lov til å føye til at denne bragden fikk sin oppfølging et døgn senere, på Midtskogen, som jo førte til at tyskernes forsett om nettopp det som representanten Lund snakket om, ble hindret for annen gang.




Oscarsborg er et nasjonalt monument som det tas godt vare på i dag, og som det skal tas godt vare på i fremtiden, til glede og nytte for allmennheten. Det har forsvarsministeren klart understreket. For festningsverk som er besluttet tatt ut av militær bruk, skal det legges til rette for verdig alternativ bruk. Dette er blitt gjort med suksess i forbindelse med andre nasjonale festningsverk, som f.eks. Fredrikstad festning og Fredriksten, og jeg er trygg på at det også vil kunne finnes alternativer for Oscarsborg festning som på en god måte ivaretar festningens kulturhistoriske verdi.




Noens – enten det er partiers eller enkeltpersoners – frykt for en kommersialisering av Oscarsborg festning er grunnløs. Å finne verdig bruk av de nasjonale festningsverkene er hovedutfordringen. Utviklingen og revitaliseringen av eiendommene forutsetter imidlertid at inntektsbringende muligheter blir utnyttet, som ved utleie. Samtidig er det viktig at eksisterende kulturelle virksomheter må gis gode betingelser. Målsettingen er å få levende festningsverk, der historie og estetikk også i fremtiden kommer allmennheten til gode. Dette er mulig å få til uten at kulturhistoriske verdier reduseres, med sivil administrasjon og statlig eierskap – eventuelt som komiteen sier: Man vurderer en kombinasjon av begrenset militært nærvær og annen virksomhet, inkludert en mulig privat finansiering av det militære nærværet.




I likhet med de øvrige talere vil jeg gjerne understreke betydningen av at det er en enstemmig komite som står bak denne innstillingen.




