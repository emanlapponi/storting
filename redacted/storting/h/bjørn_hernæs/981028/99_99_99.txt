  Jeg vil gjerne få lov til å stille følgende
spørsmål til finansministeren:

«Høy rente, valutauro, mindre
innenlands aktivitet, mer papirarbeid og lengre saksbehandlingstid
etter de nye bestemmelsene i plan- og bygningsloven skaper usikkerhet
og manglende inntjening i trelastbransjen. Usikkerheten om virkningen
av konjunkturavgiften virker i samme retning.

På hvilken måte vil statsråden
gjenopprette tilliten i bransjen, slik at en av våre viktigste
eksportnæringer kan føle at de arbeider under
forutsigbare rammebetingelser?»

  Vi har to store, nærmest evigvarende,
ressurser å øse av i Norge, nemlig fisken i havet og
trærne som vokser i skogen. Det viser seg alltid at når det
gjelder fisk og fiskerinæring, er interessen i Stortinget
meget stor, men når det gjelder skogbruksnæringen, er
det påfallende mindre interesse. Det ser vi f.eks. rent antallsmessig
i dagens spørretime også. Statsråden
gir et vagt svar på de ønskene som nå ligger
fra hele skogbruksnæringen, inklusive trelastbransjen,
om å få tilliten tilbake, slik at de kan vite
hvilke forhold de arbeider under på lengre sikt.

Konjunkturavgiften berører i hvert
fall indirekte også trelastbransjen. Det samme gjør
den lave nasjonale etterspørselen, som særlig
blir berørt av en frykt for at det kommer en ny konjunkturavgift.
Jeg vil be statsråden vurdere en gang til: Kan han ikke
nå sende ut et signal til en trengt bransje om at konjunkturavgiften
i hvert fall vil bli vurdert lagt til side?

  Statsråden snakker nesten som om
han ikke er klar over at tiden fra en konjunkturavgift igangsettes
og til den får virkninger i så langsiktige næringer
som trelastbransjen og byggebransjen, i hvert fall er et år,
sannsynligvis lenger. Så hvis man skal vurdere situasjonen
løpende, slik at katastrofen eller nedgangen har funnet
sted før statsråden er villig til å vurdere
om man skal gjøre noe med konjunkturavgiften, ja da er
det for sent. Da er katastrofen allerede skjedd. Derfor vil  jeg nok
en gang sterkt oppfordre Regjeringen til å gi et signal
om at den vil se bort fra konjunkturavgiften for å stimulere
innenlandsk etterspørsel. 

Så bare kort til spørsmålet
om et stramt budsjett. Det er jo nok en gang en av de usikkerhetene
som skapes fordi Regjeringen ikke er villig til å signalisere
hvilken side den vil velge i den økonomiske politikken.
Jeg kan forsikre statsråden om at hvis Regjeringen nå har
bestemt seg for å samarbeide med Høyre, vil det
ikke bli noe problem med et stramt statsbudsjett.

 I mitt spørsmål skal det
i hvert fall ikke ligge den underliggende og grunnleggende mistillit
til Regjeringen som lå i det forrige spørsmålet,
så jeg vil i all enkelhet få lov å stille
følgende spørsmål til justisministeren:

«Justisdepartementet har avslått
en klage fra Triangel Consult AS vedrørende omgjøring
av vedtak om underkjenning av skrapelodd. I denne saken bør
det stilles spørsmål ved forvaltningens vilje
til å foreta en reell klagebehandling og ikke bare videreføre
et vedtak på lavere forvaltningsnivå. Sivilombudsmannens
flengende kritikk av saksbehandlingen blir ignorert.

Kan statsråden forsvare en slik saksbehandling
i sitt departement?»

