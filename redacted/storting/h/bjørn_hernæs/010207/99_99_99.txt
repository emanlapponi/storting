  Jeg vil få stille følgende
spørsmål til justisministeren:

«I kjølvannet av gjengkriminaliteten
i Oslo melder Dagbladet 24. januar 2001 at «de kriminelle
gjengene er væpnet til tennene». Mens lovlydige
borgere er underordnet en til dels rigorøs våpenlov,
som bl.a. gir anledning til husundersøkelser, er altså de
kriminelle utstyrt med våpen. Dette er intet mindre enn
en hån mot rettsstaten som det norske folk ikke
vil finne seg i.

Hva vil statsråden gjøre
for å avvæpne bandittene?»

  Jeg vil gjerne takke for svaret, som var bra,
særlig som en generell gjennomgang av våpenloven.

Nulltoleranse er det dessverre lite som tyder
på, hvis vi skal tro avisoppslag og det politiet sier.
Så hvis vi kan forsøke å være
litt konkrete her: Har politiet brukt de nye fullmaktene de har
fått? Og hva er i så fall resultatet? Med andre
ord: Er noen domfelt? Hvis svaret er nei, er det noen som i hvert
fall er tiltalt? Og hvis svaret på det også skulle
være nei, er det i det hele tatt gjennomført noen
kontroller for å hindre disse uverdige tilstandene som
vi har på gaten? Det er jo det som er bakgrunnen for mitt
spørsmål, at vi rett og slett ikke kan finne oss
i at det er store avisoverskrifter, som jeg tror er godt dekkende når
det gjelder de faktiske forhold, om at kriminelle miljøer
er utstyrt med våpen i store mengder. Med andre ord: Hva
har konkret skjedd?

  Igjen takk for svaret. Jeg vil sette pris
på om vi i egnet form får den oversikten. 

Men dette åpner jo for at situasjonen
nesten er alvorligere enn det vi kan forestille oss. La meg først
si at det som er bakgrunnen for mitt spørsmål,
er at vi har en stor fordel ved at Norge i utgangspunktet har et
ubevæpnet politi. Og spørsmålet er: Ser
vi noen mulighet for at vi kan opprettholde et slikt regime i Norge?
Eller blir vi nødt til å gå den veien
at våpen må møtes med våpen,
altså en eskalering når det gjelder våpenbruk,
som vil bli resultatet av det? 

I den sammenheng er det jo slik at hvis de
kriminelle har respondert på det nye lovverket ved å innrette
seg etter det og ikke har våpnene slik at de hjemlene vi
har, kan brukes, er vi jo nødt til, slik justisministeren
i og for seg antyder, å gå enda et skritt videre.
Men jeg går ut fra at vi kan bli enige om at det nå må være
et mål å hindre at det er de kriminelle som bærer
våpen, mens politiet går ubevæpnet, og
at det fører til at man også må bevæpne politiet.

