 Jeg vil i forlengelsen av innlegget til Kjell Magne Bondevik kort understreke den betydelige rolle som det norske formannskapet spilte i OSSE. Vi som er medlemmer av den norske parlamentarikerdelegasjonen til OSSE, har merket hvordan det bidrog til at vi kunne opprettholde også en nordisk dimensjon i det alleuropeiske samarbeidet.




Ellers vil jeg først og fremst understreke demokratibyggingen som ligger i OSSE. Jeg har hatt gleden av å delta i valgobservasjoner i en rekke land, ikke minst på Balkan, og sett hvilken betydning en parlamentarikerfunksjon kan ha. 




Jeg har også lyst til å understreke hvordan OSSE har klart å takle den vanskelige situasjonen som oppstod i forbindelse med det østerrikske formannskapet. Det ble løst på en god måte. Situasjonen med Jugoslavia er også blitt løst på en måte som gjør at vi nå nylig igjen har kunnet ønske Jugoslavia tilbake som medlem i den europeiske familien.




Ellers synes jeg det er viktig å understreke det meldingen nøkternt gir uttrykk for, at OSSE har den funksjon at den komplementerer arbeidet i EU og NATO, og meldingen understreker på en grei måte at OSSE skal holde sine ambisjoner på det nivå og til de funksjoner en har i dag. Jeg har lyst til å si at særlig Storbritannia har spilt en meget aktiv rolle i den prosessen, og har sørget for å holde OSSE-budsjettene på et nivå som gjør at organisasjonen kan spille den rollen den spiller, men heller ikke påta seg nye oppgaver.




