 Jeg vil gjerne få lov til å stille følgende
spørsmål til justisministeren:

«Mener statsråden at politiet
har gode nok hjemler til å informere nabolag, foreldre,
skoler, boligutleiere eller andre det måtte angå spesielt,
om personer som tidligere er dømt for alvorlige forbrytelser,
eller andre potensielt farlige personer, som for eksempel enkelte
kategorier psykiatriske pasienter?»

  Statsrådens svar på alle
disse tre spørsmålene i dag viser vel nokså klart
at vi her står overfor et veldig vanskelig område.
Jeg har lyst til både å takke for svaret og gi
uttrykk for at jeg ser med spenning og også med forventning
frem til nye retningslinjer og de vurderingene som statsråden
sier hun er i ferd med å gjøre, også vurderinger
av om det blir behov for nye lovhjemler, eller om man kan få klare
retningslinjer med de lover man har i dag.

Det jeg har lyst til konkret å si,
er at det å få gitt klare hjemler for et område
som er så problemfylt, åpenbart ikke er enkelt.
Så jeg ville sette pris på om statsråden kanskje
kunne presisere litt nærmere om hun ser for seg at det
er mulig innenfor dagens lovverk, eller om hun vil komme til Stortinget
med forslag til forandringer av lovverket, og særlig med
tanke på at politiet har vært tilbakeholdent,
om det kan gis retningslinjer som gjør at tilbakeholdenheten
blir noe mindre fremtredende.

