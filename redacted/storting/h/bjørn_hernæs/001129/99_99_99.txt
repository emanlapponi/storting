 Jeg vil gjerne få lov til å stille følgende
spørsmål til landbruksministeren:

«I en rapport fra Trygg mat-alliansen
blir det dokumentert, med utgangspunkt i fiskerinæringen,
at det ikke finnes gode grunner for myndighetenes forbud mot bruk av
trevirke i næringsmiddelindustrien. Hverken Næringsmiddeltilsynet,
Helsetilsynet eller Sosial- og helsedepartementet kan fortelle hva
forbudet bygger på. Som kjent var bruk av tre en viktig
anbefaling i skogmeldingen. 

Hva vil statsråden gjøre
for å få tradisjonsrike og miljøvennlige
treredskaper tilbake i praktisk bruk?»

  Jeg vil takke for svaret. Første delen
er jo mildest talt overraskende. Her sies det jo at treverk ikke
har de egenskaper man ønsker, og at treverk blir flisete,
sprekkete og hakkete. Dette stemmer ikke med hva fagfolk i bransjen
sier, og det stemmer ikke med hundreårgammel erfaring,
som kan påvises gjennom alle de treredskaper som finnes
rundt på gårdene.

Neste del av svaret er imidlertid meget bra
og står i skarp motstrid til den totale frakjennelse av
treets egenskaper vi fikk først, så da får
vi holde oss til annen del. Jeg har en tilføyelse, og det
er med henvisning til dette Nordic Wood-forskningsprosjektet som
spesielt går på fisk: Vil statsråden
sørge for at vi i Norge får tilsvarende forskning
også når det gjelder den landbruksbaserte næringsmiddelproduksjonen,
slik at vi også der kan få et annet syn på bruk
av tre, kanskje?

