  Jeg vil gjerne få lov til å stille følgende
spørsmål til finansministeren:

«Ifølge Norges ledende jaktmagasin «Jeger,
Hund og Våpen», er småvilt- og villreinjakt,
men ikke elgjakt, fritatt for merverdiavgift på statsgrunn
og i bygdealmenninger. Omsetning av jaktrettigheter er et viktig
og økende inntektsgrunnlag i Distrikts-Norge. 

Vil statsråden sørge for å fjerne
denne meningsløse forskjellsbehandlingen når det
gjelder moms mellom elgjakt og annen, sammenlignbar jakt?»

  Jeg vil gjerne takke for svaret. Men jeg kan
ikke unngå å komme med et hjertesukk i forhold
til hvordan midlertidig lov om 1 pst. omsetningsavgift har fått
lov til å utvikle seg til det konglomerat vi nå står
overfor, og at det sitter flittige og dyktige folk i våre
departementer som har som oppgave å tolke og utlede
fra disse kompliserte reglene. 

Nå sier statsråden at problemstillingen
er mer omfattende enn det spørsmålet som er stilt.
Det understreker bare det jeg sa, at det åpenbart er mange
komplekse sider ved dette, ting som for legmenn virker enkle. 

Statsråden sier også at departementet
har til behandling en konkret sak som omhandler dette rettsspørsmålet. Da
vil det være interessant, hvis det er mulig på det
nåværende tidspunkt, å få høre
litt om hvilken konkret sak det er som har det i seg at den er mer
omfattende enn det spørsmålet som er stilt, og
om statsråden kan si noe om når vi kan vente et
standpunkt i forhold til det konkrete spørsmålet
jeg har stilt. 

 Jeg vil gjerne få lov til å stille følgende
spørsmål til justisministeren:

«Ifølge forslagene til forskrifter
til den nye våpenloven skal det bli forbudt å eie
og inneha lyddempere på geværer. Bruk av lyddempere
ved treningsskyting reduserer imidlertid støyforurensningen
rundt skytebaner, og bidrar også til å unngå støyskader
hos skytterne.

Hvorfor vil statsråden forby slike
positive virkemidler i landets skyttermiljø?»

  Idet jeg takker for svaret, har jeg lyst til å gi
uttrykk for at vi har en modig justisminister. I en situasjon hvor
arbeidssituasjonen for politiet er slik som vi alle vet den er,
er det tilsynelatende ikke ende på hvilke bagateller politiet
skal bli nødt til å beskjeftige seg med. 

Jeg har også lyst til å nevne
at i forhold til et tidligere spørsmål sa statsråden
at også departementet hadde mange arbeidsoppgaver. Jeg
tillater meg med all respekt å foreslå at man
foretar en sanering av de aller største unødvendighetene.

Ellers heter det i et gammelt ordtak at den
som har klave, får også ku. Jeg tror ikke det
har stemt noen gang, og jeg tror i hvert fall ikke det stemmer på den
måten at den som har lyddemper, får også gevær.
Hvorfor det skal være nødvendig å registrere
og søke politiet om å få ha et instrument
som bare kan ha positive elementer i seg, er helt umulig for meg å forstå.

Helt til slutt: At jeg ikke forstår
det, er én ting. Skyttermiljøene forstår
heller ingenting. Jeg kunne tenke meg helt til slutt å spørre
om statsråden kunne orientere litt om de positive møtene
han nå forhåpentligvis har, eller har avtalt,
med det norske skyttermiljø.

