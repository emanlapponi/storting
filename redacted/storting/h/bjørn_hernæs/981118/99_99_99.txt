  Jeg vil gjerne få lov til å stille statsministeren
følgende spørsmål:

«I St.meld. nr. 11 (1998-99) begrunner
Regjeringen sitt nei til samarbeid med Sverige om skytefelt med
beredskapshensyn og sikkerhetspolitiske vurderinger og «finner
det ikke forsvarlig» å gjøre Det norske
forsvar avhengig av fremmed lands territorium. I Nordisk Råd 11.
november 1998 sier statsråd Queseth Haarstad at «det måtte
vel gå an for disse to landene, selv om vi har forskjellig
tilknytning til NATO, å bruke felles øvingsfelt».

Er det forsvarsministeren – eller
kommunal- og regionalministeren som står for Regjeringens
syn?»

  Jeg vil takke statsministeren for svaret. 

For ikke å kludre dette mer til, skal
jeg merke meg svaret bokstavelig og direkte slik statsministeren
sa det. Da skal jeg bare la det bli stående som et digert
spørsmålstegn hvordan kommunalministeren kunne
stå i Stortinget i forbindelse med Nordisk Råd
og si på spørsmål om en mulig samordning
med Sverige at hun gjerne hadde sett at man kunne øve sammen.
Og så legger hun til følgende:

«Da
må vi over til den svenske ministeren og den svenske regjering
for å høre om 

det 

er
en løsning som kan være aktuell i framtida.»

Etter at Regjeringen har begrunnet at det av
norske sikkerhetsmessige hensyn ikke går an å øve
sammen, går altså en av Regjeringens statsråder
ut og sier at det er den svenske regjering som bokstavelig talt
må avgjøre om dette lar seg gjøre.

  Jeg har heller ikke mye å tilføye. Jeg
vil igjen takke for svaret. Det blir like tilfredsstillende hver
gang. Men siden så mye respekt ble min ringe person til
del i en tidligere sekvens i denne spørretimen, vil jeg
gjerne få benytte anledningen til å returnere
respekten. 





                

