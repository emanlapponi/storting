  Jeg vil gjerne få lov til å stille følgende
spørsmål til justisministeren:

«Med undring må vi konstatere
at tomtefesteloven fortsatt ikke er trådt i kraft, men
at Atle Torvund i Justisdepartementets lovavdeling tvert imot antyder
at loven først vil «gjelde i løpet av
2001», ifølge Dagens Næringsliv
19. desember 2000. Tomtefesteloven ble som kjent først
vedtatt i 1996, og det er ikke mulig å se noen gode grunner
for den usedvanlig sene saksbehandlingen.

Når vil statsråden sørge
for at tomtefesteloven blir iverksatt?»

  Jeg vil gjerne takke for svaret. 

Noe av det viktigste som sies, er at denne
type lovgivning i utgangspunktet bør tre i kraft fra et årsskifte.
Det er noen forsøk på forklaring på hvorfor
det da ikke har kunnet skje fra inneværende årsskifte.
Jeg vil gjerne utfordre statsråden på det, om
vi kunne få en noe nærmere begrunnelse for at
det ikke var mulig å få tomtefesteloven iverksatt
fra 1. januar 2001.

Jeg går ut fra at vi fort blir enige
om at dette er en lov som omfatter veldig mange, fordi det dreier
seg om boliger eller andre eiendommer for folk flest. Og den usikkerheten
som har vært i denne loven nå gjennom mange, mange år,
er til stor sjenanse – vil jeg tro – både
for tomtefester og tomteutleier. Så jeg skulle gjerne vite hvorfor
denne loven ikke er iverksatt – slik som alle har trodd,
det har til og med vært gratulasjoner på lederplass i
en av våre riksaviser – fra 1. januar 2001.

 Følgende oppfølging: Begge
parter i denne saken er jo enige om at diskusjonen og striden rundt
tomtefesteloven er en av de klassiske konfliktlinjene i norsk politikk.
Det er kanskje nettopp derfor det også oppfattes som så lite
tilfredsstillende at det ikke har vært mulig å få til
en sikker rettsorden på dette området. 

Nå kommer det i tillegg inn at det
i Arbeiderpartiets program for stortingsvalgperioden 2001-2005 står
følgende:

«Ordningen
med festetomter bør derfor avvikles.»

Tomtefesteloven skal jo også evalueres
etter to år, og da blir mitt spørsmål:
Inngår det i departementets videre arbeid og forberedelser
at man skal følge opp Arbeiderpartiets stortingsvalgprogram
for inneværende periode, og kan vi vente at det fortsatt
skapes usikkerhet om tomtefesteloven i den forstand at man kan risikere
at det blir arbeidet for at den skal oppheves? 

