 Jeg takker for svaret. Det er tydelig at statsråden er glødende opptatt av dette, og
              jeg kan forsikre at det er også vi i Høyre. 

Kriminalomsorgen skal gjennomføre straffereaksjoner som er betryggende for samfunnet
              og skal motvirke gjentakende straffbare handlinger. Da er det viktig at
              kriminalomsorgen inviterer til et samspill mellom seg selv, altså kriminalomsorgen,
              den innsatte og samfunnet utenfor fengselet. Vi ser at de kriminelle drivkreftene i
              samfunnet endres over tid, samtidig som også samfunnet endres over tid. Da er det
              viktig at vi i kriminalomsorgen gjør det som virker, slik at vi reduserer den totale
              kriminaliteten. For at vi her i Stortinget skal foreta budsjettmessige og
              justispolitiske prioriteringer, er det viktig at vi har oversikt over dette. Og mitt
              spørsmål til statsråden er: Hvordan kan vi ta opp i forskningen de skiftende tider og
              de skiftende utfordringer i justispolitikken? 

