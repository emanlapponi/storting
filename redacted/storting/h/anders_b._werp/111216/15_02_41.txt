 La meg først takke interpellanten for å reise et viktig tema. Jeg vil også takke statsråden for å vise en genuin interesse for og ha en offensiv holdning til temaet. 




Dette dreier seg om samfunnets toleranse, og det forutsetter den brede politiske enigheten vi opplever i denne debatten i denne salen, for at vi skal lykkes. Det at Stortinget samlet står bak et signal, og det at andre folkevalgte organer i Norge som fylkesting og kommunestyrer og andre reiser temaet om toleranse generelt, er med på å øke toleransen i samfunnet. 




Det å gi hvert enkelt menneske rom for å leve sitt liv til beste for seg selv og sine omgivelser gir i sum et godt samfunn. Det er der toleransen begynner, for vi vet dessverre altfor godt hva som er konsekvensene av intoleranse og de ødelagte liv det fører med seg. I denne sammenhengen er det flere arenaer og områder vi må ha fokus på. Vi må løfte dette inn som tema i skoler – inn i utdannelsen, i utdanningsinstitusjoner – og organisasjonslivet må komme i berøring med dette, og menigheter, som er nevnt av flere, er en viktig arena for å diskutere toleranse bredt, også innen rammen av den religiøse forståelse. Betydningen av korrigerende informasjon i møte med intoleranse, eller det jeg vil kalle sneversynte tolkninger i forhold til LHBT-personer, er også viktig. 




Statsråden nevnte fortjenestefullt også betydningen av at diskriminering er brudd på menneskerettighetene – jeg mener det var slik statsråden ordla seg – og jeg er helt enig. Derfor er det også viktig at regjeringen og vi som stortingsrepresentanter på internasjonale arenaer fronter toleransen på en oppreist og konsekvent måte. For toleransen er under press, slik som flere av deltakerne i debatten har vært inne på, og da trengs det noen som løfter fanen og taler minoritetenes interesser, taler toleransens sak, slik at vi også har det med oss i våre møter med internasjonale kollegaer og i internasjonale fora. 




Takk til interpellanten, og også takk til statsråden for et oppløftende svar. 




