  Jeg har dette spørsmålet
til justisministeren:

«Gjennom media er en blitt kjent med
at en varetektsfengslet drapsmann, underlagt psykiatrisk behandling ved
Rogaland psykiatriske sjukehus, har vært gitt flere permisjoner
uten at politiet har vært orientert. Det synes å herske
en viss uvisshet om ansvars- og myndighetsfordeling mellom politi
og helsevesen i slike saker.

Hva vil statsråden gjøre
for å bringe klarhet i spørsmålet om
hvilke ansvarsforhold som gjelder i forhold til psykiatriske pasienter
som har begått alvorlige voldsovergrep?»

  Jeg takker justisministeren for svaret, og
jeg konstaterer at justisministeren deler den bekymring som veldig
mange av oss har for forholdene rundt psykiatriske pasienter, som
i gitte situasjoner kan bli veldig farlige.

Det synes nesten litt meningsløst
at politiet og retten skal måtte bruke tid og ressurser
på å få en bekreftelse på en
forlengelse av en varetektsdom i påvente av skikkelig rettssaksbehandling,
hvis en psykiatrisk institusjon i mellomtiden kan ta den angjeldende
person – jeg har ikke lyst til å kalle det en
kriminell, men en pasient – som da kan gis permisjoner
uten at vilkårene for permisjoner er fastsatt i retningslinjer,
og uten at vilkårene for permisjoner er lagt til grunn
i domspremisser. Det er jo nettopp for at retten skal ha mulighet
til å legge premisser også for permisjoner at
en har en sikringssak og ikke en straffesak mot syke mennesker.

Vil justisministeren ta et initiativ til at
ansvarsforholdet mellom politi og psykiatri får en lovmessig
utforming som tilgodeser både de psykisk sykes behov for
behandling og offentlighetens behov for beskyttelse?

