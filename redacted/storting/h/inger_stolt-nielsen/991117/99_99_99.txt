 Mitt spørsmål til helseministeren
er som følger:

«Det er store fylkesvise forskjeller
og store køer innenfor barne- og ungdomspsykiatrien. Den
3 måneders gjeldende behandlingsgarantien sikrer ikke barn
og unges rett til hjelp når de trenger det. Dette ble blant
annet dokumentert i Verdens Gang 2. november 1999. Barn har ifølge
FNs konvensjon om barnets rettigheter, Artikkel nr. 24 – Helse,
rett til helse og helseomsorg.

Vil statsråden vurdere en strengere
behandlingsgaranti for barn og unge som trenger psykiatrisk helsehjelp?»

  Jeg takker helseministeren for svaret. Det
fremgår av svaret at helseministeren er meget opptatt av
dette alvorlige problemet, og det gleder meg. 

Men vi har også et annet problem når
det gjelder barne- og ungdomspsykiatrien, og det er alle de barna
som ikke blir vurdert. I et oppslag i Aftenposten den 11. november
vises det til at svært mange barn som er under offentlig
omsorg, barnevernsklientene, ikke engang blir vurdert for helsehjelp.
At disse barna blir vurdert, er en forutsetning for at de skal få behandling.
Denne forskjellsbehandlingen av barn under offentlig omsorg og barn
som er under egne foreldres omsorg, gir en bekymringsfull utvikling
for dem som er aller svakest og aller mest trenger samfunnets støtte
og hjelp og helsebehandling på dette området.
Bekymrer dette helseministeren, og vil han med utgangspunkt i den
dokumenterte forskjellen gjøre noe med dette?

