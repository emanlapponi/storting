 «I Aftenposten 14. november 1999 beskrives
hvordan Norsk Tipping AS arbeider med å utvikle nye pengespill
som i større grad enn dagens er rettet mot yngre årsklasser.
Spillegalskap er et alvorlig problem, og Stortinget har ved flere
anledninger gitt uttrykk for at man ønsker tiltak for å skjerme
barn og unge mot aggressive pengespill.

Mener statsråden at de nye spillene
som er under utvikling i Norsk Tipping AS, er i tråd med
de signaler Stortinget har gitt på dette området?»

  Jeg takker statsråden for svaret,
det var beroligende. 

Jeg vil allikevel få lov å påpeke
at Norsk Gallup Institutt, i samarbeid med Psykiatriske Institutt
i Trondheim, på oppdrag fra Norsk Lotteridrift har foretatt
en undersøkelse av barn og unges spillelidenskap knyttet
til underholdningsspill på TV, video og data. Undersøkelsen
konkluderer med at så mange som 4 450 unge har
alvorlige spilleproblemer, selv uten mulighet for pengegevinst.
Og det er disse ungdommene som er neste spillegenerasjon. 

Ser ikke kulturministeren faren ved at statens
pengespill nå utarbeider nye metoder for spill beregnet
nettopp på å treffe denne ungdomsgruppen, som
i utgangspunktet alt har et alvorlig problem knyttet til spilleavhengighet? 

I arbeidet med overgangen til digitalfjernsyn
og de muligheter det gir til interaktiv kommunikasjon, har kulturkomiteen
vært opptatt av at man ved utarbeidelse av nye kommunikasjonsmuligheter
også må være opptatt av å legge
inn sperrer for å forhindre at økt spillegalskap brer
seg i befolkningen. 

Deler statsråden min oppfatning at
utarbeidelse av mer aggressive interaktive spill burde utstå til
Stortinget har behandlet problemstillingen og gitt signaler om hva vi
vil tillate av statlige spilleformer?

