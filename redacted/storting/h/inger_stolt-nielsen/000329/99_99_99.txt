  «På årsmøtet
for Norges Lastebileier-Forbund på Sola 4. mars 2000 ble
det opplyst om at trailere som reiser ut av landet med langt mer diesel
på tanken enn de trenger for sitt oppdrag i utlandet, har
problemer med å få kvittert ut for diesel kjøpt
i Norge, men må betale for alt over 200 liter når
de returnerer. 

Hva vil statsråden gjøre
for å løse dette problemet?»

  Jeg takker statsråden for svaret
og registrerer at det ikke på noen måte er planer om å lette
situasjonen for norske transportører som har korte oppdrag
til utlandet, og som blir stoppet på grensen på vei
inn og må betale for varer som de har kjøpt i
Norge. Hvis en, som finansministeren sa, skal etablere et system
for kontroll på begge sider av grensen, både av
innførsel og utførsel, vil det si at Tollvesenets
ressurser henger seg opp i å kontrollere drivstoff istedenfor å kontrollere
alle andre varer som flyter omkring på det illegale markedet
i Norge. 

Men ser ikke finansministeren at en harmonisering
av prisnivået på diesel vil lette transportsektorens
problemer, og at dagens system i høy grad favoriserer utenlandske
transportører i forhold til norske transportører,
og at transportører som kommer fra f.eks. Vestlandet og
skal et kort ærend over til Danmark og blir straffebelagt
når de kommer tilbake igjen, får et betydelig
problem?

  Jeg takker igjen finansministeren for svaret
og registrerer at finansministeren erkjenner at det norske avgiftsnivået
har skapt et problem. Et flertall i Stortinget har skapt et problem
for transportnæringen som en ikke tar sikte på å løse
med det første. 

De økte dieselavgiftene har også medført
betydelige problemer i hele Distrikts-Norge i form av økte
kostnader for kollektivtransporten, med trusler om rutekutt for buss
i store deler av landet. Kollektivtransport ligger under fylkeskommunenes
ansvarsområde, og de har en anstrengt nok økonomi
fra før. 

Hva vil finansministeren gjøre for å hindre
at kollektivtrafikktilbudet i Distrikts-Norge blir lagt ned som
følge av en dårlig konsekvensberegnet avgiftspolitikk
fattet i samarbeid mellom Arbeiderpartiet og sentrumsregjeringen?

 «Lastebileiere som har gått over
til den såkalte miljødieselen, forteller at drivstoffforbruket
med denne dieseltypen stiger vesentlig i forhold til forbruket med
vanlig diesel. 

Kan dette etter statsrådens mening
sies å være miljøvennlig?»

  De opplysningene som ble gitt fra flere lastebileiere
på Norges Lastebileier-Forbunds årsmøte
på Sola, var at drivstofforbruket økte med mellom
20 og 23 pst. ved overgang til lavsvoveldiesel. Da skulle en jo
tro at tettheten av andre avgasser vil føre til at miljøeffekten
oppheves. Jeg har litt problemer med å forstå at
det kan være miljøvennlig. Jeg har problemer med å se
at det har noe miljøaspekt over seg i det hele tatt med
denne hevingen av dieselavgiften. Hvis prisen for redusert svovel
skal være økt utslipp av andre helseskadelige
stoffer, må det vel sies å være dårlig
miljøpolitikk. Det er andre stoffer i diesel som er farligere
for den menneskelige helse, bl.a. for astmatikere, enn svovelutslipp. 

  Jeg har inntrykk av at hvis en bare kan knytte
en avgift opp til miljøet, så går hva som
helst. Det var jo også miljøaspektet som var bakgrunnen
for at Venstre fikk gjennomslag for sin kongstanke, å øke
elavgiften og oljeavgiften. 

Det samlede avgiftspresset på el,
diesel og olje medfører alvorlige konsekvenser for både
næringslivet og kollektivtransporten i distriktene. Nå er
det slik at en ferge som ikke lenger går, forurenser heller
ikke, mens en buss som ikke går, gjerne blir erstattet
med en bil. 

Jeg vil gjerne spørre statsråden:
Mener statsråden at Arbeiderpartiet skal videreføre
denne form for miljøpolitikk, eller kan en vente seg endringer
på dette området?

