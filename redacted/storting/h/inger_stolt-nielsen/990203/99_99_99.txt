 Jeg tillater meg å stille helseministeren
følgende spørsmål:

«Til tross for at seksuell omgang
med barn under 16 år er straffbart, ble det i 1997 foretatt
abortinngrep på 173 barn. De organisasjoner som statsråden
mot faginstansers råd har innvilget statsstøtte,
likestiller abort med barnedrap.

Hvilke konsekvenser mener statsråden
det kan få at barn som bærer den psykiske belastning
et abortinngrep medfører, i tillegg anklages for barnedrap,
og hvordan tror statsråden at filmen «Eclipse
of Reason» vil virke på et barn som selv har gjennomgått
et abortinngrep?»

  Jeg takker helseministeren for svaret. Jeg
syns det gav et veldig godt bilde av at den ansvarliggjøringen
som finner sted ved lov om selvbestemt abort, har ført
til at ungdom i langt større grad tar ansvar for sin handling.
Jeg merket meg også at helseministeren ikke svarte på mitt
spørsmål om hvilken innvirkning ulike antiabortforkjemperes
metoder har på unge mennesker. Børre Knudsen,
som er æresmedlem i Pro Vita, er bevegelsens mest profilerte
person. Som abortmotstander opptrer han helst i prestekjole, med
kors i den ene hånden og en blodig fosterdukke i den andre.
Unge mennesker som kommer i en abortsituasjon, kommer gjerne i sjelenød.
Veldig mange vender seg til Gud, prøver det, og finner
veien sperret av Børre Knudsen. 

Hvilken holdning har helseministeren til at
Herrens vilje og andre herrers vilje blandes sammen på den
måten som bevegelsen Pro Vita gjør? Jeg gjentar
hovedspørsmålet mitt: Hvilken psykisk virkning
mener helseministeren disse metodene har på barn som får
foretatt abortinngrep?

  Jeg takker for helseministerens svar på mitt
spørsmål. Jeg syns det var godt å høre
at helseministeren tar avstand fra dette. Jeg syns også det var
avklarende å høre en Kristelig Folkeparti-statsråd
bekrefte at virkemidlene som tas i bruk i abortkampen, er med på å øke
byrdene for unge mennesker som selv er berørt av situasjonen,
og som utsettes for dette. 

Siden helseministeren nå tar avstand
fra filmen «Eclipse of Reason», vil han da ta
initiativ til at denne filmen forbys vist i landets skoler? Når
den vises i skolesammenheng, er sannsynligheten veldig stor for
at den treffer enkelte ungdommer som føler denne filmen
som en direkte anklage mot seg selv. Vil helseministeren ta det
initiativet?

