  Eg tillèt meg å stille følgjande spørsmål
til samferdselsministeren:

 «Som svar på skriftleg spørsmål
nr. 265 (1998-99) seier samferdselsministeren:  «Det vil
ikke bli foreslått en utbygging av Eiksundsambandet for
Stortinget før resultatet av fylkets prioriteringer er
avklart.» Fylkestinget i Møre og Romsdal har diskutert
og prioritert Eiksundsambandet fleire gonger, seinast i april 1999. 

Kva slags nye prioriteringar ventar statsråden
på?»

  Eg takkar for svaret.

Eiksundsambandet er ei svært viktig
sak for å skape ein allsidig arbeidsmarknad på Søre
Sunnmøre. Svaret eg fekk på skriftleg spørsmål
i førre veke, at statsråden venta på fylket
sine prioriteringar, har, som ein kunne vente, skapt svært
stor forundring i Møre og Romsdal, for å seie det
mildt. Stortinget har godkjent førehandsinnkrevjing av
bompengar for dette prosjektet, og prosjektet er prioritert på topp
av nye prosjekt i Møre og Romsdal gong etter gong. Då er
det grunn til å spørje statsråden: Har
ikkje statsråden pr. i dag nok grunnlag til å gi
eit råd, eit ja eller eit nei, til dette prosjektet, slik
at ein veit kva ein har å halde seg til? Så kan
ein få dette inn etter kvart som vi eventuelt får
større rammer i åra framover.

  Det ligg føre ein hovudplan. Det ligg
føre reguleringsplanar. Det ligg føre prioriteringar, lokalt
og regionalt. Trur ikkje statsråden at innbyggarane, næringsliv
og politiske styresmakter i Møre og Romsdal meiner alvor
med desse prioriteringane? Er det slik, som statsråden
seier, at dei tala som er framlagde for Eiksundsambandet, ikkje
er truverdige? Skal formalprosedyre utsette dette viktige prosjektet,
eit ja eller nei til det, i eit år til, eller er det slik
at statsråden i grunnen ikkje ønskjer at dette
sambandet skal realiserast?

