  Eg tillèt meg å stille følgjande spørsmål
til nærings- og handelsministeren:

«Utbygging og modernisering av varehandel
og service er underlagt sterke restriksjonar. Det er etableringsstopp
for nybygg og utviding av kjøpesenter. Nokre sentrale byområde
er unnatekne denne ordninga, men handelen i mange av desse blir
no til gjengjeld ramma av    24 pst. moms på parkering.
I tillegg kjem den nye avgifta på 10 pst. på nybygg
og modernisering. 

Meiner statsråden rammevilkåra
for utvikling i desse viktige næringane er gode nok, eller
vil ho bidra til å gjere dei betre?»

  Eg takkar for svaret. 

Det er heilskapsbiletet som skremmer meg ein
del når det gjeld rammevilkåra for varehandel
og service. Lista over forverringa er lengre enn den eg fekk plass
til i spørsmålet. Vi har fått auka elavgift,
vi har fått ein likningsverdi på fast eigedom
som er auka med over 25 pst. på to år,
dessutan har vi fått redusert avskrivingssatsar. Avskrivingssatsane
skal gi frådrag i skattepliktig inntekt og spegle av den
verdiforringinga som skjer.

Eg og familien min har drive varehandel på landsbygda
i over hundre år, og vi har alltid hatt eit langsiktig
perspektiv. Med dei nye avskrivingssatsane på 1 pst.
av saldo vil det gå 418 år før vi har
fått frådrag for alle utgifter til opptening av
inntekt, når det gjeld dette bygget. Det vil seie at dersom
mine forfedrar hadde vore så tidleg ute som i 1583 med å bygge
huset, ville vi fått avskrive resten i dag.

Synest statsråden desse satsane på toppen
av dei andre er rimelege? Samsvarar det med intensjonane i lovverket og
gode rammevilkår?

  Om spørsmålet er stilt til
rett eller feil statsråd, kan sjølvsagt diskuterast.
Bakgrunnen min er at denne og fleire næringar føler
seg omringa frå fleire forskjellige hald, fleire forskjellige
departement. 

Vi har ei rask forandring i næringslivet
vårt, og som statsråden sjølv sa i sitt
svar: Vi vil ha eit omstillingsdyktig næringsliv. Men når
då tettstader og bynære område blir ramma
av etableringsstopp, når byane, som statsråden
seier vi vil styrkje med dette lovverket, blir pålagde moms
på parkering, som gjer at dei får dårlegare
konkurransevilkår, og når landsbygda og resten
av landet får rammevilkår som dei eg har vist
til, både når det gjeld avskrivingssatsen og når
det gjeld likningstaksten, vil eg gjenta spørsmålet
mitt, som eg følte eg ikkje fekk svar på: Meiner
statsråden at vilkåra er gode nok, eller vil statsråden
medverke til at dei viktige næringane handel og service
får betre vilkår? Vi skal hugse at rammevilkåra for
varehandelen vår og for servicenæringa vår
er eit veldig viktig element når vi snakkar om å få konkurransedyktige prisar
i Noreg, både på varer og på tenester.
Og her synest eg at det er veldig mykje ugjort som vi
bør gjere.

