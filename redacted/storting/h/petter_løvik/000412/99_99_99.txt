 Eg tillet meg å stille følgjande spørsmål
til samferdselsministeren:

«Riksveg 60 mellom Stranda og Hellesylt
har i mars månad vore stengd samanhengande i 17 dagar,
og dessutan i kortare periodar, på grunn av mange
ras og stor rasfare. Dette har skapt ein uhaldbar situasjon for
både person- og godstransport. Vegen er ein trussel mot
liv og helse, og skaper dessutan store problem for næringslivet
i området. 

Kva vil statsråden gjere for å løyse
desse problema?»

  Eg takkar for svaret, sjølv om det var
både defensivt og lite avklarande. Vi var mange som merka
oss at statsministeren i si tiltredingserklæring ikkje
sa noko om vegar og transport. Dette var skuffande, og vi hadde
håpa på at vi i alle fall skulle få ein
betre transportpolitikk enn det den førre regjeringa var
i stand til å få fram, for her er vi nemleg midt
inne i kjernen av distriktspolitikken. Her ligg det kjempemulegheiter å hente
ut for eit offensivt næringsliv. Dessutan har vi tryggingsaspektet
når det gjeld rassikringa. 

Det er rett som statsråden seier,
at det berre er delar av året at dette er eit problem på Rv
60, men vi snakkar trass i alt om halve året. Rv 60 er
eit typisk eksempel blant mange fleire i Møre og Romsdal.
Prioriteringane skal gjerast lokalt, og dei er gjorde lokalt. Men
det som er hovudproblemet, er at vegløyvingane dei siste åra
er halverte, og at vi dermed kjem meir og meir på etterskot.

Synest statsråden at den situasjonen
er akseptabel, og vil statsråden eventuelt gjere noko med
desse alvorlege problemstillingane?

  Eg er glad for at samferdselsministeren no
i alle fall seier at gode kommunikasjonar er viktig for næringsutvikling
i Distrikts-Noreg. Det som er meir uklart, er kva samferdselsministeren
konkret vil gjere med dette. 

Prioriteringane skal vi, som eg sa, alltids
klare å gjere lokalt. Men eg trur det her er fleire grep
som må takast, og eg vil gjerne høyre om samferdselsministeren
er einig med meg i det. Det eine er at det må fleire midlar
inn. Vi må få slutt på den uttørkinga
av vegmidlar som vi har sett gjennom svært mange år.
Det andre som eg kunne hatt lyst til å få litt
avklaring på, er om samferdselsministeren vil følgje
vidare dei spennande forsøka som har vore nemnde, og som
Høgre har jobba for i mange år, med eit offentleg/privat
samarbeid ikkje berre om bygging, men også om drift av
vegar. Det tredje er kostnadene – som vi har vore svært
opptekne av – når det gjeld å bruke desse vegane,
altså avgiftsnivået på drivstoff.

Eg ville gjerne hatt ei programerklæring
frå den nye statsråden på desse tre områda.

