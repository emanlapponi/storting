  Eg er einig i det som statsråden
seier, dette er ikkje så enkelt. Men det kan vere veldig
greitt som ein illustrasjon å få vite, som spørsmålet konkret
lyder, kva dette vil bety isolert sett, som det står her,
med uendra totalkostnad og same føresetnader
elles. Eg konstaterer at vi ikkje kan få det
svaret.

Det ein bør kunne anta, og som eg
håpar statsråden er einig i, er at med
ei lågare kalkulasjonsrente generelt, som er sett ned for
absolutt alle transportformer, vil Stad skipstunnel også med
ein nytte-kostnadsanalyse gi eit meir positivt resultat enn det
ein tidlegare har hatt. Eg vil avslutningsvis stille oppfølgingsspørsmålet:
Kan vi rekne med å få fram ei sak i 2006, og vil også Offentleg
Privat Samarbeid, slik den førre regjeringa la opp til,
bli vurdert i den samanhengen?

