  Eg tillèt meg å stille følgjande spørsmål
til kyrkje-, utdannings- og forskingsministeren:

«Striden om nasjonalt eller samisk
læreplanverk førte til at ei rekke foreldre i
februar 1998 søkte om å få godkjent å opprette
ein privatskule etter montessoriprinsippa i Tana.

Når vil departementet gi svar på denne
søknaden»

  Eg vil takke statsråden for svaret og
vil minne om at det er over eitt år sidan den søknaden kom
inn. Montessoriprinsippet er velkjent og godkjent som alternativ
pedagogikk, og omsynet til dei som skal starte skulen, til elevar
og foreldre, er viktig i denne samanhengen. Det er viktig også for
den offentlege skulen i kommunen å få ei avklåring
for deira planlegging av skuleåret vidare.

Det er gledeleg at statsråden no seier
at det vil bli ei avklåring så snart som muleg.
Eg håpar det blir ei positiv avklåring, men det
kunne vere veldig greitt å få ei nærare presisering
av kva som i dette tilfellet ligg i omgrepet «så snart
som mogleg».

  Eg tillet meg å stille følgjande spørsmål
til den fungerande justisministeren:

«Sunnmøre politikammer har
fått tildelt to nye stillingar for 1999. Samtidig er drifts-
og overtidsbudsjettet kutta med fleire millionar kroner. Politimeisteren
har difor sendt brev til lensmennene på Sunnmøre
om å rykke ut på overtid berre dersom liv og helse
står i fare.

Kva vil statsråden gjere for å rette
på denne heilt uhaldbare situasjonen?»

  Eg takkar for svaret.

Eg registrerer at det er usemje mellom statsråden
og Sunnmøre politikammer om storleiken på reduksjonen
i løyvingane til variable kostnader. Men statsråden
innrømmer iallfall at det har vore ein reduksjon m.a. på drift og
overtid. Dette er ei utvikling som etter mi meining er stikk i strid
med Stortinget sine føresetnader om å styrke det
aktive politiarbeidet. 

I brev av 25. januar til justiskomiteen slår
politiorganisasjonane fast at Justisdepartementet sitt forslag vil føre
til at «aktiviteten i politiet måtte reduseres
med gjennomsnittlig 5 %, og en rekke stillinger
vil bli stående ubesatt». Då vil eg spørje:
Er ikkje dette eit brot på Stortinget sine føresetnader
då ein kom med tilleggsløyvingar? Kva vil statsråden
gjere om det viser seg at så er tilfellet? Og konkret:
Kva legg statsråden i det han sa – utover det
han her nemnde – om at departementet arbeider med ei styrking
av Sunnmøre politidistrikt?

