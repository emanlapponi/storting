 «Støyperibransjen i Norge
utdannar i dag fagarbeidarar ved Skandinaviska Gjuteriskolan i Jønkøping.
På grunn av vanskeleg økonomi er framtida for
dette viktige tilbodet usikker. Det hastar med å få ei avklaring
av spørsmålet for å sikre norsk ungdom
og norsk støyperibransje eit tilbod også etter år
2000. 

Kva vil statsråden gjere for å sikre
dette tilbodet, og kva tid vil det kome ei endeleg avklaring?»

  Eg takkar statsråden for svaret. 

Støyperibransjen er viktig på mange
område i det norske samfunnet: 2 000 tilsette,
2 milliardar kr i omsetning og ein eksportdel på 50 pst.
i ein veldig konkurranseutsett marknad. Dette krev ei veldig god
fagutdanning, og sidan det er få elevar, er det lite som
talar for å opprette eit fullgodt norsk tilbod. Derfor
er, som statsråden også var inne på,
det skandinaviske samarbeidet veldig positivt.

Bakgrunnen for det spørsmålet
som eg tok opp i dag, er at bransjen føler at framtida
er litt uviss. Eg håper at statsråden iallfall
kan garantere at norske elevar og bedrifter framleis skal ha tilgang
til dette tilbodet også etter 2000, at ikkje det er uvisst,
og dernest at vi må få rask behandling og avgjerd
slik at både bedrifter og andre kan begynne å rekruttere
folk til dette fagtilbodet også etter 2000.

