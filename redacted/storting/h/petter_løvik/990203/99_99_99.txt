 Eg tillèt meg å stille følgjande spørsmål
til kyrkje-, utdannings- og forskingsministeren:

«Læreboka «Samfunnskunnskap
9» gir eit svært negativt inntrykk av fiskerinæringa
og  har også fleire direkte feil. Så lenge vi
har ei offentleg godkjenningsordning vert innhaldet ståande
som offentleg godkjende fakta.

Kva vil statsråden gjere i denne konkrete
saka og generelt for å sikre at bøker der innhaldet
er stempla som offentleg godkjent, held faglege mål?»

 Eg takkar for svaret, som eg synest til ein
viss grad var imøtekomande.

Det er ille med direkte feil, men det alvorlegaste
her er kanskje den totale framstillinga av næringa, under
kapitlet «Arbeidslivet – muligheter og utfordringer».
Det er rett nok eit bilete frå fiskerinæringa
i dette kapitlet – eit bilete med teksten «Nedlagt
og fraflyttet fiskevær». På same sida
står teksten: 

«Kvar
er hammaren Edvard, du treng han vel no 

når døra skal spikrast igjen?» 

Det er den kveldsroa som liksom ser ut til å ha
senka seg over fiskerinæringa i denne læreboka,
som gjer meg mest uroleg. Eg synest det er ille at Gyldendal ikkje
gjer ein god nok jobb, men eg håpar statsråden
er einig med meg når eg seier at det er endå verre å ha
ei godkjenningsordning som ikkje klarer å fange opp slike
ting.

  Rett nok skal det føyast til at det same
forlaget i andre verk har omtalt delar av næringa. Ein
går bl.a. inn på at det er ei moderne næring
og seier: 

«Moderne
fiskebåter er fulle av elektroniske hjelpemidler som gjør
det enkelt å finne fiskestimene.»

Og så kjem det eg vil ta fatt i:

«Det
er ikke lenger greit å være fisk, om det var det før.»

Det må vi vel kunne slutte oss til.
Men det er heller ikkje greitt for oss som prøver å vere
med og rekruttere folk til ei næring som vi langs kysten
sjølve oppfattar som ei framtidsnæring. Som statsråden
korrekt sa, er det den nest største eksportnæringa,
ei næring som har enormt vekstpotensial i kraft av at ho
leverer mykje og rein mat, og næringa har store utviklingsmoglegheiter. Det
er bakgrunnen for den store diskusjonen som det no er blitt i fiskerikrinsar
om denne læreboka. 

Eg synest statsråden sitt svar var
rimeleg positivt, og håper at han vil følgje opp
dette også på generell basis.





                

