  Eg tillèt meg å stille følgjande spørsmål
til helseministeren:

«Dei enkelte regionsjukehusa har dei
siste åra betalt for den kostbare cellegiftbehandlinga
med Taxol ved andre sjukehus i regionen for å auke kapasiteten
og avlaste regionsjukehusa. Frå 1. januar 1999 vil Regionsykehuset i
Trondheim ikkje lenger betale for dette til dei samarbeidande sjukehusa. 

Meiner statsråden at det er fornuftig
at desse sjukehusa av økonomiske grunnar kan
bli tvinga til å sende pasientar til Regionsykehuset i
Trondheim eller til Radiumhospitalet som dei elles ville kunne behandle
sjølve?»

  Eg takkar statsråden for svaret,
og vil understreke det han seier, at det er 

«viktig
at nye behandlingsmuligheter gjøres tilgjengelige for den
aktuelle pasientgruppen».

I eit brev av 7. desember 1998 frå Det
kgl. sosial- og helsedepartement til Fylkessjukehuset i Volda seier
departementet at utover regionsjukehusa sine basistilskott 

«har
departementet pr i dag ingen egen finansiering for kostbare medikamenter».
 

I dag seier statsråden følgjande:

«Fra
1. januar 1999 finansieres cellegiftbehandling imidlertid via innsatsstyrt
finansiering – ISF – og da er det fylkeskommunene
og ikke sykehusene som mottar refusjonen.»

Vil det seie at den enkelte fylkeskommunen
mottar refusjon som ein del av innsatsstyrt finansiering?  Og kva for
ein fylkeskommune er det eventuelt som får dette når vi
snakkar om forholdet mellom Regionsykehuset i Trondheim og sjukehusa
i Møre og Romsdal, som dette kostar 1,2 mill. kr ekstra
i året?

  Eg vil igjen takke for svaret.

Det er ganske interessant det som blir sagt
frå helseministeren, at det er Møre og Romsdal
fylkeskommune som, slik eg oppfattar ministeren, skal få refusjon
for Taxol som blir brukt ved dei fire sjukehusa i Møre
og Romsdal.  I brev frå Regionsykehuset i Trondheim til Fylkessjukehuset
i Volda er det argumentasjonen om den fylkeskommunale økonomien
og Regionsykehuset i Trondheim som er den viktigaste argumentasjonen.
 Eg synest det er ei rettferdssak, same korleis vi klarer å utforme
desse refusjonsordningane, at vi har mulegheit til å ha
dette tilbodet desentralisert, både for å spare
ressursar og for å kunne gi eit nærare og betre
tilbod.  Eg ber helseministeren om å stadfeste at desse
refusjonane blir gitt til Møre og Romsdal, og eg vil også vite
litt meir om den framtidige forbetringa av refusjonsordningane,
som han nemnde i slutten av svaret.

