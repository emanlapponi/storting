Det er eit viktig saksområde som er teke opp i denne interpellasjonen. Men eg trur det er viktig at vi ikkje fordjupar oss i detaljar i enkeltteknologiar, men prøver å sjå dette i ein litt større samanheng. Når vi , som statsråden var inne på tidlegare i dag, har fått ei betring av utsleppa trass i auka trafikk, er det gjennom ganske store betringar i den eksisterande bilmassen. Dei vanlege bilane er blitt betydeleg meir miljøvennlege dei seinare åra – dei vanlege bilane, og ikkje dei spesielt miljøvennlege bilane. Det er vel det viktigaste enkelttiltaket vi kan gjere, nemleg å få vanlege bilar så utsleppsvennlege og miljøvennlege som mogleg.




Det er svært mange teknologiformer som konkurrerer om å vere miljøvennlege. Det går på gass, det går på elektrisitet, det går på hydrogen og, som interpellasjonen her dreiar seg spesielt om, også hybridbilar. Eg er einig med statsråden i at det er viktig at vi har eit avgiftssystem som stimulerer til lågare utslepp. Der er eg sjølvsagt også på linje med representanten Klungland. Det er klart at det kan vere litt ulik utforming av desse systema. Det som eg og Høgre føler er det viktigaste, er at dei systema vi utformar, er teknologinøytrale, slik at dei ikkje favoriserer spesielle teknologiar, spesielle drivstoff, spesielle biltypar, spesielle produsentar, spesielle importørar eller flinke lobbyistar overfor Stortinget. Eg trur det er viktig at vi ser dette i ein samanheng, og at vi stimulerer til lågare utslepp gjennom m.a. avgiftssystemet utan at vi skal gå inn å begynne å gjere nye vedtak kvar gong det blir teknologiendringar. Det vil vere ein berekraftig politikk, og samferdselsministeren har full støtte frå Høgre i det arbeidet ho har skissert vidare her i dag.




