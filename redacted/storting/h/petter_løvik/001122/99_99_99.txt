  Eg tillèt meg å stille følgjande spørsmål
til nærings- og handelsministeren:

«Sjøfartsdirektoratet vil
no, etter «Sleipner»-ulykka, stille strengare
krav til opplæring av hurtigbåtførarar.
Eit spesielt viktig element her er simulatortrening. Høgskulen
i Ålesund er langt framme når det gjeld simulatortrening.
Dei har søkt tre departement om tilskot for å kunne gi
eit tilbod på hurtigbåtsimulator, men fått
nei. 

Vil statsråden ta initiativ, slik
at ein kan få etablert eit slikt tilbod så snart
som råd?»

  Eg vil takke statsråden for svaret, og
spesielt med omsyn til den siste merknaden vil eg takke for eit
positivt svar. Til statsråd å vere var vel dette å gå så langt
ein kunne vente.

Det er spesielt to ting som gjer denne saka
aktuell, og som er bakgrunnen for det spørsmålet
eg stiller i dag. Det eine er nettopp det at no skal, etter det
Sjøfartsdirektoratet seier, simulatortrening bli obligatorisk
både ved førstegongsutdanning og ved
etterutdanning av hurtigbåtførarar.
Det andre er det spesielle miljøet som vi har i Ålesund,
og, som statsråden sjølv var inne på,
dette at der er knutepunktet på området maritim
drift innanfor kystfart og offshore/supply. Når
det gjeld kapasiteten er det klart at dei nye krava som no er stilte,
vil føre til behov for større kapasitet når
det gjeld simulator på hurtigbåtsida
i Noreg.

Eg har to små spørsmål
til oppfølging: Kva tid kan vi vente ei klargjering av
dette? Og dernest håpar eg statsråden
er einig med meg i at Ålesund vil ha ein heilt spesiell plass når
det gjeld eventuell lokalisering av eit nytt tilbod.

  Eg tillèt meg å stille følgjande spørsmål
til samferdselsministeren:

«Helsepolitikarane i Møre
og Romsdal meiner rutekutta som Braathens varslar frå Molde
og Kristiansund, vil gjere det nesten umuleg for pasientar å kome
seg til Regionsjukehuset i Trondheim. Auka avgifter og andre kostnader
er sterkt medverkande til desse kutta. 

Når ein no ser dei alvorlege verknadene
av dette, både på helsesektoren og andre område,
kva initiativ vil statsråden ta for å motverke
denne uheldige utviklinga?»

  Eg takkar for svaret. Det blir mykje å svare
på i løpet av eit minutt, også i forhold
til førre spørsmål – dersom
eg får lov til å gjere det – for det
går litt på det same.

Dette å ha eit flytilbod, spesielt
mellom Kristiansund og Trondheim, er viktig. Hurtigbåt
er ei erstatning, men ikkje ei fullgod erstatning. Det er sagt at
andre selskap vil kunne kome inn på denne ruta, men då med
mindre fly og berre med ein avgang dagleg. Det er ikkje godt nok! Det
eg vil fram til, er dette med rammevilkåra for flyruter i
Distrikts-Noreg, som eg representerer. Dei er, som tidlegare sagt
i dag, ikkje gode nok. 

Samferdselsministeren burde ha sett litt nærmare
på kva Høgre har foreslått – og
det er eg nøydd til å kommentere heilt kort. Han
seier at passasjeravgifta har eksistert lenge, men det er vel ikkje
nokon grunn til å behalde ho. Den er pålagd
oss, men pålegget gjeld ikkje nivået. Høgre
vil redusere avgifta i år, og vi har også fremma
forslag om at ho skal avviklast i løpet av to år.
Kan statsråden vere med på at dette vil gagne
Utkant-Noreg?

  

(frå salen): 

President! Statsråden gjentok den
same feilen for andre gong. Kan eg få lov å korrigere
det?

