  Eg tillèt meg å stille følgjande spørsmål
til fiskeriministeren: 

«Ved kongeleg resolusjon av 5. februar
1954 er det i medhald i lov av 8. juli 1949 om produksjon, transport og
omsetning av agn gitt monopol for all omsetning av forskjellige
typar agn i dei tre nordlegaste fylka til          S/L
Fiskernes Agnforsyning.

Er statsråden samd i at det no bør
vurderast om dette monopolet er eit nødvendig verkemiddel
for å oppfylle intensjonane i lova, «å sikre
en rasjonell og forsvarlig agnforsyning»?»

  Eg takkar statsråden for svaret,
og eg er glad for at departementet no vil ta ein grundig gjennomgang
av regelverket her. 

Vi snakkar om ein marknad på fleire
tusen tonn i året. Som statsråden også var
inne på, har det skjedd store strukturendringar i dei 50 åra
som har gått sidan lova kom. Det eg fryktar, er at det
monopolet vi har i dag, vil kunne vere med og hemme ein effektiv
transport og ei effektiv omsetning og føre til høgare
prisar.

Det første spørsmålet
eg vil stille som oppfølging, er: Når reknar statsråden
med at arbeidet med gjennomgangen er ferdig? 

Det andre går på forholdet
til utanlandske fiskarar, for etter Fiskeridepartementet skal dette
monopolet også omfatta leveransar til utanlandske fiskarar,
noko eg synest er spesielt tvilsamt. Eg er ikkje sikker på om
dette blir ramma av EØS-reglane, men både når
det gjeld intensjonane med lova og når det gjeld den internasjonale avtala,
så er eg i tvil om det gjeld på dette området.
Eg vil gjerne vite korleis noverande statsråd ser på dette,
og om leveransar til utanlandske fiskarar også er omfatta
av dette monopolet?

