 : Eg tillèt meg å stille
følgjande spørsmål til kommunal- og regionalministeren:

«Det ser no ut til å vere
fleirtal i Stortinget for ein meir liberal politikk når
det gjeld å hente inn arbeidskraft landet treng frå utlandet.
Statsråden har uttalt til Dagsavisen 21. november 2000
at ho vil sjå på lovverket på ny. 

Vil statsråden ta initiativ til at
dei som allereie er i landet, for eksempel i samband med utdanning,
som skaffar seg jobb og som er sikra underhald og bustad, får
bli verande til spørsmålet om eventuelle endringar
i lovverk og praktisering er avklart?»

  Eg takkar for svaret, og er glad for at statsråden
vil gjere desse vurderingane.

Bakgrunnen for spørsmålet
er ei sak frå Volda der to søsken – utdanna
helsepersonell frå Filippinane – kom til Volda
for å ta eit ekstra år på skule. Dette
er folk som er ferdig utdanna, og som er arbeidskraft vi sårt
manglar i Noreg. Dei har også mange jobbtilbod. Det meiningslause,
synest eg, er at vi utviser folk vi treng, spesielt når
vi manglar kanskje 4 000–5 000 helsepersonell. 

Eg er fullstendig klar over at statsråden
ikkje kan kommentere denne spesielle saka i salen, men eg vil gjerne
på generelt grunnlag ha ei lita utdjuping frå statsråden. Eg
er sjølvsagt klar over at statsråden ikkje har
heimel til å suspendere det eksisterande regelverket, men
er det muleg å sjå på praktiseringa?
Er det muleg å unngå dei verste utslaga? Er det
muleg å unngå ein situasjon der vi utviser folk
vi sårt treng for å bygge ut norsk helsevesen?

