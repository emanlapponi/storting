 Design har vore ein viktig del av norsk næringsliv i uminnelege tider, og det har vore ein svært viktig del av det arbeidet som er gjort for å skape auka konkurransekraft.




Dei siste fire åra har bruken av design, som representanten Oppebøen Hansen sa, auka ganske sterkt. Dette fell saman med noko anna positivt, nemleg at vi dei siste fire åra har klart å snu den generelt negative utviklinga som norsk næringsliv var inne i. Og svært mykje går veldig bra i norsk næringsliv i dag. Det vil vere freidig å seie at det er politikarane som skal ha all æra for dette, for det vil vere langt frå sant. Vi har hatt ein internasjonal høgkonjunktur. Vi har hatt gode oljeprisar og sterk vekst i oljerelaterte næringar, men samtidig er det ingen grunn til å leggje skjul på at den politikken som har vore ført i Noreg dei siste åra, har vore sterkt medverkande til at næringslivet har hatt moglegheiter til å utnytte desse gode sjansane som konjunkturar og oljepris har gitt.




Når bl.a. interpellanten snakkar om kor viktig det er med ein aktiv næringspolitikk og ein politikk for innovasjon og nyskaping, er det eit syn som Høgre sjølvsagt deler fullt ut. Men det vi har sett så langt av den nye, aktive næringspolitikken for innovasjon og nyskaping, er ikkje noko anna enn direkte kutt i løyvingar i forhold til det som sentrum-høgre-regjeringa foreslo. Det er kutt til forsking og utvikling, kutt til fleire andre område innafor den næringsretta sektoren, milliardkutt til avskrivingsreglar, som også skal vere med på å stimulere til nytenking, nyskaping og nyinvestering i maskiner og utstyr.




Skal ein seie noko positivt – og det skal ein alltid gjere – så er det at Regjeringa ikkje kuttar på akkurat den posten som gjeld Designrådet. Den auken som statsråden nemnde, var det den førre regjeringa som foreslo, og den æra skal trass i alt den nye regjeringa og stortingsfleirtalet ha, at den auken ikkje blei reversert, men at vi fekk ein veldig flott auke i løyvingane til Norsk Designråd. Og det er viktig, sjølv om eg er heilt einig med representanten Kielland Asmyhr, som i førre innlegg sa at vi må passe oss så vi ikkje monopoliserer det arbeidet som blir gjort i norsk design, gjennom Designrådet, sjølv om dei gjer ein veldig viktig jobb.




Det meste av det som har vore nemnt i dag, er heilt sjølvsagde ting, som eg utan vidare kan slutte meg til. Det har vore lagt svært mykje vekt på produktdesign, litt mindre vekt, kanskje, på det som er endå meir i vinden, som er endå viktigare for den framtidige utviklinga, nemleg det som ein kallar interaksjonsdesign, altså den dialogen som må vere til stades mellom teknologi og menneske, noko som det blir undervist i i Noreg i dag, og som norske bedrifter i stadig sterkare grad gjer seg nytte av.




Det er prisverdig at interpellanten tek opp dette med design, men som den førre talaren er eg litt forbausa over at det ikkje kjem noko meir konkret enn at ein heile tida fortel at det har gått bra med design dei siste fire åra, at dette er viktig, og at dette må vi halde fram med. Om det er ein pakke som er løysinga, skal ikkje eg ha sagt, for som den førre talaren sa, og som eg sluttar meg heilt til, er det innhaldet i ein eventuell pakke som vil bety noko. Og det innhaldet må gå ut på å stimulere enkeltbedrifter og organisasjonar til å drive vidare det store og viktige arbeidet dei gjer for å få norsk design endå meir framover og endå betre integrert i produktutvikling og i produksjon i norske bedrifter.




