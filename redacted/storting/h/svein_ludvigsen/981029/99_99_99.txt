 Høyre er positiv til Riksrevisjonens engasjement overfor utviklingslandene. Vi har i hvert fall de to siste årene vært med på merknader som bekrefter det. Komiteen har f.eks. i Innst. S. nr. 181 for 1996-97, som gjelder årsmeldingen for Riksrevisjonen for 1996, sagt at komiteen forutsetter at Riksrevisjonen skal komme tilbake til Stortinget angående en eventuell opprettelse av et IDI-sekretariat i en egen sak. Den er nå kommet. 




Men Høyre er ikke helt tilfreds med at Riksrevisjonen valgte å legge frem saken slik den foreligger. For det første kan man nok diskutere hensiktsmessigheten av å fremme en sak med betydelige økonomiske konsekvenser nærmest parallelt med budsjettproposisjonen. Det ville etter mitt skjønn ha vært minst like riktig og hensiktsmessig at saken hadde blitt grundig utredet i budsjettproposisjonen under Utenriksdepartementets/Bistandsdepartementets budsjett og/eller Finans- og tolldepartementets kap. 51 Riksrevisjonen.




Jeg skal ikke ta for hardt i, men det er ikke helt bra at nettopp Riksrevisjonen legger frem en sak uten at de økonomiske konsekvensene er godt nok beskrevet i saksfremlegget, for det er faktisk slik at komiteen selv måtte ta initiativ til å få redegjort for de langsiktige budsjettvirkningene og kostnadene. Slikt ville nok ha fått – vil jeg tro – anmerkning fra Riksrevisjonen, hvis den hadde utøvet forvaltningsrevisjon overfor en annen statsetat.




Etter min mening tilligger det Riksrevisjonen å utvise særlig aktsomhet for at saksfremleggene er tilfredsstillende, ikke minst hva angår de økonomiske spørsmål. Det var de ikke, etter mitt skjønn, i Dokument nr. 3:14 for 1997-98 hva angår økonomien.




Jeg er enig med både Utenriksdepartementet og Bistandsdepartementet i at INTOSAI-engasjementet er god og effektiv utviklingshjelp. Derfor synes Høyre at det er riktig å bruke bistandsmidler til drift av så vel sekretariatet som til å finansiere prosjekter i samarbeid med andre land og organisasjoner. Vi er imidlertid bekymret for den fremtidige finansieringen og vil understreke at vår positive holdning til saken er fundamentert på at det også i fortsettelsen skal brukes bistandsmidler. Derfor kan ikke Riksrevisjonen eller UD neste år eller senere frigjøre seg fra det ansvaret og legge opp til en annen finansiering eller trekke uforholdsmessige ressurser ut av Riksrevisjonens ordinære aktivitet. I denne sammenheng henviser jeg til komitemerknaden som står på side 4, slik også saksordføreren gjorde. Der står det:







«Komiteen vil bemerke at arbeidet i regi av IDI er god utviklingshjelp, og det er derfor naturlig at det norske bidraget finansieres over Utenriksdepartementets budsjett. Komiteen forutsetter at dersom det skjer endringer i grunnlaget for finansieringen legges saken frem på nytt for Stortinget på en egnet måte.»




Det betyr i klartekst, slik også saksordføreren sa, at annen finansiering ikke kan komme på tale uten at saken fremmes for Stortinget på en egnet måte. Skulle forutsetningen for u-hjelpsperspektivet endres, vil også grunnlaget for IDI-engasjementet fra norsk side svikte. Her er det altså UD og NORAD som fortsatt er kilden for finansiering av drift og prosjekter.




Jeg vil nemlig sterkt fraråde at Norge påtar seg et ansvar som fritar andre land fra deres forpliktelser, eller at vi fra norsk side skulle drive et IDI-sekretariat ut fra – la meg kalle det – prestisjehensyn, finansiert over Riksrevisjonens ordinære budsjett og til skade for det arbeidet som Riksrevisjonen er satt til å gjøre. 




La meg også bare vise til komitemerknaden der Høyre sammen med resten av komiteen har tatt forbehold om budsjettbehandlingen nå i høst. Og med de presiseringene og under henvisning til den samlede komites innstilling anbefaler jeg at Riksrevisjonen overtar vertskapsrollen for IDI-sekretariatet.




 Jeg slutter meg til de utsagn som er kommet fra de to foregående talere om betydningen av både idretten og måten den finansieres på, og at dette selvfølgelig skal foregå i best mulige former.




Når jeg ber om ordet nå, er det egentlig mer for å gi en kort merknad om Riksrevisjonen og saken enn om rammetilskuddet til Norges Idrettsforbund. Jeg er enig med representanten Holten i at det egentlig ikke hadde gjort noe om denne saken aldri hadde kommet til Stortinget, for gjennom komiteens korrespondanse med Regjeringen er det klargjort at de nødvendige endringene i retningslinjene for oppfølgingen av idrettens bruk av spillemidler var vedtatt fire dager før Riksrevisjonen avgav sin innstilling til Stortinget. Med andre ord var det meste av de kritiske merknadene fra Riksrevisjonen fremmet for og akseptert av departementet og idretten, og nødvendige tiltak var iverksatt og akseptert før Riksrevisjonen avsluttet sitt arbeid, uten at det fremkommer i Dokument nr. 3:12 om undersøkelse av forvaltningen av rammetilskuddet. 




Jeg er altså tilfreds med at Kulturdepartementet har vedtatt nye retningslinjer for oppfølging av idrettens bruk av spillemidler, slik de beskriver i brevet til komiteen den 8. oktober 1998. Så for å være imøtekommende overfor Riksrevisjonen kan en kanskje si at nettopp undersøkelsen og arbeidet de iverksatte, har resultert i dette. Men jeg synes det er like klart at Riksrevisjonen bør vurdere om det er nødvendig å orientere Stortinget i enhver sak de griper inn i. Det er imidlertid ikke tvil om at Riksrevisjonens inngripen har bidratt til det positive resultatet som tross alt er kommet ut av dette, og som en innen idretten og departementet og vi er tilfreds med.




