 «Rikskonsertene har fordelt festivalstøtten
for 1999. I Nord-Norge er det sterk misnøye med at støtten
til landsdelen er gått ned. Mens de fleste festivaler får økt
støtte, er festivaler i nord ikke tilgodesett på samme
måte. Rikskonsertene påberoper seg forskriften
og tar ikke distriktspolitiske hensyn selv om kvalitetskravene oppfylles. 

Er statsråden enig i at ikke også distriktshensyn
skal tillegges vekt når festivalstøtten fordeles?»

  Jeg er litt usikker på om statsråden
egentlig svarte på spørsmålet mitt. Det
jeg er opptatt av, er om Rikskonsertene i Kulturdepartementets utarbeidete
forskrift har dekning for at det ikke skal tas distriktspolitiske
hensyn når man fordeler festivalstøtten. Det gjelder
ikke bare Nord-Norge. Men det er et faktum at når det er
fordelt støtte til 38 festivaler, har 30 fått økt støtte,
mens Nord-Norge totalt sett kommer dårligere ut enn det
vi har gjort tidligere. 

Til en stor festival som Nordlysfestivalen – som
nettopp er avviklet som en firedagers festival med klassisk musikk,
spunnet rundt Tromsø Symfoniorkester, og med en flokk frivillige
ildsjeler som har holdt på i tolv år – har man
altså ikke funnet rom for økninger i støtten
siden 1992. Dette er ett av mange eksempler. Og det er et matematisk
faktum at landsdelen kommer dårligere ut etter at Rikskonsertene
og departementet har utarbeidet en forskrift som jeg, ut fra det
Rikskonsertene sier, oppfatter slik at distriktspolitikk ikke er
tatt hensyn til.

Er ministeren enig i det?

  Jeg er overrasket over at kulturministeren
ikke entydig klarte å si fra at man skal påse at
hele landet skal komme godt ut av fordelingen, og at ikke ministeren
har forståelse for at det koster mer å frakte
Stavanger Symfoniorkester fra Stavanger til Tromsø enn
fra Sola til Sandnes. Det er en fraktutjevning på kultursiden
man egentlig burde bruke støtten til når kvalitetskriteriene
oppfylles. Det har man gjort ved festivalene i nord, i og med at
man har gitt støtte, men man har ikke vært villig
til å prioritere avstand og avstandskostnader i de strøkene
som ligger lengst unna Rikskonsertene.

Jeg må be statsråden om å se
på forskriften og instruere Rikskonsertene om å ta
distriktspolitiske hensyn så lenge kvaliteten oppfylles.
Hvis ikke, synes ikke jeg at Stortingets intensjoner om å bringe
kultur ut til flest mulig i landet, blir oppfylt.

