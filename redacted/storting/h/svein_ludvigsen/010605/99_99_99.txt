(ordfører for saken): 

Denne saken reiser i alle fall to viktige aspekter. 




For det første: Utbyggingen av feltene sgard, Visund og Jotun førte til rekordhøye kostnadssprekker. Kostnadene økte med ca. 19 milliarder kr fra PUD-estimatet til ferdigstillelsen. Dette er symptomatisk for den erfaring som er hovedinntrykket for Nordsjøen. Av i alt 32 feltutbyggingsprosjekter i løpet av 1990-årene ble faktisk 30 dyrere enn antatt i PUD. Altså er det et sentralt spørsmål å stille hvorfor og hvordan kostnadsberegningene er så til de grader ute av kontroll. Og dernest: Hvorfor har verken oljeselskapene eller myndighetene vært mer kritiske og analysert risikoene mer grundig for eventuelle økonomiske avvik?




Det andre aspektet som kan holdes opp, er knyttet til hvem som er ansvarlig for at PUD-estimatene skal være så kvalitetssikret at det unormale er kostnadsoverskridelser i størrelsesorden 10, 20, 30 og 40 pst., hvilket jo faktisk var tilfellet for de fleste av utbyggingene i 1990-årene. Er det Olje- og energidepartementet som skal holdes ansvarlig for dette, eller er det å «rette baker for smed»?




I denne saken har kontroll- og konstitusjonskomiteen vært mest opptatt av dette siste aspektet og i mindre grad overskridelsenes størrelse.




Undersøkelsene som Riksrevisjonen har gjennomført, viser at det har vært store svakheter ikke bare i planene, men også når det gjelder underlagsdokumentasjonen for både sgard, Visund og Jotun.




Olje- og energidepartementet peker på sin side på at myndighetene og utbyggerne har ulike roller, og at hvis man antyder ansvar der det egentlig ikke er – underforstått i departementet – forkludres samtidig beslutningsprosessene og mulighetene til forbedringer. Departementet mener at det er oljeselskapene og ingeniørselskapene som har kompetansen til å vurdere kostnadene under planlegging, prosjektering og utbygging.




Riksrevisjonen slår fast at undersøkelser viser at myndighetenes faktiske mulighet til å påvirke utbyggingsprosjekter først og fremst ligger i planleggingsfasen og når PUD skal godkjennes. Etter Riksrevisjonens mening har departementet et ansvar for å påse at alle vesentlige forhold omkring utbyggingsprosjektene er tilstrekkelig utredet, og at sentrale premisser for kostnadsberegninger er rimelige og realistiske. Komiteen er enig i det. Petroleumsloven og St.meld. nr. 2 for 1992–93 pålegger uten tvil myndighetene å etterspørre usikkerheten i estimatene i kostnadsoverslagene. 




Erfaringer viser imidlertid som jeg nevnte, at 30 av 32 utbygginger i 1990-årene førte til kostnadssprekker. Det er neppe bare dårlig kostnadskontroll som har ført til dette, men heller at teknologiutviklingen i offshore oljeindustri på mange måter er en konsekvens av at «veien blir til mens man går». Med andre ord: Kompliserte utfordringer under ekstreme klimatiske, geografiske og geologiske forhold og ikke minst dybdeforhold krever nye løsninger som må skreddersys der og da. Slik er hele den fantastiske norske offshoreindustrien utviklet.




I så måte har NORSOKs målsettinger om å redusere tids- og kostnadsbruken i prosjektene med 40–50 pst. sikkert vært et viktig og nødvendig incitament til nytenkning, teknologiutvikling og kostnadsreduksjoner. Men erfaringene er at når estimatene i PUD i sgard-prosjektet har kostnadskutt basert på erfaringstall fra NORSOK, var dette faktisk lite realistisk. På den annen side opplyser Statoil at selv om investeringene på sgard ble 13 milliarder kr høyere enn antatt, er likevel kapasitetskostnadene redusert med 50 pst. i forhold til hva det ville ha kostet med teknologi fra begynnelsen av 1990-tallet.




Riksrevisjonen kritiserer Olje- og energidepartementet når det gjelder myndighetenes ansvar for å påse at alle vesentlige forhold under utbyggingen av sgard, Visund og Jotun ikke var godt nok utredet, og at sentrale premisser for kostnadsberegningen ikke var rimelige og realistiske. Det er rimelig klar tale. Og ettertidens klare lys bekrefter utsagnet.




Utbyggingen på sgard-feltet er – og det synes jeg vi skal ta med oss – den største og mest komplekse på norsk sokkel til nå. Dette er verdens største feltutbygging under vann, med 57 brønner knyttet sammen med 300 km rør. Produksjonsanleggene over vann består av produksjonsskipet sgard A for olje, sgard B, som er en flytende plattform for gassproduksjon, og lagerskipet sgard C for kondensat. 




Fra år 2007 vil sgard-feltet alene ha en gassproduksjon tilsvarende 15 pst. av norsk gassproduksjon og 10 pst. av norsk oljeproduksjon. Med anleggene på Kårstø, landrør og rørledningen sgard Transport vil verdikjeden i sgard-prosjektet komme på ca. 60 milliarder kr. 




Det sier seg selv at utbyggerne, ingeniørene og myndighetene har stått overfor store utfordringer, som viste seg å kreve en rekke nye tekniske løsninger som man ikke var oppmerksom på fra starten av. Men problemet er – som Riksrevisjonen riktig peker på – at utbyggerne ikke tok høyde for den økonomiske usikkerheten da de leverte PUD, og at Olje- og energidepartementet ikke i tilstrekkelig grad fulgte opp intensjonene i petroleumsloven og i St.meld. nr. 2 for 1992-93, verken ved behandlingen av PUD eller senere, da kostnadene nærmest løp løpsk.




Kontroll- og konstitusjonskomiteen har konkludert med at ansvarsforholdene synes uklare, uten at vi dermed er særlig skarpe i kritikken. At det er uklarhet, bemerker også Riksrevisjonen i sin rapport. Også Olje- og energidepartementet innrømmer svakheter i sin saksbehandling hva angår manglende presentasjon av usikkerheten i kostnadsoverslagene. Komiteen er derfor enig med Riksrevisjonen i at det er viktig at ansvarsforholdene klargjøres bedre, og at det er behov for å se på dette med nye øyne i forhold til det som er beskrevet i St.meld. nr. 2. En samlet komite ber derfor Regjeringen på en egnet måte og innenfor en rimelig tid komme tilbake til Stortinget med en helhetlig vurdering av disse forholdene.




 Den beskrivelsen som statsråden har av de faktiske forholdene knyttet til disse kompliserte sakene, er vi ikke uenig i. Og når statsråden sier at utbyggeren har ansvar for kvaliteten i beregningen, og beskriver dette med usikkerhet, må jeg minne ham om det vi sier i innstillingen. Det er at Stortinget har forventninger til Regjeringen, nedfelt i petroleumsloven og i St.meld. nr. 2 for 1992-93. Derfor føler jeg at det ikke er tilstrekkelig når statsråden sier at de vil ta hensyn til Stortingets kritikk, som er nedfelt i denne innstillingen, i det fremtidige arbeidet. Det må foretas en grundig gjennomgang i departementet, i Regjeringen, av om de forhold og forventninger som er nedfelt i petroleumsloven og i St.meld. nr. 2, fortsatt skal være gjeldende og retningsgivende. I så fall må man i departementet legge mer vekt på usikkerheten og på en beskrivelse og vurdering av den. Jeg ber derfor om at statsråden oppfatter komiteen riktig dit hen at det på en egnet måte må bli en grundig vurdering av om petroleumsloven og St.meld. nr. 2 skal være retningsgivende, slik det er beskrevet i dag, eller om utviklingen i 1990-årene har vist at man bør legge andre kriterier til grunn. I så måte oppfatter jeg at Riksrevisjonens melding tar tak i de to sentrale dokumentene som jeg nå har nevnt, og i så måte er komiteen helt enig med Riksrevisjonen. Men vi er åpne for at utviklingen muligens har vært slik at det er grunnlag for å legge andre kriterier til grunn i departementets behandling av PUD og senere endringer i utbyggingsprosjekter. 




Jeg vil bare ha statsrådens bekreftelse på at vi er enige om at Stortinget skal få seg forelagt en sak om det vi har beskrevet her.




(ordfører for saken): 

Nå har jeg vært så ofte oppe på denne talerstolen at man kanskje burde sitere sangen «You made my day».




Men vi skal inn på noe alvorlig, nemlig EOS-utvalget, som gjennom sin fem års funksjonstid har vist seg som et nyttig og viktig organ for Stortinget.




Kontrollen av Forsvarets etterretningstjeneste, Politiets overvåkingstjeneste og Forsvarets sikkerhetstjeneste som EOS-utvalget utfører, er kommet inn i rutiner og praksis som på en god måte ivaretar det parlamentariske behovet for kontroll og samtidig tjenestenes spesielle behov for trygghet hva angår kilder og tjenestemennenes sikkerhet så vel som rikets sikkerhet.




Derfor er også EOS-utvalgets mandat vidt utformet, og Stortinget har nettopp evaluert ordningen i forbindelse med Innst. S. nr. 225 for 2000-2001 fra Stortingets presidentskap. Her slår Presidentskapet fast at EOS-utvalgets kontroll med tjenestene, slik den er beskrevet i årsmeldingen og i den evalueringsuttalelsen EOS-utvalget gav til Stortingets presidentskap den 29. november i fjor, må sies å ha oppfylt de intensjonene Stortinget hadde da kontrolloven og instruksene ble vedtatt i 1995.




Kontroll- og konstitusjonskomiteen er enig i dette, også etter at årsmeldingen for 2000 er behandlet.




EOS-utvalgets mandat gir fleksibilitet, og det er også nødvendig fordi de tre tjenestene har ganske ulike oppgaver. Men alle tre har det til felles at de er tillatt å bruke virkemidler som er utelukket i andre deler av samfunnet. Det stiller dermed også spesielle krav til tjenestene og deres holdninger til demokratiets spilleregler. På den ene siden er samfunnet avhengig av det vern som de hemmelige tjenestene er satt til å forvalte, men deres aktivitet og holdninger skal likevel være underlagt demokratiets grunnleggende verdisyn. Erfaringene fra Stortingets behandling av Lund-kommisjonen fikk da også den konsekvens at Stortinget opprettet sitt eget kontrollutvalg, hvilket understreker at tjenestene skal være under parlamentarisk kontroll.




EOS-utvalget skal for sin del se til at alle tre tjenester ikke begår urett mot noen enkeltpersoner, og at tjenesten ikke tar i bruk mer inngripende tiltak enn nødvendig. Her ligger det selvsagt mulighet for feil bruk av skjønn og virkemidler, særlig fordi aktiviteten til Forsvarets overkommando/Sikkerhetsstaben og POT jo i sin natur oftest er individorientert. Det er derfor EOS-utvalgets oppgave å se til at rettssikkerheten for enkeltindividet er betryggende ivaretatt, og at tjenestenes virksomhet drives innenfor rammen av gjeldende lover og direktiver.




Komiteen registrerer at EOS-utvalget i årsmeldingen har tatt opp to saker som dreier seg om tilbakekallelse av sikkerhetsklarering i Forsvarets sikkerhetstjeneste. Begge sakene omhandler to sivilt ansatte – den ene tilbakekallelsen har skjedd på grunn av flere påståtte brudd på dokumentsikkerheten, den andre på grunn av negative opplysninger fra enkeltpersoner, som for øvrig betinget seg anonymitet, om den ansattes hederlighet og lojalitet.




Kontroll- og konstitusjonskomiteen har ikke forutsetning for – ei heller er det vår oppgave – å opptre som dommer eller skille mellom rett og galt med hensyn til om sikkerhetsklareringen skulle vært gitt eller ei. Men det sier muligens noe om manglende kvalitetssikring i FO/S at de har gitt sikkerhetsklarering til personer som de selv senere mener de ikke har tillit til.




I så måte er det relevant å spørre hvilke reaksjoner ledelsen iverksatte overfor de ansvarlige i egen etat som viste seg å ha utført slett arbeid med sikkerhetsklareringen. Slik saken er fremstilt i EOS-utvalgets årsmelding, er det snublende nær å konkludere med at FO/S har løst personalproblemer ved bruk av sikkerhetsklarering. Slik skal det i så fall ikke være, og dette er en kritikk fra Stortingets eget kontrollutvalg som jeg hadde forventet ble tatt mer alvorlig både i Forsvarets overkommando og i Forsvarsdepartementet.




Etter komiteens mening er FOs praksis i disse to sakene sterkt kritikkverdig, fordi FO overfor egne ansatte ikke i tilstrekkelig grad har ivaretatt hensynet om ikke å begå urett mot enkeltindivider, og ikke benytte mer inngripende midler enn nødvendig. Det holder nemlig ikke for FO/S, FO eller Forsvarsdepartementet å bruke den generelle begrunnelsen om hensynet til rikets sikkerhet for å overkjøre ansatte som de av saklig godtagbare grunner ønsker å ta ut av tjenesten, desto mer som det i disse to sakene godt kan stilles flere spørsmål enn det er gitt svar. I den ene saken opplyser EOS-utvalget at det i brev fra flere av den oppsagtes kolleger står anført at klareringssaken neppe var reist ut fra sikkerhetshensyn, men at det lå andre motiv bak. Dette er så alvorlige påstander at jeg går ut fra at også FO/S innser at de er tjent med å få saken belyst i sin fulle bredde. EOS-utvalget opplyser at de ennå ikke har tatt stilling til en anmodning fra den oppsagte om å foreta ytterligere undersøkelser. På bakgrunn av kontroll- og konstitusjonskomiteens merknader er min konklusjon at alle parter vil være tjent med en full gjennomgang, og med at eventuell urett blir rettet opp. Også personalpolitiske hensyn taler utvilsomt for det.




Også i den andre saken sier EOS-utvalget at en fant saksbehandlingen hos klareringsmyndigheten klart kritikkverdig. Kontroll- og konstitusjonskomiteen slutter seg til EOS-utvalgets syn i begge sakene.




Sakene illustrerer at avgjørelsen om sikkerhetsklarering kan ha meget alvorlige konsekvenser, og at det derfor også er helt nødvendig å stille strenge krav til saksbehandlingen. Faktisk bør tjenester med en kultur preget av generelt nødvendig lukkethet vise særlig aktsomhet. Også ansatte i de hemmelige tjenestene skal ha sikkerhet for saklig oppsigelse og arbeidervern.




I disse to sakene burde FO/S helt klart vist større ansvarlighet overfor to ansatte som vitterlig var sikkerhetsklarert, når innsigelser mot denne avgjørelsen ble fremsatt. Både EOS-utvalget og kontroll- og konstitusjonskomiteen mener FO/S og Forsvarsdepartementet har håndtert sakene heller lite heldig, og de burde gitt de to ansatte innsyn i saksdokumentene så langt dette var forsvarlig uten å komme i konflikt med hensynet til rikets sikkerhet eller tvingende regler om taushetsplikt. Med andre ord: FO/S og departementet burde gitt de to ansatte en reell anledning til å fremlegge sin sak før sikkerhetsklareringen ble trukket tilbake.




Kontroll- og konstitusjonskomiteen er enig med EOS-utvalget i at grunnleggende rettssikkerhetshensyn tilsier dette. Jeg kan ikke se det annerledes enn at FO/S har brukt en generelt restriktiv holdning mot innsyn som et skalkeskjul for dårlig personalpolitikk. Dermed intet konkludert om sikkerhetsklareringen burde vært gitt og senere trukket tilbake, det er saksbehandlingen jeg og komiteen har vært opptatt av i denne omgang.




Dermed kunne jeg ha avsluttet, men saken har fått et etterspill i media. Dagsavisen har omtalt sakene i flere artikler, og avisen gjentar det gamle filosofiske spørsmålet om hvem som skal vokte vokterne. Jeg forstår hvilken fortvilelse som ligger bak utsagnet i Dagsavisen 16. mai, hvor den ene oppsagte sier:







«Som utdannet jurist og som menneske oppleves dette som en ren inkvisisjon. Jeg føler meg rettsløs.»




Sterke ord, som jeg oppfatter som en sterk anklage så vel som et rop om hjelp. Jeg forutsetter at EOS-utvalget ikke har sagt sitt siste ord i denne saken.




For øvrig leser jeg med betydelig overraskelse uttalelsen i Dagsavisen 18. mai fra Forsvarets overkommandos pressetalsmann, Per Høiby, som sier at det er Forsvarsdepartementet som får kritikk fra EOS-utvalget, og ikke Forsvarets overkommando.




Pressetalskvinne Kirsti Skjerven i Forsvarsdepartementet sier på sin side i den samme avisen:







«Vi erkjenner ikke at vi har gjort noe galt».




Dette lyder som ansvarsfraskrivelse. Pressetalskvinne Skjerven i Forsvarsdepartementet innrømmer at hun ikke har tatt seg bryet med å lese Innst. S. nr. 235 for 2000–2001 fra kontroll- og konstitusjonskomiteen. Jeg håper at statsråden kan avkrefte at departementet lider av lesevegring i forhold til innstillinger fra Stortingets kontrollkomite. I så fall har departementet et problem statsråden må gjøre noe med straks. Statsråden har uansett et problem når hans pressetalskvinne i avisintervjuet sier at nåværende statsråd Godal ikke har noe behov for en politisk kommentar fordi det var en annen regjering som satt da sikkerhetsklareringen ble behandlet. For å være ærlig: Jeg skvatt i stolen da jeg leste pressetalskvinne Skjervens kommentar. Og la meg legge til: Når Forsvaret er gitt stor makt innenfor demokratiets ramme, må også Forsvaret være både lydhør og ydmyk for kritikk fra dem som er satt til å være demokratiets voktere og Forsvarets overordnede. Dessverre har både Forsvarets overkommandos og Forsvarsdepartementets talspersoner i denne saken etter mitt skjønn vist sviktende samfunnsforståelse.




Jeg håper statsråd Godal har et annet syn enn det departementets pressetalskvinne har, og jeg avventer en klargjøring fra forsvarsministeren på tre punkter:










om det er slik at statsråden anser seg fritatt for å svare på forhold hans departement har vært involvert i før sin tiltredelse







om statsråden innser at både EOS-utvalget og kontroll- og konstitusjonskomiteen faktisk kritiserer saksbehandlingen i disse to konkrete personalsakene







og sist: Hva vil statsråden foreta seg i sakens anledning?




