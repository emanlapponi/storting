 «Rekrutteringen til fiskeryrket
er en utfordring også for myndighetene. For eksempel har
en 22-åring fra Senja drevet fiske på egen båt
i 5 år uten å få fartøykvote.
Det betyr at han må fiske på maksimalkvoteordningen,
og har dermed langt dårligere rammevilkår enn
fiskere flest. Slikt oppfattes naturlig nok som svært urettferdig.

Vil statsråden gjøre noe
for å sikre at de som har vist at de vil bli fiskere nesten
uansett vilkår, også får fartøykvoter
i løpet av 2000?»

  Kvoteregimet er en alvorlig fiskeripolitisk
utfordring, og det er en trussel mot Regjeringen, særlig
når det håndheves på en så restriktiv
måte som det statsråden her gav uttrykk for. 

Det er jo slik, som statsråden sier,
at de som er i næringen, ønsker at ikke flere
skal få være med. Men Troms Folkeblad kan altså fortelle
om Håvard Pettersen fra Senja som har rodd fiske siden
han var 17 år, og som nå har vært i næringen
i fem år og investerer i en båt til 1,6 mill. kr.
Det er ikke så mange ungdommer som viser slikt initiativ
og slik evne til å være i næringen på så dårlige
rammevilkår, og da blir jeg litt oppgitt når statsråden blir
så firkantet – hvis det er et parlamentarisk uttrykk – at
han ikke ser at her er det en liten gruppe unge mennesker som norsk
fiskerinæring trenger sårt, og da vil ikke de
være med på å sprenge ordningen med kvoteregimet. 

Jeg er klar over at allmenningen er stengt,
men det må gå an å gå ned i
departementet og vurdere på nytt om ikke denne lille gruppen
av ungdom som næringen trenger, kan få en fleksibel
ordning som gjør at de får like gode rammevilkår
som de som har vært i næringen lenge, og som er
i stand til å kjøpe seg båter med kvote.

  Jeg er svært opptatt av rekrutteringen
til fiskerinæringen, og jeg vet ikke om jeg skal si meg
tilfreds med at statsråden har en løpende vurdering,
for mens statsråden har en løpende vurdering er
jeg redd for at ungdommen ikke velger fiskeryrket fordi det er for
vanskelig å komme inn. Det kan umulig være slik at
norsk fiskerinæring og kvoteregime vil bli ødelagt fullstendig
hvis man åpner for at den lille gruppen av ungdom som har
vist over tid at de er villig til å satse på denne
næringen – og som næringen og distriktene
trenger så sårt – nå slipper
innenfor systemet. 

Jeg ber statsråden om ikke bare å ha
en løpende vurdering, men faktisk om å løpe
ned i departementet og se på om ikke gruppen vi snakker
om for rekruttering, er langt, langt mindre enn de 3 000
som han viser til. Det er etter mitt skjønn en relativt
liten gruppe unge mennesker vi her snakker om, som har vist at de
vil være i næringen nærmest uansett,
og da syns jeg ikke at de som har vært lenge i næringen,
skal få lov til å stenge dem ute. Jeg legger merke
til at Kystfiskarlaget i hvert fall er positiv til at vi skal øke
rekrutteringen. 

