 La meg aller først bare som en kort kommentar til innlegget fra Robert Erikson fra Fremskrittspartiet bemerke at han må jo totalt ha misforstått hva denne interpellasjonen dreier seg om, men det bekrefter jo i så måte Fremskrittspartiets mangel på politikk i så vel bistandsspørsmål som miljøspørsmål.




La meg deretter uttrykke glede over at statsråden deler Høyres oppfatning når det gjelder de miljøutfordringer vi står overfor i nord. Men da er det viktig, som interpellanten understreket, at statsråden i tillegg er villig til å la dette munne ut i konkret og mer offensiv handling, ikke minst fordi det er bred enighet i Stortinget om at en bedring av miljøsituasjonen på Kola også er i Norges interesse. Miljøsituasjonen er alvorlig, og det er i norsk interesse å hindre at den forverres, også på steder som geografisk ligger lenger borte fra våre nærområder. 




På Kolahalvøya finnes det mellom 70 000 og 80 000 brenselselementer, og lagringen av brukte elementer er et stort problem. Det er i denne forbindelse bekymringsfullt at Russland for et år siden startet planleggingen av å ta imot 10 000 tonn radioaktivt avfall for å tjene penger til statskassen. Dette avfallet skulle lagres på Majak, der det allerede fins minst 44 000 brukte brenselselementer, 26 000 kg plutonium og 200 deponier med en halv million tonn fast radioaktivt avfall. Majak er kanskje det mest forurensede område i verden. Situasjonen ville ikke bli bedre dersom Russland nå skulle ta imot ytterligere avfall. 




Norske myndigheter har samtidig bidratt til å finansiere frakt av avfall fra Kolahalvøya til Majak i jernbanevogner. Dette prosjektet er finansiert gjennom den bilaterale avtalen mellom Russland og Norge om atomsikkerhet. Jeg vil derfor spørre statsråden: Hvordan står denne saken i dag, og på hvilken måte vil norske myndigheter sørge for at bruk av norske miljøpenger ikke bidrar til å forverre situasjonen?




