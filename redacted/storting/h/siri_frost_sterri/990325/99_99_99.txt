 Jeg vil starte med i all hovedsak å gi tilslutning til første del av det saksordfører Blankenborg uttrykte i denne saken. Når han kommer til det han omtaler som et spill om budsjettet, vil jeg dog ta skarp avstand fra både den begrepsbruk og den beskrivelse han gir. Det vil jeg komme nærmere tilbake til.




Jeg vil imidlertid vise til den debatten vi hadde i Stortinget den 10. mars i år, på bakgrunn av interpellasjonen som ble reist av Svein Ludvigsen til utenriksministeren, om den humanitære situasjonen i Nordvest-Russland. Interpellanten fremmet der på vegne av Høyre et forslag om å be Regjeringen komme tilbake i revidert nasjonalbudsjett med gjennomgang av behovet for humanitær bistand til Nordvest-Russland. Forslaget ble oversendt Regjeringen uten realitetsvotering. 




I den samme debatten forhåndsvarslet jeg at Høyre i den saken vi nå har til behandling, ville foreslå å styrke bevilgningen med 50 mill. kr utover til de 100 mill. kr Regjeringen allerede har forslått. Disse midlene er forutsatt benyttet til å styrke vår humanitære innsats i Nordvest-Russland. Jeg tar med dette opp forslaget.




I innstillingen blir det fra Arbeiderpartiet og SV påpekt at Høyre med sin subsidiære stemmegivning var med på å redusere bevilgningen under budsjettkap. 197 til 55 mill. kr, og det var jo dette hr. Blankenborg forsøkte å omtale som et spill. Realiteten – bevilgningsreduksjonen – er riktig, men samtidig vil jeg fra budsjettdebatten minne om at utgangspunktet i Høyres budsjettforslag var å bevilge 120 mill. kr til prosjekter i Sentral- og Øst-Europa og 80 mill. kr til humanitær hjelp i Nordvest-Russland. Det var på bakgrunn av forsikringer fra Regjeringen på tre punkter at Høyre gjennom subsidiær stemmegivning fant å akseptere bevilgningsreduksjonen. For ordens skyld vil jeg repetere de tre forutsetningene som Høyre hadde lagt til grunn: 1) Det ville være vanskelig, for ikke å si umulig, å utnytte en høyere bevilgning i 1999. 2) Tilsagnsrammen på 200 mill. kr, som gir departementet mulighet til å forplikte seg til å bevilge midler, ville være tilstrekkelig til å videreføre arbeidet med atomsikkerhet på Kola. 3) Bevilgninger og tilsagnsramme skal til sammen gi grunnlag for å holde uendret aktivitetsnivå i 1999. 




Utenriksministeren bekreftet at disse forutsetningene lå til grunn og lovte å komme tilbake med forslag om tilleggsbevilgning dersom disse forutsetningene ikke ville holde. Det har han nå gjort, og for det fortjener han honnør – selv om jeg på Høyres vegne finner det noe kritikkverdig at Regjeringen skyver problemet med budsjettinndekning her, som på enkelte andre områder, foran seg til revidert nasjonalbudsjett. Det er også bekymringsfullt at utenriksministeren på spørsmål fra komiteen om tilleggsbevilgningen på 100 mill. kr vil være tilstrekkelig for 1999, bl.a. svarer:







«Utenriksdepartementet vil innenfor den foreslåtte tilleggsbevilgning på 100 mill. kroner videreføre den humanitære bistanden fram mot sommeren. … Skulle det imidlertid vise seg at situasjonen igjen blir ekstraordinært vanskelig, vil Regjeringen komme tilbake til spørsmålet på grunnlag av en eventuell fornyet offisiell anmodning om hjelp fra russisk side.»




Jeg forutsetter derfor at Regjeringen i revidert nasjonalbudsjett for det første vil følge henstillingen fra Høyre om å foreta en grundig gjennomgang av behovet, og medvirke til at gode prosjekter som er i gang, eller som bør iverksettes, ikke stopper opp på grunn av pengemangel. Dernest mener jeg nok at Stortinget allerede i dag burde vedta Høyres forslag om ytterligere å øke bevilgningen med 50 mill. kr – noe bare SV har varslet at de vil støtte. Jeg har imidlertid merket meg sentrumspartienes vilje til å øke bevilgningen dersom dette skulle være nødvendig, ved behandlingen av revidert nasjonalbudsjett. Og i så måte har jeg også merket meg utenriksministerens svar, som jeg nettopp siterte fra, hvor han også antyder det samme. Så la meg derfor allerede nå, slik at jeg ikke må ta turen opp en gang til før vi går til votering, gjøre om forslaget fra Høyre til et oversendelsesforslag.




