  Jeg har følgende spørsmål
til helseministeren:

«Utenriksministeren sa i sin Europa-redegjørelse
    19. januar 1999 at blant annet EU-direktivet om tilsetningsstoffer
i barnemat er uakseptabelt for Norge, og antydet en mulig bruk av
vetoadgangen. Nå er det fremkommet at ernæringsmyndighetene
mangler kunnskap om kostholdet til norske småbarn og vil
igangsette en landsomfattende kartleggingsundersøkelse. 

Hva er da begrunnelsen for Regjeringens standpunkt til
dette direktivet?»

  Jeg takker for svaret, selv om jeg er noe
forundret over det. Bare for å vise ett eksempel fra den
arbeidsgruppen som helseministeren refererte til, siterer jeg følgende:

«Inntaket
av vitamin B vil for en stor gruppe barn, selv uten bruk av tran/vitamin
D-tilskudd, kunne komme opp på et nivå som er
forbundet med økt risiko for vitamin D-toksisitet hos spedbarn,
og som derfor må anses som helsemessig meget uheldig.»

Nå sier Ernæringsrådet
at de bl.a. har til hensikt med denne undersøkelsen å finne
ut om toåringer får i seg nok av D-vitaminer,
og de frykter også for at småbarna kan få for
lite jern i seg.  Jeg er derfor glad for at man nå setter
i gang en landsomfattende undersøkelse for å få et
sikrere faktagrunnlag for å kunne gi råd videre,
men jeg er meget forbauset over at Regjeringen for sin del mener
at det som foreligger til nå, er tilstrekkelig til å vurdere
bruk av veto.

