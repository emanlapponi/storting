  Jeg har følgende spørsmål
til helseministeren:

««Barna kan bli vitaminforgiftet» er
overskriften på et oppslag i Nationen 17. januar 2000 som
gjelder advarsel fra Statens råd for ernæring
og fysisk aktivitet mot å godta EUs barnematdirektiv. «Grensen
mellom anbefalt inntak av vitamin D og forgiftning er relativt liten»,
heter det i oppslaget. 

Hvordan vurderer statsråden de norske
innvendingene overfor EU sett i lys av Tines lansering av ny lettmelk
tilsatt vitamin D?»

  Utgangspunktet statsråden tar, nemlig
at beriking av mat skal være et rent nasjonalt anliggende,
kan synes tilforlatelig, men også statsråden bør
erkjenne at EØS-avtalen som gjør Norge til en del av det
indre marked, en avtale Kristelig Folkeparti for øvrig
stemte for, ikke uten videre gir aksept for et slikt utgangspunkt
fra det enkelte lands side. Følgelig skal det sterke grunner
til, fra norsk side, å få medhold i EU for å kunne
unntas fra berikingsdirektivenes bestemmelser. Det vil da være
viktig at det ikke kan reises tvil om motiver bak innvendingene
fra norsk side. Det må ikke kunne reises tvil om hvorvidt
beskyttelse og favorisering av norskprodusert mat kan være
et motiv fra norsk side. Ser statsråden at dette nå lett kan
bli en innvending fra EUs side? Og er det slik at norske fagmiljøer
er bedre enn fagmiljøene i Europa, som ikke har innvendinger
mot ekstra D-vitamin?

  Jeg velger å overhøre de
antydninger som lå i den siste bemerkningen fra statsrådens
side. Jeg skal heller ikke røre mer ved utgangspunktet
for spørsmålet, men håpe at statsråden
da kan ha en god sak overfor EU, for jeg tror vi uansett vil være
enige om at i den grad vi ikke ønsker å slutte
oss til direktiver, så bør vi ha sterke og gode
argumenter imot fra norsk side.

Men jeg undres likevel lite grann på om
ikke også statsråden etter hvert ser, med det
utvalg av matvarer av ulik opprinnelse som også har funnet
veien til butikkhyllene i Norge, at det nå kan
være grunn til å foreta en gjennomgang av vår
tradisjonelle norske forbrukerpolitikk og legge sterkere vekt på en
grundig og forståelig merking av matvarer, slik at forbrukerne
kan gjøre sine valg, fremfor at myndighetene fortsatt skal
bestemme hva som skal være riktig og sunn mat.

