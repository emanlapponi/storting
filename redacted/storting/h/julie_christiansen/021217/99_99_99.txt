 Selv om det i denne saken foreligger en enstemmig innstilling, vil jeg gjerne kort få redegjøre for komiteens behandling av denne saken.




Proposisjonen fra Regjeringen er todelt, og komiteen har valgt å behandle de to delene hver for seg. Del I omhandler Norges deltakelse i den 13. kapitalpåfyllingen i Verdensbankens utviklingsfond for de fattigste land, Det internasjonale utviklingsfondet, IDA. I Del II har Regjeringen gitt den bebudede generelle redegjørelsen om Verdensbanken og Norges rolle i bankens styrende organer og virksomhet.




På bakgrunn av forhandlingene om den 13. kapitalpåfyllingen har Utenriksdepartementet uttrykt ønske om at kapitalpåfyllingen blir vedtatt i inneværende år, et ønske en samstemmig komite har valgt å etterkomme.




Når det gjelder kapitalpåfyllingen, har Norge gjennom forhandlingene akseptert å øke sin andel av denne. Norges andel er nå på 1,52 pst., som for hele treårsperioden utgjør godt over 1,7 milliarder kr. Bakgrunnen er at IDAs utlånspolitikk de siste ti årene har utviklet seg raskt og i dag i stor grad er i overensstemmelse med norsk utviklingspolitikk.




Norge har også akseptert at de årlige gjeldsbrevene som utgjør det norske IDA 13-bidraget, skal kunne innkasseres umiddelbart etter utstedelse av Det internasjonale utviklingsfondet. Den merverdi dette representerer, er beregnet til om lag 243 mill. kr, noe som vil være et viktig ekstraordinært bidrag for å møte konsekvensene for de fattigste landene av den internasjonale økonomiske nedgangen etter 11. september 2001. Men det ble noe knapp tid i høstsesjonen til en tilstrekkelig grundig behandling av proposisjonens Del II, som jo inneholder en omfattende gjennomgang av Verdensbankens politikk og virksomhet. Komiteen vil derfor komme tilbake med en egen innstilling om Del II, som vil bli behandlet som egen sak tidlig i vårsesjonen 2003.




