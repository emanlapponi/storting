 Da registrerer jeg at dette er det siste spørsmålet i den ordinære spørretimen i denne sesjonen, så litt historisk er det, selv om det kanskje ikke er så mange basuner rundt oss.


Spørsmålet er rettet til samferdselsministeren:


«Spørsmålet gjelder KVU-avklaring for E39-traseen Moa–Bergsøya. Etter KS1 har KVU-en ligget til behandling i Samferdselsdepartementet siden i fjor høst. Statsråden har uttalt i media at avklaringen ville komme i løpet av våren. Det er full samstemmighet mellom KVU, KS1 og lokale/regionale politiske vedtak når det gjelder fjordkryssingen, Møreaksen. Dette burde derfor være en enkel sak for departementet. For å komme videre i planleggingen av prosjektet må vi ha en KVU-avklaring herfra.


Når vil vi få en avklaring på denne KVU-en?»


