 Jeg tillater meg å stille følgende
spørsmål til kulturministeren:

«Stortinget vedtok 26. mai 2000 endringer
i åndsverkloven hvor retten til å kreve vederlag
og avgift for offentlig framføring av fonogrammer ble utvidet.
Så langt har ingenting skjedd. 

Vil statsråden sette fortgang i arbeidet
med å godkjenne Gramo som oppkrevings- og fordelingsorganisasjon (jf. åndsverkloven § 45
b) også for offentlig fremføring av fonogrammer,
slik et klart flertall i Stortinget gav uttrykk for?»

  Jeg takker kulturministeren for svaret. 

Jeg la merke til at hun sterkt vektlegger de
interne forhold i Gramo. Vi er alle kjent med at det har vært
turbulens både i GramArt og i Gramo, men dette er nå brakt
i orden – det skjedde i høst. 

Dette stortingsvedtaket ble fattet den 26.
mai, og jeg vil minne kulturministeren på at alle unntatt
Arbeiderpartiet da var med på merknaden om at Gramo skal
ha avgjørende innflytelse på hvem som skal kreve
inn Gramos vederlag. Selv sa kulturministeren i debatten at hun
selvsagt skulle følge opp Stortingets vedtak, og at det
var naturlig at Gramo har en avgjørende rolle i dette. 

Når det gjelder den videre oppfølging,
lurer jeg på når kulturministeren ser for seg
en avklaring. Og er det slik at Fond For Utøvende Kunstnere
er styrt direkte av departementet – slik det ble hevdet
overfor meg – når det gjelder de forhandlingene
som nå pågår?

  Jeg tror ikke vi kommer så veldig
mye lenger i dag. Men jeg synes det er interessant at statsråden
så sterkt betoner at det er interne forhold i Gramo som
har vært hindringen. Gramo sier det stikk motsatte, at
det er motvilje fra departementets side, mot å respektere
stortingsflertallets klare ønske om at det er Gramo som
skal være oppkrevingsorganisasjon for egne midler. 

Jeg vil oppfordre statsråden til å gå sterkere
personlig inn i denne saken og se til at de reglene og den praksisen som
det nå er strid om, blir brakt i orden. For det som skjer,
er at millioner av kroner som norske plateartister og kunstnere
kunne ha fått tilgang på, ikke kommer inn på bok
fordi det nye regelverket ikke er på plass. Bakgrunnen
for dette er at vi ventet i fire-fem år med å vedta et
EU-direktiv. Så norske artister og kunstnere har tapt millioner
av kroner på sendrektighet i denne saken.

