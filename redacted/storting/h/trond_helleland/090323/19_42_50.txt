 (ordfører for saken): Det er en glede som saksordfører å kunne legge fram en svært
                  ordknapp og enstemmig innstilling om å bygge ny bru over Øvre Sund i Drammen, som
                  er en del av Vegpakke Drammen, en veipakke som har omskapt en hel by – som gjorde
                  at Finansavisen for to år siden skrev at Drammen hadde gått fra å være harry til å
                  være hot, som har gjort at Drammen har kunnet ta tilbake elven og sørget for en
                  utvikling som gjør byen mer attraktiv, og som har gjort at Drammen har fått den
                  ene prisen etter den andre for miljø, byutvikling osv. 

Det har vært en enorm utvikling i byen, til beste for innbyggerne, etter at
                  Vegpakke Drammen kom og visjonære politikere i bystyret i Drammen la fram en plan
                  som kunne omdanne byen fra å være en trafikkmaskin til å bli en miljøby. Det er
                  nok å tenke på at E134 var en av de få europaveiene som hadde innkjørsel direkte
                  inn i et parkeringshus, slik som det var gjennom Drammen, der altså trafikken
                  vestover gikk på oversiden av Bragernes torg og østover på den andre siden av
                  torget, nede ved elven. 

Så nå får vi på plass Øvre Sund bru. Det er en liten kostnadssprekk her. Det har
                  vært gjort forsøk på å bringe kostnadene ned, men Stortinget gir naturligvis sin
                  tilslutning til å komme i gang med dette arbeidet, for, som det står i
                  saksframlegget, det er viktig å komme i gang «før vårflaumen set inn». Dette
                  vedtaket gjør at en nå kan komme i gang med å få på plass denne brua så fort som
                  mulig. 

Jeg har likevel lyst til å minne om at det fortsatt gjenstår elementer i Vegpakke
                  Drammen som ikke er løst. Det er saker som en må komme tilbake til i andre
                  sammenhenger. Men i dag er det en god dag for dem som har slåss for denne
                  veipakken, og som ser – riktignok noe på overtid – at nå blir vedtakene oppfylt av
                  Stortinget. 

