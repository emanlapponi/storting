  Jeg er i hvert fall glad for det siste som
ble sagt, at ministeren ville sende en anmodning til fylkeskommunene
om å ta dette på alvor. Jeg vet at enkelte fylker
har gjort det, og de har klart å få til at der
det er separate skoleruter, foregår det i trygge former.

Men det som er utfordringen her, er jo at vi
som stortingspolitikere og ministeren som minister
vedtar en rekke trafikksikkerhetsregler. Jeg vet at det f.eks. ikke
har vært én dødsulykke
med småbarn i bil de siste årene på grunn
av barneseter/sikring i bil. Når det gjelder turbusser,
vet vi at her er det nå påbudt med setebelter.
Når kommunestyret i Sigdal, for øvrig en senterpartistyrt
kommune, nå har vedtatt å be om mer støtte
til trafikksikkerhet for seksåringene på fylkesveiene,
og når barna i Øvre Eiker blir kastet hulter til
bulter ved bråstopp, synes jeg det er rart at ministeren ikke
ser mer alvorlig på det. Vi er enige om det kommunale selvstyre,
men barnas sikkerhet burde gå foran.

