 Jeg vil stille følgende spørsmål
til kirke-, utdannings- og forskningsminister Trond Giske:

«Dersom Kreftplanen skal gjennomføres,
vil det være stor etterspørsel etter bl.a. radiografer.
Høgskolen i Buskerud, avdeling for helsefag i
Drammen, ønsker å sette i gang radiografutdanning.
De har inngått en intensjonsavtale med Radiumhospitalet
om faglig og praksisrelatert samarbeid, og har full støtte
av Helseregion Sør. Høgskolen i Buskerud søkte
18. desember 2000 departementet om etablering av grunnutdanning
i radiografi. Denne saken haster.

Vil statsråden bidra til et raskt
og positivt svar?»

  Jeg takker statsråden for svaret.
Jeg skjønner at saken er sendt over til helseminister Tore
Tønne, fra Drammen, så det skulle iallfall gi
grunnlag for håp. 

Men da statsråden la fram sitt statsbudsjett
på undervisningsområdet i høst, var han
sikkert kjent med at Buskerud er det fylket som har færrest
studieplasser når det gjelder høyere utdanning,
i forhold til befolkningstallet. 

Denne søknaden fra Høgskolen
i Buskerud omhandlet et fagområde hvor behovene vil være
store i årene som kommer. Skal en klare å få gjennomført
Kreftplanen, er det nødvendig å utdanne 400-500
nye radiografer, inkludert stråleterapeuter, i løpet
av 2003-2004. Høgskolen i Buskerud og Radiumhospitalet
har den 1. desember undertegnet en intensjonsavtale om samarbeid
vedrørende radiografutdanningen. Dette gjør at
høyskolen har tilgang på faglig veiledning, ekspertise
og praksisplasser. Jeg ber derfor statsråden om en rask
avklaring av dette spørsmålet, for for å gjennomføre
Kreftplanen er det nødvendig å utdanne flere stråleterapeuter.

  Jeg regner med at fra en trønder
til en annen går det an å formidle et budskap
selv om vedkommende er bosatt i Drammen. 

Det som er viktig her, er på en måte å få en
klarhet i hvor raskt Helsedepartementet skal jobbe fram denne saken.
Og når Kirke-, utdannings- og forskningsdepartementet da
får berøring med den igjen, regner jeg med at avtalen
mellom Radiumhospitalet og Høgskolen i Buskerud vil bli
lagt vekt på. Jeg regner også med at det vil bli lagt
vekt på at en enstemmig Helseregion Sør har gått
inn for å etablere denne utdanningen i sin helseregion
i Drammen. 

Jeg ber statsråden om å videreformidle
dette til Tore Tønne, og at han selv også vurderer
dette i den videre behandling av saken.

