 Jeg fikk ikke svar på spørsmålet
mitt, nemlig om det som står i Soria Moria-erklæringen,
at konkurranseutsetting går på bekostning av viktige
sikkerhets- og beredskapsfunksjoner. Jeg er helt enig med statsråden
i at sikkerheten må ivaretas. Derfor er Luftfartstilsynet,
Jernbanetilsynet etc. opprettet.

Det er så mange private aktører
i dette markedet, og som statsråden selv har pekt på i
et svar til Gunnar Gundersen: Innenfor luftfarten
går dette utmerket – det skriver statsråden
selv. De fleste flyselskap er private, noe som viser at private
selskaper i høyeste grad kan ivareta sikkerheten.
Jeg ønsker derfor å få vite
følgende: Hvorfor bruker da regjeringspartiene Soria Moria-erklæringen
til å så tvil om det å konkurranseutsette,
altså at det å gi private mulighet til å utføre
en tjeneste på vegne av det offentlige svekker sikkerheten?
Jeg synes det er en alvorlig påstand, som må belegges.
Hvis ikke statsråden kan gjøre det her, regner
jeg med at hun kommer tilbake til Stortinget med en gjennomgang
av hvilke tiltak som har svekket sikkerheten.

