 Den nye samferdselsministeren har inntatt en
negativ holdning til konkurranseutsetting. En reversering av konkurranseutsetting
i Jernbaneverket, stopp av Postens enerett – meddelt i
dag – skepsis til OPS-prosjekt og gjennomgang og evaluering av
Avinor er noen eksempler. Konkurranseutsetting har jo vært
et middel for å skaffe mer penger til samferdsel.

Staten har ulike tilsyn – Luftfartstilsynet,
Jernbanetilsynet osv. – til å ivareta
sikkerheten og sette krav til aktørene innenfor
samferdsel. Det virker derfor på meg som om samferdselsministeren
skyver sikkerheten framfor seg for å kunne stoppe konkurransen
innenfor samferdsel.

I Soria Moria-erklæringen står
det:

«Regjeringen
mener at omfattende konkurranseutsetting innen
samferdselssektoren går på bekostning av viktige
sikkerhets- og beredskapsfunksjoner.»

Vil statsråden belegge påstandene
i Soria Moria-erklæringen her og nå med eksempler
på at sikkerheten og beredskapen i Norge er svekket
som følge av konkurranseutsetting?

