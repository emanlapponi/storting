 Jeg takker statsråden for svaret. 

Når ordlyden i spørsmålet var «den nye statsråden ved Statsministerens kontor», var
              det jo meningen at spørsmålet skulle stiles dit. Grunnen til at en brukte det begrepet
              i spørsmålet, var at Stortinget på det tidspunktet opererte med samordningsminister
              Schjøtt-Pedersen på sin manual for spørretimen. 

Det statsråden sier, er utmerket, og naturligvis må spesielt eksempler fra Drammen
              være veldig gode å ta med seg. Men vi vet at i mange saker har f.eks.
              landbruksforvaltningen en innsigelse der f.eks. samferdselsmyndighetene ønsker å bygge
              en gangvei, som i Hå og Sola kommuner. Der sier landbruksforvaltningen nei på grunn av
              jordvern. Spørsmålet blir da om miljø- og utviklingsministeren føler behov for å ta
              med seg den nye statsråden ved Statsministerens kontor og involvere ham i disse
              sakene, der det er motstrid i statens politikk. 

