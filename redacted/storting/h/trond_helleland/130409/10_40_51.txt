 Takk til interpellanten for å ta opp et viktig tema. Det er jo litt sånn déjà vu for meg som tidligere transportpolitiker å se at det er de samme debattantene, det er de samme temaene, det er de samme svarene – og det er det samme svaret fra statsråden. Det er ny statsråd, og det er i hvert fall en endring.




Bård Hoksrud har mange gode poeng når han peker på alle de prosjektene som er trenert, som er utsatt, og som ikke kommer av flekken. Men jeg tror vi skal være veldig forsiktige med å gi lokalpolitikerne skylden. I Lier har vi en reguleringsplan som nå har ligget to år i Miljøverndepartementet. 14. mars var det toårsjubileum for reguleringsplanen for Lierstranda, der det ikke er ett mål matjord, der det er snakk om å bygge ut boliger for 20 000 personer, der intercitytriangelet skal passere, og der rv. 23 skal kobles sammen med E18. Der skjer det ingen ting, og det har gått to år siden departementet – Miljøverndepartementet – fikk den saken til behandling. For halvannet år siden var Miljøverndepartementet på befaring på Lierstranda, kikket seg rundt og så at sånn ser det ut her. Etter det har ikke Lier kommune hørt én ting. Så jeg tror jammen skyldfordelingen når det gjelder hvem som trenerer, skal gjøres opp på et vis som viser at det i hvert fall er én ting en ny regjering kan få til – det håper jeg på – og det er at plan- og bygningsloven skal forvaltes enhetlig og helhetlig i Kommunal- og regionaldepartementet og ikke i Miljøverndepartementet. Det har vi foreslått, og det kommer vi til å gjenta.




Mange gode poeng er tatt opp av interpellanten. Høyre ønsker naturligvis også å forenkle plansystemet ved å begrense bruken av KVU og KS1 til å gjelde prosjekter der det er klare konseptuelle valg. Det var jo også statsråden inne på: Det må ikke brukes uansett, det må brukes der det er nødvendig, og der det er behov for det. Vi ønsker også å bruke statlig regulering på store nasjonale veiprosjekter dersom det er nødvendig.




Bård Hoksrud nevnte E18, og da snakket han om E18 gjennom Vestfold. Men vi har jo en E18 som går ut av Oslo her, og der det altså nå er gått årevis uten at det har skjedd noen ting. Vi har et intercitytriangel som skal bygges ut, og som alle er opptatt av. Men kanskje et av de aller største prosjektene, nemlig det å passere Drammen by, har ikke Jernbaneverket engang begynt å tenke på når det gjelder hvordan de skal få det til. Så det er noe også med tingenes rekkefølge og det å se ting i sammenheng.




Vi har en E16 som går ut fra Sandvika og over til Hønefoss. Der klarte en jo det kunststykket å bygge en liten parsell i midten aller først, og så gjenstår koblingen inn mot E18 og overføringen til Hønefoss. Det er i det hele tatt veldig mye som kan gjøres ved også å gjøre ting i riktig rekkefølge, se ting i sammenheng og få en mer helhetlig plan for hvordan en ønsker at det nasjonale hovedveinettet skal bygges ut.




Jeg registrerer med glede at regjeringen nå vil satse på Ringeriksbanen. Det har jo vært pressekonferanse. Den kom litt sent i gang, fordi statsråden kom en halv time for sent til Bergen på grunn av at toget var forsinket. Det har jo vært en offensiv aksjon på alle jernbanestasjonene langs Bergensbanen i dag, med alt fra Martin Kolberg og Per Olaf Lundteigen på Hønefoss til alle SV-ere i Hordaland og andre, og statsråder har sagt at de skal starte bygging av Ringeriksbanen i 2018 – altså etter neste stortingsperiode. Det er i hvert fall et gledelig signal, men det sier jo også noe om at planleggingshorisonten er ganske lang for de store nasjonale prosjektene som det er et ønske om å komme i gang med.




Planleggingstiden må ned, men samtidig må samordningen bedres. Norge vil få én million nye innbyggere i løpet av de neste ti–femten årene. Fram til 2030 er det spådd at vi skal få én million nye innbyggere. De aller fleste av disse vil bosette seg i og rundt de store byene. Da trenger vi boliger, vi trenger kollektivplaner, og vi trenger veier. Sammenhengen mellom disse er etter min mening altfor dårlig i dag. Planleggingen av store boligområder må kobles mye tettere sammen med planlegging og realisering av store kollektivprosjekt. Jeg håper at NTP også gir det kollektivløftet og den muligheten for å utvikle storbyene våre, slik at det ikke blir fullstendig kaos i trafikken hvis en skal bosette én million nye innbyggere.




