 Dette kunne vært en artig oppvarming til budsjettdebatten på torsdag eller en ouverture til behandlingen av Nasjonal transportplan, som vi hadde regnet med skulle komme tidlig på nyåret, men det ser ut til at vi må vente, i hvert fall på transportplanen. 




Representanten Sortevik har fokusert på et ømt punkt hos regjeringspartiene. Talerlisten i dag gjenspeiler det litt, for når den eneste posisjonspolitikeren bortsett fra statsråden som har bedt om ordet, er en som ikke engang sitter i transportkomiteen, viser det at idétørken er total. Det har ikke kommet en ny idé fra regjeringspartiene om finansiering og organisering av norsk transportsektor de siste tre årene. Den eneste ideen de har lagt fram, la de fram i Soria Moria-erklæringen, nemlig forslaget om prosjektfinansiering. Det ble jo effektivt skutt ned i Gul bok i 2006–2007-budsjettet. Siden den gang har til og med representanten Gullvåg innordnet seg og omtaler rosende den storstilte innsatsen Regjeringen nå gjør. 




Jeg har stor forståelse for at representanten Sortevik tar opp denne interpellasjonen. Jeg har heller ikke, som han, forventet å få noe svar, for alt blir jo utsatt. 




Vi har snakket lenge og mye om OPS i opposisjonspartiene. Jeg hadde egentlig skrevet et innlegg som gikk mye på OPS. Jeg kan godt holde det, men dere har hørt det før, så jeg tar ikke det nå. Regjeringen sa selv at de skulle ha en evaluering av OPS når rapporten forelå fra TØI og Dovre. Rapporten var veldig positiv. Den konkluderte med at byggetiden var halvert, og at kostnadsbildet var litt uklart. Det var i hvert fall ingen store besparelser, fastslo TØI i den sammenheng. Så gjentar statsråd Navarsete i dag at det er ingen «quick fix», ingen mulighet, til å få mer penger ut av systemet. Det beste er å bevilge som før. Samtidig har altså Regjeringen selv sagt at de skulle evaluere OPS-ordningen. Det skulle komme i statsbudsjettet for 2008, men ble utsatt. Så skulle det komme i budsjettet for 2009. Nå blir det henvist til Nasjonal transportplan. Nasjonal transportplan skulle komme i desember 2008. Vi fikk en melding på fredag om at den kommer tidligst i slutten av februar 2009. Grunnen var at det har kommet inn noe som heter kvalitetssikring av prosjekter over 500 mill. kr. Derfor blir den utsatt. Det er vel en av de dårligste begrunnelsene jeg noen gang har hørt for ikke å kunne si at det er intern uenighet, at man slåss så fillene fyker, og at man ikke er enige om innretningen på og innholdet i den nasjonale transportpolitikken de neste fire år. Det er greit å utsette planen. Det har vi stor forståelse for. Vi håper på en god plan, og at den blir fylt opp bra med midler. Men å skylde på et organisatorisk virkemiddel som har vært kjent for Regjeringen i hele denne perioden, blir litt vel enkelt. 




Fra Høyres side er vi glad for at opposisjonen har samlet seg om OPS som et godt virkemiddel. Vi er glad for at de fleste partiene nå er på leting etter nye måter å organisere Vegvesenet og Jernbaneverket på. Vi er glad for at det er en bred enighet om å satse på utradisjonelle virkemidler. Vi har også som opposisjon stått samlet om å få utredet et veitilsyn, som vi foreløpig ikke har sett snurten av. Det burde vel også snart bli lagt fram for Stortinget. Det kommer vel i NTP det også, en gang rundt påsketider. 




Det er klart at det ikke er så interessant ikke å ha noen å diskutere med, for opposisjonen er enige om ganske mye. Når til og med representanten Langeland lener seg litt tilbake og inntar tilhørerens rolle, da blir det ganske stusslig. Da er det ingen debatt lenger i denne sal – og det beklager jeg sterkt. 




