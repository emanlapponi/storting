  Jeg vil gjerne få stille forsvarsministeren
følgende spørsmål:

«Stortinget har vedtatt å legge
infanteribataljonen for NATOs utrykningsstyrke til Heistadmoen,
og store summer er investert i opprustning av leiren. Generalinspektøren
for Hæren har foreslått at kontingent 0801 til
Telemark bataljon skal flyttes fra Heistadmoen til Skjold.

Er den foreslåtte flyttingen til Skjold
en forskuttering av behandlingen av Forsvarsstudie 2000 og Det forsvarspolitiske
utvalg, eller er det bare et midlertidig unntak som gjelder i 2001?»

 Det ble mange kontingenttall her. Spørsmålet
må vel være hvorfor befalet fra Heistadmoen sendes
til Kosovo for å drive fredsbevarende virksomhet når
de skulle drive utdanning for fredsopprettende virksomhet, slik
som kontingent I til Kosovo drev med.

Hovedspørsmålet mitt går
naturligvis på Heistadmoens framtid. Jeg ser dette som
et tegn på at man ved å vise til personellmangel
forsøker å forskuttere en behandling, ut fra det
vedtaket Stortinget fattet i 1992/93 om å legge
Telemarksbataljonen til Heistadmoen. Derfor vil jeg be forsvarsministeren
bekrefte at Heistadmoen fortsatt er med i vurderingen når
den nye strukturen skal legges for Forsvaret. Dette går
det nemlig forlydender om, og jeg har hørt at Heistadmoen
er nullet ut i de arbeidsgruppene som nå jobber, og det
er i strid med Stortingets vedtak.

