 Jeg tillater meg å stille følgende
spørsmål til helseministeren:

«Installasjonene for isolat av pasienter
er ennå ikke fullført i henhold til de krav som
må tilfredsstilles for å sikre pasienter og ansatte
ved det nye Rikshospitalet. Pasienter som må være
i isolat, må bringes til andre sykehus.

Hvilke tiltak vil statsråden iverksette
for å kunne fullføre arbeidene med isolat ved
Rikshospitalet, og når forventer han at isolatet kan tas
i bruk?» 

  Jeg takker statsråden for svaret. 

Det er nå ni år siden Stortinget
besluttet å bygge det nye Rikshospitalet, og jeg må si
at som saksordfører for saken den gangen kunne jeg aldri
i min villeste fantasi forestille meg at isolatinstallasjonene ikke
ville være i drift ni år senere. Her har staten,
ved Sosial- og helsedepartementet, satt i ordre hos staten,
ved Statsbygg, en leveranse i henhold til statens egne krav og spesifikasjoner til
det nye sykehuset. 

Arbeidene er ikke ferdige – Statsbygg
hevder at de er ferdige, men brukeren hevder at de ikke er ferdige,
og staten sitter på begge sider av bordet. Det er ufattelig
at dette skjer. Vil statsråden bringe Regjeringen ut av
denne pinlige situasjonen, som må løses til beste
for pasientene og de ansatte ved sykehuset? 

  Jeg takker statsråden for svaret.
Jeg forstår at han er opptatt av å få løst
dette problemet, og jeg håper både på de
ansattes, sykehusets og pasientenes vegne at denne saken bringes
i orden, fordi det også er et faremoment forbundet med
at sykehuset ikke har disse isolatavdelingene i orden. 

