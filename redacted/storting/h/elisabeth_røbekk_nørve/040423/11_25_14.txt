 Høyre mener at det skal være et offentlig ansvar å sikre gode helsetjenester til alle. Det betyr imidlertid ikke at det offentlige må utføre alle helsetjenestene. Etter vår vurdering er de private et viktig supplement og korrektiv til den offentlige helsetjenesten. Høyre ønsker derfor at de private sykehusene skal ha en viktig plass i spesialisthelsetjenesten.




Det er pasienten som står i sentrum for Høyres helsepolitikk. For pasienten er det av liten betydning hvem som utfører helsetjenesten, bare han eller hun får rask og god helsehjelp. De private har vist at de kan tilby helsetjenester av høy kvalitet og samtidig organisere seg slik at ressursene benyttes effektivt, noe som kommer både pasienten og samfunnet til gode.




Da Helse Øst evaluerte sitt første driftsår i statlig regi, fant de at ventelistene var redusert med 20 pst., og at ventetiden for dem som hadde ventet i mer enn ett år, var redusert med 40 pst. Administrerende direktør Tor Berge gav følgende uttalelse om utviklingen:







«I tillegg til økt aktivitet ved helseforetakene, vil den samlede behandlingskapasiteten øke ved at vi kjøper helsetjenester av private tilbydere. Gjennom avtaler med private kommersielle tilbydere av spesialisthelsetjenester, utsetter vi våre offentlige helseforetak for konkurranse både med hensyn til pris og kvalitet. Slik får pasienten et bredere tilbud av helsetjenester og kan nyte godt av de tilfeller hvor ventetiden hos private aktører er kortere.»




Når venstresiden nå arbeider for å redusere innslaget av private tilbydere, arbeider de samtidig for lengre ventetid og mindre mangfold i tilbudet til pasientene. Det er etter min mening en farlig høy pris å betale for et dogmatisk standpunkt som bare tjener fagbevegelsens særinteresser, og det er grunn til bekymring dersom dette skal bli en bremsekloss for fritt sykehusvalg i framtiden.




For å sikre et best mulig helsetilbud for pasientene må det være en reell konkurranse mellom offentlige og private tilbydere. Den integrerte foretaksmodellen der RHF er både bestiller og ansvarlig for den statlige utførerfunksjonen, reiser noen særskilte utfordringer i så måte. Etter Høyres vurdering vil modellens framtid bl.a. avhenge av om RHF lykkes i samarbeidet med private aktører. Vi er derfor glad for at Helsedepartementet i styringsdokumentene har tydeliggjort de regionale helseforetakenes rolle som bestiller.




Jeg vil sterkt understreke at de private tilbyderne må få forutsigbare rammevilkår. I motsatt fall risikerer vi at mangfoldet av behandlingstilbud faller bort, og at pasientens valgfrihet begrenses. Høyre vil følge situasjonen for de private tilbyderne nøye, for å sikre at pasientene skal få et best mulig helsetilbud.




