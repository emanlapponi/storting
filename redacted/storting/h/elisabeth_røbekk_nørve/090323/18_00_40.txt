 Fast eiendom er ofte nordmenns største formuesgode, og mange nordmenn sparer derfor gjennom fast eiendom. Høyre mener derfor at bondens rettigheter til egen eiendom må styrkes. 




De særregler som i dag gjelder for landbrukseiendommer, bidrar til å gjøre norske bønder fattigere, samtidig som investerings- og risikoevnen i næringen reduseres betydelig. Det betyr for det første at offentlige reguleringer hindrer bønder i å få gleden av markedsverdien på egen eiendom. Høyre mener at en slik forskjellsbehandling er svært urettferdig og ikke bør få fortsette. 




For det andre blir næringen skadelidende uten at det er dokumentert at reguleringen har noen positive virkninger når det gjelder distriktsmessig bosetting eller utvikling i landbruket. 




Etter at delingsforbudet i jordloven ble innført, har mange bygder opplevd fraflytting, og stadig færre har sine inntekter fra landbruket. Til grunn for regelen om delingsforbudet ligger den forutsetning at det er samfunnet som er nærmest til å ta stilling til hva som er den samfunnsmessig mest tjenlige bruken av en eiendom. Dette er en premiss Høyre ikke er enig i, og vi vil igjen fremheve at 40 pst. av jordbruksarealet i dag er leid og drevet av en annen bonde enn den som eier det. 




I dag går struktureringen av jordbruket, med større driftsenheter og færre bønder, sin naturlige gang, mens eiendomsstrukturen opprettholdes. Det er en utvikling som Høyre misliker sterkt, da den fører våre aktive bønder inn i en tilværelse som leilendinger. 




Høyre mener at odelsretten medfører betydelig usikkerhet for både kjøper og selger av landbrukseiendommer. Høyre forventer at det i forbindelse med at Regjeringen fremmer sak om endringer i odelsloven, foretas en gjennomgang av odelsrettens betydning for omsetning av landbrukseiendommer. 




5. februar 2008 ble forslag til en rekke lovendringer i odelsloven, konsesjonsloven og jordloven sendt ut på høring. Daværende landbruks- og matminister Terje Riis-Johansen argumenterte den gang for innskjerping av bl.a. bo- og driveplikten. 




Det er store motforestillinger mot lovendringene som ble sendt på høring for litt over et år siden. Å tro at det skal bli flere som bor på landbrukseiendommer ved å tvinge dem til det, er feil medisin i en tid der mange i økende grad kan utføre sitt arbeid fra så vel bolig som fritidsbolig. 




Det er i dag er nærmere 35 000 ubebodde landbrukseiendommer som en direkte følge av et lite fleksibelt regelverk. Høyre mener derfor at det er viktig å ta noen grep for å gjøre lovverket mer fleksibelt, slik at det blir lettere å drive gårdsdrift eller å bo på en landbrukseiendom. 




Høyre mener også at flere skal få muligheten til å drive landbruksvirksomhet. Men på grunn av dagens rigide lovverk har vi den senere tid sett flere tilfeller av at unge mennesker med stor interesse for landbruk ikke har fått en slik mulighet. 




Det er også svært beklagelig at statsråden ikke ser behovet for å gjøre forenklinger slik at bonden får større rettigheter over egen eiendom. Jeg spør meg selv: Er det virkelig i tråd med Senterpartiets sjel å innskrenke bondens eiendomsrett – rett til egen bolig og eiendom? Høyre mener at statsråden og den rød-grønne regjeringen utviser en altfor passiv holdning til den utvikling vi ser på området, og da spesielt i forhold til bondens eiendomsrett. Å vise til at tilsvarende spørsmål allerede er behandlet i Stortinget tyder ikke på at statsråden har offensive visjoner for næringen og bøndenes eiendommer. 




Kunnskapen på området er under stadig utvikling, og forsker Magnar Forbord ved Norsk senter for bygdeforskning, har i forbindelse med en undersøkelse fra november 2008 uttalt til Aftenposten: 







«Boplikten har som sitt eneste formål å sikre helårsbosetting på boligeiendommer. Vi finner ingen effekter av boplikten i vår undersøkelse, så myndighetene bør bli mer nyansert i synet på boplikten.» 




Regjeringen har bebudet en sak til Stortinget i løpet av våren 2009, men de uttalelser som har kommet fra regjeringshold, tyder på at saken vil ha fokus på innstramminger i et allerede stramt regelverk. Det er dessverre ingenting som tyder på at Regjeringens forslag vil tjene intensjonen i forslagsstillernes forslag. 




Høyre vil derfor sammen med Fremskrittspartiet fremme følgende forslag: 







«Stortinget ber Regjeringen fremme sak for Stortinget om å oppheve boplikten på landbrukseiendom, oppheve prisreguleringen av landbrukseiendom og oppheve jordlovens delingsforbud.» 




