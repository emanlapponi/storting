 Først vil jeg nok en gang få lov til å takke statsråden og ikke minst alle de andre debattantene som har bidratt til at vi har fått en god og konstruktiv debatt, som viser en samstemt vilje til å rette opp en svært uverdig situasjon for spesielt eldre syke her i Norge. 




Jeg ser fram til at intensjonen med St.meld. nr. 18 for 2004–2005, Rett kurs mot riktigere legemiddelbruk, blir satt ut i livet. Det er viktig, og det er på høy tid, syns jeg, at noe skjer. Høyre kan love å være en god medspiller og pådriver for at vi skal lykkes med å få flere leger og sykepleiere inn i sykehjemmene, som kan og vil samhandle med den viktige fagkompetansen som vi vet at farmasøytene ved alle landets apotek besitter. Jeg kan i den anledning bare vise til representanten Sonja Sjølis innlegg, der hun var veldig klar på Høyres politikk på området kompetanseheving og samhandling innen pleie og omsorg. 




Jeg slutter meg for øvrig til påminnelsen fra representanten Karin Andersen fra SV om at dette dreier seg om mye mer enn eldre i sykehjem. Jeg er så inderlig enig. Rusavhengige og medikamentmisbrukere må få større oppmerksomhet og bedre oppfølging enn det vi opplever at de får i dag. Det kunne vært en egen interpellasjon, en egen sak om det, så jeg skal ikke komme mer inn på det, men jeg slutter meg veldig til det som her ble sagt, og jeg regner med, og håper også, at statsråden tar det med seg videre, for her har vi også store utfordringer. 




Representanten Dåvøy tok opp bemanningssitusjonen i sykehjem, noe vi er helt enige om er for dårlig. En viktig faktor i den sammenheng, som jeg har lyst til å påpeke før jeg avslutter, og som jeg håper inderlig at statsråden kan ta med seg, er de store utfordringene som vi har i norsk helsevesen og ikke minst i kommunene når det gjelder de veldig små stillingshjemlene. Jeg tror – ja, ikke bare tror, men jeg er helt sikker på – at det hadde hatt utrolig mye å si om vi hadde klart å gjøre noe med også det. 




