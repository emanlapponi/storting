 Takk til statsråden for svaret. Takk for positiv vilje til å rydde opp i denne uverdige situasjonen som mange av våre syke, ofte eldre, befinner seg i. Jeg håper at det skjer raske endringer, og at det ikke blir med løfter og mye snakk, slik vi dessverre har opplevd, ikke bare med denne regjeringen, men i mange, mange år. 




Det er en stor skam for oss alle, for hele nasjonen, at dette skjer i Norge nå, i 2009. Det er derfor ikke nok bare å skyve ansvaret over på kommunesektoren. Vi må ha flere leger, og vi må ha flere sykepleiere og annet fagpersonell som sammen med farmasøytenes kunnskap vil være viktig for at vi skal lykkes i dette arbeidet. 




Stasråden nevnte flere pilotprosjekt, som samordning med farmasøyt i sykehjem. Jeg syns det er veldig positivt at dette er kommet i gang, og at det er så mye som skjer. Jeg håper at dette ikke bare ligger på et forsøksplan og er noe midlertidig, men at det nå skjer noe fort ute. 




Som en oppfølging av legemiddelmeldingen og med offentlig finansiering har flere apotek deltatt i et pilotprosjekt med legemiddelsamtale i apotek. Der ble det vist at farmasøyter i apotek kan avdekke legemiddelrelaterte problemer basert på 30 minutters samtale med pasienter. Det ble gjennomført i alt 135 legemiddelsamtaler med 135 pasienter som brukte totalt 1 003 legemidler. Det ble registrert 543 legemiddelrelaterte problemer i 127 av de 135 samtalene. Lege ble kontaktet ved 90 av forskrivningene, og forskrivningene ble endret i 51 av disse. Videre gav farmasøytene råd til alle pasientene og foreslo endringer ved 128 legemiddelrelaterte problemer. Rådene og endringene dreide seg i hovedsak om praktisk legemiddelbruk, mens de situasjonene som ble tatt opp med lege, var av behandlingsmessig karakter. 




Undersøkelsen avdekket at 32 pst. av pasientene var ukjent med bruksområdet for ett eller flere av sine legemidler. Pasientene var godt fornøyd med tjenesten, og farmasøytene opplevde at de hadde tilstrekkelig og god kompetanse. 




Helsedirektoratet har etter dette konkludert med at apotek kan være en arena for å gjennomføre legemiddelsamtaler. De skriver også at det er et ønske om en videre satsing på jevnlige gjennomganger av sykehjemspasienters legemiddelforbruk av tverrfaglige team der farmasøyter inngår, slik også statsråden viste til. 




Mitt oppfølgingsspørsmål til statsråden blir: Har statsråden og Helse- og omsorgsdepartementet konkludert med hensyn til videre oppfølging av de anbefalingene som direktoratet her har kommet med? Er dette noe som nå blir tatt på alvor, og ikke bare legges i en skuff? 




