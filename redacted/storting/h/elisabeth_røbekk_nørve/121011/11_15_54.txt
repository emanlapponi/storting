 Som representant fra et fylke som kan bli hardt rammet av en eventuell opphevelse av bonusforbudet, vil jeg takke representanten Arve Kambe for å ha tatt opp saken til debatt.


Jeg har friskt i minne hvordan ruteflytilbudet fungerte til og fra Vigra lufthavn Ålesund samt de andre flyplassene i fylket, før Høyres Victor Norman innførte forskrift om forbud mot bonusprogram i innenriks luftfart i 2002, da Høyre satt i regjering. Vi levde med skyhøye priser, få avganger og stappfulle fly med ventelister. Dette utgjorde et enormt problem for et internasjonalt rettet næringsliv og for folk flest i Møre og Romsdal. Alternativet var å riste seg gjennom natten, ned gjennom Gudbrandsdalen til Oslo, på den såkalte nattbussen, som det gikk både to og tre av for natten.


I dag har vi to flyselskap som tilbyr innenlands ruteflyging til og fra Vigra lufthavn Ålesund. Vi har SAS og Norwegian. Til tross for at mye fremdeles kan bli bedre, har vi nå flere avganger, og prisene er til å leve med. Det er derfor svært urovekkende at regjeringen i det hele tatt vurderer å fjerne forbudet mot bonuspoeng, som var avgjørende for at vi i dag har to ruteselskap på Vigra som driver innenlandstrafikk.


Det er ingen tvil om at forbudet, som ble innført av Høyres Victor Norman, har ført til mer konkurranse, økt tilbud, bedre kvalitet og lavere priser for flypassasjerene – ikke bare i Møre og Romsdal, men også andre plasser i vårt langstrakte land. Ledelsen for Norwegian har sagt rett ut at uten bonusforbudet hadde ikke selskapet vært etablert eller videreutviklet til det som det er i dag. For næringslivet på Sunnmøre og i resten av fylket har denne utviklingen hatt en enorm betydning.


Dersom regjeringen går til det skrittet å fjerne forbudet mot bonuspoeng, betyr det – uten tvil – dårligere løsninger for folk, næringslivet generelt og for reiselivet spesielt.


Ifølge høringsuttalelsene er både NHO og NHO Reiseliv klare motstandere av å endre på dagens ordning. De viser i sine uttalelser til den sterke konkurransen om kurs- og konferansegjester som finnes i dag i hele Norge. Det er små marginer og stor prisfølsomhet, og derfor er det viktig med flere flyruter, med gode ruteforbindelser.


De viser også til at særlig Nordvestlandet og Nord-Norge vil bli taperne i kampen mot de store byene.


Høyre vil sikre forbrukere, næringsliv og offentlig sektor god kvalitet med lave priser, et godt tilbud og god konkurranse i flymarkedet. Dette mener jeg at man best gjør ved å beholde regelverket som gjelder i dag, et regelverk som langt på vei har fungert tilfredsstillende – ikke bare for de store byene, men også for folk og næringsliv i Distrikts-Norge.


Skulle regjeringen slutte seg til forslaget fra Konkurransetilsynet om å gjeninnføre bonuspoeng på de tre rutene mellom Oslo Lufthavn Gardermoen og Trondheim, Bergen og Stavanger, frykter jeg at det vil resultere i at de fire flyplassene som i dag går best, vil bli ytterligere styrket, på bekostning av mindre flyplasser, f.eks. Vigra ved Ålesund.


For fylkets eksportrettede næringsliv, reiselivsbransjen og for folk flest vil dette kunne få dramatiske konsekvenser. Da snakker vi ikke lenger om å ta hele landet i bruk. Da er det tvert imot snakk om å legge ned næringslivsmotorer i Distrikts-Norge.


Jeg har lyst til å tilføye, siden jeg har tid, at da jeg satt i fylkesutvalget i Møre og Romsdal, sendte vi brev etter brev etter brev til det daværende flyselskapet Braathens, og ba dem pent om å opprette ekstra ruter, fordi næringslivet ikke hadde tilgang til flyruter. Vi hadde, som sagt, nattbussene, som de måtte kjøre med. Det er ikke til å leve med overhodet. Jeg håper inderlig at statsråden tenker seg veldig nøye om før hun gjør noe med det tilbudet som vi nå har klart å opparbeide i det eksportrettede næringsfylket Møre og Romsdal. Vi vet hvor verdiene skapes, og vi vet hvor fort det er å rasere det som har tatt år å bygge opp.


