 Arbeidsledigheten griper om seg. Bedriftsforbundets medlemsundersøkelse i mars
                  viser at over halvparten av småbedriftene venter tøffere tider. Den internasjonale
                  nedturen har rammet seks av ti medlemsbedrifter, ifølge undersøkelsen, og så godt
                  som alle disse oppgir nedgang i etterspørselen. Det er blitt vanskeligere å få lån
                  og å refinansiere lån. 35 bedrifter legges ned daglig – og tempoet øker. 

Hvert eneste år har Kristin Halvorsen og Jens Stoltenberg med stort engasjement og
                  med stor skadefryd skjerpet skatten for norske bedrifter. Hvert eneste år har de
                  gjort arbeidsplassene mer sårbare, mindre konkurransedyktige og mindre trygge.
                  Regjeringen gav bedriftene og arbeidsplassene en giftpille ved å øke skattene med
                  11 milliarder kr, samtidig som finanskrisen satte inn. 50 000 små og mellomstore
                  bedrifter står nå på kanten av konkurs, og Regjeringens bidrag nå er å dytte dem
                  enda litt lenger ut på kanten. 

Krisen er dypere enn fryktet, fordi Regjeringen valgte å la halvparten av
                  verktøykassen bli liggende ubrukt. Regjeringens krisepakker – alene – har vist seg
                  å ha liten effekt, og ledigheten er spådd å kunne stige til 150 000 neste år.
                  Statsråden viste til sviktende etterspørsel etter aluminium og at Regjeringen vil
                  bidra med omstillingsmidler til f.eks. Høyanger. Hva da med Sunndal – der også
                  over 400 nå har mistet jobben sin – vil man der få hjelp til omstilling på samme
                  måte? Og hva med vrakpanten – som er nevnt her tidligere – vil statsråden og
                  Regjeringen gjøre noe med det? 

Høyre vil belønne dem som skaper framtidens jobber og verdier. Ekstraordinære
                  tider krever ekstraordnære tiltak og løsninger. Det aller viktigste ønsket fra
                  bedriftene nå er en reduksjon i arbeidsgiveravgiften, noe også Handels- og
                  Servicenæringens Hovedorganisasjon og Bedriftsforbundet prioriterer høyest.
                  Arbeidsgiveravgiften er en kostnad som gir press på lønnsomheten og gjør det
                  vanskeligere å beholde gode medarbeidere. Lavere arbeidsgiveravgift i en periode
                  vil gå rett på bunnlinjen til bedriftene og være et godt virkemiddel for å få opp
                  sysselsettingen. Høyre vil derfor redusere arbeidsgiveravgiften med 2,5
                  prosentpoeng, noe finansminister Kristin Halvorsen dessverre har avvist kontant,
                  ifølge Stavanger Aftenblad tirsdag 5. mai. 

Tre dager senere, fredag 8. mai, trakk Trygve Hegnar i sin leder i Finansavisen
                  inn et interessant perspektiv i spørsmålet som gjelder lavere arbeidsgiveravgift,
                  nemlig at denne sal – inkludert regjeringspartiene – erkjenner at lavere
                  arbeidsgiveravgift har en positiv effekt på sysselsetting, fordi vi har ulik
                  avgift i ulike deler av landet. Mitt spørsmål til statsråden blir: Hvordan kan det
                  ha seg at Regjeringen kontant avviser forslaget fra Høyre om å sette ned
                  arbeidsgiveravgiften i ett år og på den måten bidra til å trygge jobbene? 

Høyre er klar til å bruke mer penger på det som legger grunnlaget for velferden
                  vår, nemlig verdiene som vi skaper. Den beste politikken for folk flest er en
                  politikk som er god for norske bedrifter og arbeidsplasser, og som belønner dem
                  som driver fram de gode ideene. Høyre vil derfor reversere Regjeringens økning i
                  arveavgiften og i formuesskatten for familiebedrifter, samtidig som vi foreslår å
                  øke minstefradraget med 3 500 kr for alle ansatte. 

Det kommer en tid etter krisen. Faren er stor for at arbeidsledigheten vil bite
                  seg fast i land som ikke har en strategi for å komme styrket 

ut

 av krisen. Arbeidsledigheten vil falle raskt i land som klarer å
                  omstille seg, klarer å være konkurransedyktige og å tenke framover.
                  Arbeidsledigheten vil falle raskest i land hvor nye bedrifter skapes, og hvor
                  private investorer satser. Det er derfor viktig å oppmuntre til gründerskap og
                  privat investeringslyst, framfor å straffe det. 

Norge kan komme styrket ut av krisen hvis Regjeringen lytter til Høyre og tar i
                  bruk hele verktøykassen. Høyres tre stikkord er «skatt», «skole» og «samferdsel» –
                  skatt for å redde arbeidsplasser og skape nye, skole fordi den moderne økonomien
                  krever medarbeidere som har mye kunnskap, slik at de kan lage gode produkter og gi
                  gode tjenester, samferdsel fordi produktet skal ut til dem som har kjøpt det, og
                  slik at man ikke skal bli stående i endeløse trafikkøer. 

Som sagt: Norge kan komme styrket ut av krisen hvis Regjeringen lytter til Høyre
                  og tar i bruk hele verktøykassen. 

