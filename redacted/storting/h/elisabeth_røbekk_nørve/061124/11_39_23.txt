 Honnør til representanten Asmyhr, som har tatt opp et slikt viktig og aktuelt tema til debatt. Sjøl representerer jeg et fylke og et distrikt der den maritime næringen har lange og svært sterke tradisjoner.




Det maritime miljøet i Møre og Romsdal har gjennom år etablert en sterk maritim cluster, som bidrar til å skape nye distriktsarbeidsplasser og gir positive ringvirkninger til næringslivet generelt i regionen.




Til tross for sviktende ordretilgang og store omstillinger i perioden 2001–2003 har vi fra og med 2004 – da det virkelig tok av under Samarbeidsregjeringen – og fram til i dag, vært vitne til en svært positiv utvikling innen næringslivet generelt og verfts- og offshoreindustrien spesielt.




En ordrereserve i verftsindustrien på ca. 50 milliarder kr, i følge verftskonferansen som var i Ålesund nettopp, betyr arbeid i fire til fem år fram i tid, men det betyr også en stor utfordring med tanke på arbeidskraft. De maritime næringene inklusiv norsk skipsfart bidrar både direkte og indirekte til stor verdiskaping i Distrikts-Norge.




Næringen er global og svært konkurranseutsatt, og etterspørselen etter kvalifiserte sjøfolk i Norge er stor. Det er derfor viktig at det snarest tas politiske grep som sikrer konkurransedyktige rammevilkår for framtidig vekst og utvikling i den maritime næringen.




Norske sjøfolk er en betydelig ressurs for sine rederi, og bidrar til å videreutvikle den maritime kompetansen. Høyre mener derfor at det er viktig å ha ordninger som stimulerer rederiene til å ha norske sjøfolk i nøkkelstillinger.




Vi vet at rekrutteringssituasjonen i fiskeflåten er vanskelig på grunn av et stramt arbeidsmarket generelt og nettolønnsordninger innen skipsfarten spesielt. Fiskeflåten har i tillegg fått svekket lønnsomhet på grunn av Regjeringens omlegging av fiskeripolitikken det siste året. Næringen sliter med å kunne tilby konkurransedyktige betingelser i møte med bl.a. en sterkt økende offshore-flåte med nettolønnsordninger.




Frakteflåten langs kysten har også store utfordringer med rekruttering som følge av et stramt arbeidsmarked og små marginer i tillegg til sterk konkurranse fra fartøy registrert i utenlandske skipsregistre, konkurrenter som i stor grad har besetning med utenlandske arbeidsbetingelser.




Høyres kompetansemodell for sysselsetting av sjøfolk innebærer en nettolønnsordning for maritimt utdannet mannskap i NIS- og NOR-registrene. Modellen innebærer at alt mannskap i offshoreflåten som er flagget i NOR, er omfattet av kompetansemodellen. Med Høyres modell vil også norsk mannskap med maritim kompetanse i NIS komme bedre ut enn med Regjeringens forslag med kun refusjonsordning.




Viktige tiltak som kan avhjelpe situasjonen, mener Høyre vil være å endre forskriftene, slik at fartøy som i dag seiler under Norsk Internasjonalt Skipsregisters flagg, NIS, også kan få seile langs norskekysten mellom norske havner og sokkelen.




Høyre la derfor i går fram et Dokument nr. 8-forslag om å oppheve områdebegrensningene i NIS. En slik oppheving vil forbedre norsk skipsfartsnæring sin konkurranseevne i forhold til utenlandske rederier som i dag er favorisert ved å kunne trafikkere mellom norske kysthavner og til og fra norsk sokkel.




Skattenivået er sentralt for lokaliseringsbeslutninger og for at en videre utvikling av skipsfartsnæringen fortsatt skal eies i og drives fra Norge. Dagens system for rederibeskatning har gått ut på dato, og det er på tide med et rederibeskatningssystem som er på linje med EUs.




Høyre nedsatte for et halvt år siden et eget skipsfartspolitisk utvalg som i høst presenterte konkrete forslag til å få rammevilkårene i norsk skipsfart på linje med EUs. Høyre har med undring registrert at Regjeringen ikke angir verken tidspunkt eller målsetting for et eventuelt nytt rederibeskatningssystem. Høyre har derfor under budsjettbehandlingen fremmet forslag om at Regjeringen senest i revidert nasjonalbudsjett for 2007 legger fram for Stortinget forslag om innhold i et nytt tonnasjeskattesystem, som skal kunne gjøres gjeldende snarest mulig og senest innen 1. januar 2008.




Høyre mener at et nytt rederibeskatningssystem bør være etter mønster av og fullt ut konkurransedyktig med EUs tonnasjeskattesystemer.




