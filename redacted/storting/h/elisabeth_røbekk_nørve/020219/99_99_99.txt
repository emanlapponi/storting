 Da Handlingsplan for eldreomsorgen, St. meld. nr. 50 for 1996-97, ble behandlet i Stortinget, var intensjonen med planen at flest mulig skulle kunne bo i egen bolig lengst mulig. Det var bred enighet i Stortinget om å gi kommunene mulighet til å tilpasse omsorgstilbudet lokalt. Det betyr at kommunene skulle stå fritt til å velge mellom omsorgsboliger, bokollektiv og sykehjem i oppbyggingen av et heldøgns pleie- og omsorgstilbud.




Utbygging av omsorgsboliger og en styrking av den hjemmebaserte omsorgen skulle samtidig bidra til å gi den enkelte eldre trygghet og bedre livskvalitet i eget hjem. Dette var for å unngå en for tidlig henvisning til sykehjem.




Personellveksten i løpet av handlingsplanperioden har vært raskere enn veksten i antall eldre, og mer enn halvparten av de nye stillingene har kommet i den hjemmebaserte omsorgen. Det igjen betyr at utbyggingen og styrkingen av den hjemmebaserte tjenesten i kommunene langt på vei er i tråd med planen, og at kommunene har bygd opp et bo- og omsorgstilbud som er individuelt tilpasset den enkelte bruker. Dersom ikke kommunene hadde styrket den hjemmebaserte omsorgen, frykter jeg at presset på dagens sykehjem hadde vært langt større enn det er i dag.




Sosialministeren avsluttet sitt svar til interpellanten med å slå fast at omsorgsboliger finansiert gjennom handlingsplan for eldreomsorgen ikke skal være et tilbud for friske 60-åringer. Statsråden viste også til at kommuner som ønsker å disponere omsorgsboliger til andre formål enn det retningslinjene i eldrereformen legger opp til, må tilbakebetale tilskuddet til Husbanken. En slik beslutning er helt på sin plass. En bør derfor kunne be kommunene om en oversikt over hvem som disponerer boligene som det er blitt gitt tilskudd til, for så å kunne rydde opp i eventuelle misbruk.




Når den hjemmebaserte omsorgen nå er utbygd og styrket, føler jeg meg trygg på at Regjeringa i tråd med Sem-erklæringen vil følge opp kommuner som søkte innen fristen i oktober. Jeg føler meg også trygg på at kommunene i det videre arbeidet gis mulighet til å etablere et godt heldøgns pleie- og omsorgstilbud for sine eldre, og at Regjeringa nå i innspurten av reformen vil prioritere sterkt kapasiteten innenfor heldøgns pleie og omsorg. Det er viktig at en i den videre tildeling vokter seg vel for at fokuseringen som interpellanten nå har satt på bygging av omsorgsboliger kontra sykehjemsplasser, ikke bidrar til å skape et feil bilde av heldøgns pleie- og omsorg kontra sykehjemsplasser. En må ikke i den videre debatten tape helheten i planen av syne. (Presidenten klubber.)




Kjell Engebretsen hadde her overtatt presidentplassen.




 Er taletiden slutt?




