 Det viktigste med rusreformen som denne regjeringen fikk satt på dagsordenen og vedtatt, er at den enkelte rusmiddelmisbruker nå endelig har rett til et helhetlig behandlingstilbud.




Gjennom lovfestet rett til individuell plan i sosialtjenesteloven blir rusmiddelmisbrukere med langvarige og sammensatte behov for tjenester nå endelig både sett og hørt. Jeg er spesielt glad for at helse- og omsorgsministeren har vært så klar i sin tale når det gjelder behovet for økt behandlingskapasitet innenfor rusomsorgen. Jeg er også glad for statsrådens understrekning av at den prosentvise veksten skal være sterkere innenfor rusbehandling enn innenfor somatiske spesialisthelsetjenester.




En viktig intensjon med rusreformen er å få til en bedre samordning av tjenestene og et helhetlig tilbud til rusmiddelmisbrukerne med sammensatte problemer. Rett til individuell plan er med rusreformen også hjemlet i lov om sosiale tjenester og er et viktig redskap i den forbindelse.




Pasienter som får behandling i institusjon for rusproblemer, har nå fått samme rettigheter som andre pasienter. Loven sier at den enkelte rusmiddelmisbruker har rett til et helhetlig, samordnet og individuelt tilpasset tjenestetilbud. Det betyr at uavhengig av hvor ansvarsgrensene mellom forvaltningsnivåene går, skal rusmiddelmisbrukerne og deres pårørende ikke lenger være kasteballer i systemet.




Et samlet storting har vedtatt at den enkelte rusmiddelmisbruker har rett til en felles individuell plan. Planen skal dekke tjenester etter kommunehelsetjenesteloven, spesialisthelsetjenesteloven, psykisk helsevernlov og sosialtjenesteloven. Lovfestet rett til individuell plan for pasienter som har behov for langvarige og koordinerte tjenester, er et vesentlig element i rusreformen. Men det synes helt klart at arbeidet med individuelle planer er kommet altfor kort.




Kommunene har en viktig rolle i arbeidet med behandling av rusmiddelmisbrukere, og det er derfor helt nødvendig at de regionale helseforetakene har forståelse for kommunenes utfordringer og behov. Slik forståelse utvikles bare gjennom et nært samarbeid om behandling og oppfølging av den enkelte misbruker.




Rusmiddelmisbrukernes individuelle behov skal dekkes, og helseforetakene skal aktivt bidra og samarbeide med den kommunale sosialhelsetjenesten bl.a. i utarbeidelse og gjennomføring av individuelle planer for behandling og rehabilitering av rusmiddelmisbrukere.




Men så kan en spørre seg: Vi vet at individuell plan fungerer godt i forhold til LAR – rusmiddelmisbrukere som er underlagt et helhetlig behandlingsopplegg med metadon eller Subutex. Det er svært bra. Men vi erfarer dessverre at det gang på gang svikter i forhold til andre grupper av rusmiddelmisbrukere, nemlig de som ikke fanges opp av et helhetlig tilbud som LAR.




Både gjennom oppslag i media og rapporter og henvendelser har det blitt klart at arbeidet med individuelle planer er kommet for kort. Helse- og omsorgsministeren har varslet behov for ytterligere intensivering av innsatsen på området. I bestillerdokumentene til de regionale helseforetakene følges dette opp ved at det stilles krav om at de regionale helseforetakene skal sikre ivaretakelse av plikten til å utarbeide individuell plan i samarbeid med kommunen for pasienter med behov for langvarige og koordinerte tjenester.




Mitt spørsmål til statsråden blir følgende: Hvordan vil han følge opp denne bestillingen og sørge for at pasienter med rett til individuell plan faktisk får det?




