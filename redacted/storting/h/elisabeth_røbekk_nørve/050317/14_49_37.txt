 Nok en gang takk til helse- og omsorgsministeren for klare svar i en viktig debatt som skal bidra til å ivareta dem som i alle år har sittet nederst ved det offentlige helsepolitiske bordet.




Helse- og omsorgsministeren sa i sitt svar at det å sørge for individuell plan først og fremst er offentlig myndighets ansvar. Det er helt riktig. Og slik skal det være. Men jeg er glad for at statsråden også bekreftet at de frivillige organisasjonenes kompetanse er viktig og skal ivaretas.




Representanten Ballo gikk på talerstolen med to bøtter fulle av svartmaling og stilte mange spørsmål. Vi som satt i salen og lyttet nøye, hørte at han dessverre ikke kom med verken noen nye eller noen gamle svar. I så måte står jeg igjen med en følelse av at Sosialistisk Venstreparti igjen vant kampen om å gi en mest mulig negativ framstilling av situasjonen.




Representanten Hans Kristian Hogsnes viste til at det viktigste med rusreformen er oppfølging gjennom individuell plan. Han har helt, helt rett. Som han sa, får vi ikke IP – jeg syns det var en flott forkortelse – individuell plan, til å fungere, er rusreformen dessverre mislykket.




Etter debatten i dag og etter det vi har fått av svar fra helseministeren, føler jeg meg helt trygg på at helseministeren vil følge utviklingen med falkeblikk. – Jeg tror ikke jeg skal si noe mer.




