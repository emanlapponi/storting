 Interpellanten, Sjøli, viser til at et enstemmig storting har uttalt at det er uakseptabelt at fødetilbudet blir svekket av økonomiske årsaker. Til tross for dette opplever vi panikk-kutt, forslag om omorganisering fra fødeavdeling til fødestue, trusler om nedleggelse og sommerstengte fødeavdelinger. Og vi har også de seneste dagene fått oppleve at det som tidligere var rapporterte nestenulykker, har resultert i flere tragiske utfall ved enkelte sykehus og fødeavdelinger. 




Interpellanten ga i sitt innlegg et svært godt bilde av problemene for fødeavdelingene generelt rundt omkring i landet, og det skremmer meg at vi midt i denne alvorlige debatten opplever at Helse Sunnmøre nå foreslår økonomisk motiverte kutt på 1,8 årsverk ved neonatal avdeling for for tidlig fødte ved sykehuset i Ålesund, og kutt ved fødeavdelingen på sykehuset i Volda – det til tross for at Helse Sunnmøre kan vise til at sykehuset i Volda, sammen med sykehuset i Ålesund, har hatt en fin vekst i antall nyfødte det siste året, og til tross for at neonatal avdeling fra før av sliter med stram bemanning og høyt arbeidspress. Forslagene til kutt har skapt harme, utrygghet, underskriftskampanje og fakkeltog. De bidrar også til å sette fødselsomsorgen på Sunnmøre mange år tilbake, ettersom Sunnmøre er en sterk vekstregion og neonatalavdelingen i Ålesund er den eneste i sitt slag mellom Bergen og Trondheim. Det er også godt dokumentert at neonatalavdelingen i Ålesund innehar høy kompetanse som er minst – og jeg sier minst – på linje med tilsvarende avdeling ved St. Olavs hospital i Trondheim. Denne kompetansen er viktig å beholde for å kunne ivareta og utvikle avdelingen også i framtiden. 




I de fleste tilfeller er en fødsel ukomplisert, og opplevelsen er til stor glede for hele familien, som ønsker å delta i størst mulig grad. Samtidig opplever noen fødende at den lille har det veldig travelt, altfor travelt, med å komme til verden. I slike tilfeller kreves det nærhet til høy medisinsk kompetanse og raske reaksjoner for å gi barn og mor den beste behandling. For den fødende og barnet er opplevelsen i seg sjøl belastende. Nærhet og støtte fra familien er derfor svært viktig. En enstemmig helse- og sosialkomité og et samlet storting sa derfor i 2003 og 2004 klart ifra om at viktig etablert fagkompetanse innen intensiv nyfødtmedisin ved sykehuset i Ålesund skal opprettholdes og videreføres. Komiteen begrunnet vedtaket i sine merknader ved å vise til at avdelingen over tid har hatt svært gode resultater innen nyfødtmedisin og når det gjelder for tidlig fødte, og at det derfor vil være uheldig å bygge ned slik viktig kompetanse der avstandene er store til nærmeste regionsykehus. Minst like viktig er det å minne om at Ålesund sykehus i komiteens merknader den gang ble bedt om å opprettholde et høyt faglig nivå for nyfødtmedisin, og at Helsetilsynet vil ha som oppgave kontinuerlig å vurdere tilbudet og tryggheten i tilbudet. Slike uttalelser forplikter. De oppfordrer i hvert fall ikke til økonomisk motiverte kutt i dagens tilbud. 




Jeg håper at statsråden her i dag kan bekrefte at Stortingets tidligere klare vedtak om opprettholdelse av neonatalavdelingen i Ålesund står ved lag. Jeg håper også at statsråden kan bekrefte at hun vil bidra til at det blir slutt på panikk-kutt ved fødeavdelingene, da dette er viktig fordi en god og trygg opplevelse gjennom svangerskap, fødsel og barseltid er avgjørende for å sikre god helse for mor og barn, familiens trivsel og mestringsevne, og dermed også bidrar til å få en god start på familielivet. 




Et enstemmig storting vedtok allerede i 2001 at vi skal ha en desentralisert fødselsomsorg i Norge. Vi kan ikke underslå dette vedtaket ved å akseptere panikk-kutt og kortsiktige løsninger for å nå balansekravene. Vi kan heller ikke stirre oss så blinde på bunnlinjen at vi foretar kutt som reduserer kostnader i dag, og som fører til alvorlige ulykker og økte utgifter for samfunnet på sikt. Jeg er enig i at det er viktig at helseforetakene mestrer det å drive i balanse. Men for meg er det minst like viktig å sørge for å sikre et forsvarlig tilbud til pasientene og de fødende. 




Det er ingen hemmelighet at sykehusene i Møre og Romsdal må kutte kontinuerlig i driften for å bistå overforbruket ved St. Olavs hospital i Trondheim. Det er heller ingen hemmelighet at fagmiljøet ved St. Olavs i klartekst har sagt at de ønsker å ta over funksjonene ved neonatalavdelingen i Ålesund. Dette er en kamp som har vært kjempet i mange år, og som tidligere regjeringer og storting gjennom klare vedtak har slått tilbake. I en av livets mest sårbare faser skal vi være trygge for at vi får rask behandling av høy kvalitet. Fødende og barn skal ikke være salderingspost. 




Som medmenneske, kvinne, mor og mormor vil jeg fortsette kampen for et godt og trygt fødetilbud i hele landet. 




