 (ordfører for saken): Forslagsstillerne setter søkelys på en av Norges viktigste
                  og største distriktsnæringer. Det vises til at byggenæringen er spesielt hardt
                  rammet av finanskrisen, at det er 23 år siden sist det ble lagt fram en
                  stortingsmelding om næringen, og at det derfor er viktig at utfordringene for
                  næringen presenteres helhetlig fra Regjeringen gjennom en stortingsmelding. 

Forslagsstillerne viser til at det er mange uløste oppgaver innenfor infrastruktur
                  og offentlig bygningsmasse, og at næringsbeskatningen er en tung belastning. Og
                  det etterlyses skatte- og avgiftslettelser for å få den økonomiske aktiviteten i
                  næringen i gang igjen. 

Komiteens flertall – regjeringspartiene – avviser forslaget. De viser til brev fra
                  statsråden, og begrunner det med at byggenæringen nå er i ferd med å nærme seg en
                  normalsituasjon fordi Regjeringen allerede har foretatt en rekke kortsiktige
                  strakstiltak for å dempe virkningene av den internasjonale finanskrisen. 

En samlet opposisjon støtter forslaget om en stortingsmelding. 

Det er svært mange offentlige instanser som i dag har ansvaret for den offentlige
                  bygningsmassen. Alle departement er i større eller mindre grad bestillere av nye
                  byggetjenester og vedlikehold, noe som tilsier at behovet for en samlet strategi
                  fra Regjeringen på området, er til stede. Man bør gjennom en stortingsmelding om
                  byggenæringen, se på om forvaltning, drift, nyinvesteringer og vedlikehold kan
                  organiseres på en mer effektiv måte enn i dag, og dermed bidra til å skape mer
                  forutsigbarhet og langsiktighet for byggenæringen. 

Ser vi bort ifra de forhåpentligvis kortsiktige problemene som byggenæringen står
                  overfor i disse finanskrisetider, mener Høyre at næringen vil stå overfor flere
                  utfordringer på lang sikt. Hensikten med en stortingsmelding er å skue langt inn i
                  framtiden. Høyre mener derfor at en gjennom en eventuell stortingsmelding også bør
                  belyse og diskutere klimavennlige bygg, økt kompetanse i næringen, det å få bukt
                  med useriøse aktører i næringen og ikke minst det å få slutt på svart arbeid. 

Byggefeil utgjør i gjennomsnitt 4 pst. av verdien av nybygd bolig etter
                  overtakelse, og Forbrukerrådet mottar mellom 10 000 og 12 000 henvendelser om
                  boligproblemer. Høyre har derfor tidligere fremmet forslag om forbrukernes
                  rettigheter ved eiendomsoverdragelse – Dokument nr. 8:62 for 2008–2009 – hvor vi
                  viser til medieoppslag der det kommer fram at bare 10–15 pst. av feilene i bygg
                  oppdages før det har gått seks år. Høyre fremmet derfor forslag om å innføre ti
                  års reklamasjonsfrist, et servicehefte for bolig og obligatorisk byggforsikring og
                  tilstandsrapport. 

Høyre deler bekymringen for den ekstraordinære situasjonen som byggenæringen
                  befinner seg i akkurat nå. Vi har derfor støttet Regjeringens tiltakspakke for å
                  stimulere veksten i næringslivet og dermed også byggenæringen. Vi vil allikevel
                  nok en gang påpeke at krisepakken fra Regjeringen kom uforsvarlig sent. Høyre
                  fremmet sine forslag til krisepakke allerede i budsjettet høsten 2008. Vi er
                  kritiske til at Regjeringen mangler vilje til å ta i bruk det vi vil beskrive som
                  mer treffsikre tiltak, slik Høyre har gjort gjennom en rekke forslag for å
                  motvirke et økende antall arbeidsledige gjennom permitteringer og konkurser. 

Høyre foreslår bl.a. å fjerne Regjeringens skatteøkninger og øke
                  avskrivningssatsene for maskiner fra 20 pst. til 25 pst. Vi foreslår en kraftigere
                  satsing på veibygging enn Regjeringen, og vi vil la kommunene beholde en andel av
                  selskapsskatten for å motivere kommunene til å legge til rette for
                  næringsutvikling. Høyre foreslo også å utvide låneordningen til kommunene fra 2
                  milliarder kr til 5 milliarder kr for å sikre mer aktivitet innen oppussing av
                  skolebygg mv., noe som i aller høyeste grad ville ha kommet byggenæringen til
                  gode. 

Høyre mener det er positivt at forslagsstillerne foreslår å sette søkelys på
                  byggenæringens utfordringer gjennom en ny stortingsmelding, og vi støtter derfor
                  forslaget. 

