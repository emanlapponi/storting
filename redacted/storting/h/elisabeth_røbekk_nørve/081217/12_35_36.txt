 Det er riktig som statsråden her sier, at politiet på Sunnmøre har vært veldig
                     dyktige på narkotikaetterforskning over mange år, men nå viser statistikken en
                     dramatisk nedgang og dårligere resultat, og det er det jeg forsøker å ta opp
                     her. Og det er veldig fortvilet og håpløst når statsråden ved alle anledninger
                     skylder på tidligere regjeringer, for alle vet at krisen i politiet først og
                     fremst er et resultat av for lite driftsmidler som fører til at stillinger blir
                     stående vakante. Så også ved Sunnmøre politidistrikt, som i dag bare har 1,12
                     stillinger pr. 1 000 innbyggere. Landsgjennomsnittet er 1,8, og Stortinget har
                     sagt at det skal opp i 2 stillinger pr. 1 000 innbyggere. 

Mener statsråden at det er riktig at det er så stor forskjell på
                     bemanningsgraden fra distrikt til distrikt, og hva vil statsråden foreta seg
                     for at Sunnmøre politidistrikt skal komme opp på minst snittet på 1,8, og
                     dermed kunne ta i bruk de vakante stillingene uten å gå økonomisk konkurs? 

