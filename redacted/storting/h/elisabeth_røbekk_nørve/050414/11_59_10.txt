 Representanten Hanssen tar i interpellasjonen opp en svært viktig sak, en problemstilling som Regjeringen gjennom St. meld. nr. 40 for 2002-2003 og i budsjettet for 2004 satte på dagsordenen ved å opprette en ny toppfinansieringsordning for at nettopp ressurskrevende brukere som ønsker det, skal kunne flytte ut av eldreinstitusjon og inn i egen leilighet innen utgangen av 2005.




Dessverre opplever vi at pårørende nesten uten unntak må kjempe en hard kamp for at deres nærmeste ikke skal bli sykehjemspasienter, med mangel på den omsorg og pleie de har krav på og behov for.




Til tross for den statlige satsingen hevdes det at antall unge, tyngre brukere øker i eldreinstitusjoner, og vi opplever dessverre altfor ofte å lese i media om nettopp slike tragiske tilfeller som beskrives av interpellanten.




Å flytte en ung, multihandikappet kvinne ut fra hennes leilighet inn i en eldreinstitusjon og dermed frata henne et livsviktig pleie- og omsorgstilbud, er fra mitt ståsted direkte umenneskelig.




Kommuner som løper fra sitt ansvar ved å tillate at sterkt funksjonshemmede – ofte svært unge personer – blir liggende i sykehjem uten noen særlig form for oppfølging, bryter med det meste av det et samlet storting har vedtatt.




Jevnlig trening og god omsorg for denne gruppen pasienter er svært viktig. Når vi vet at slik behandling er nesten fraværende i eldreinstitusjoner, og at mange sjelden eller aldri blir tatt ut av sengen, tør jeg nok en gang påstå at slik behandling er direkte umenneskelig.




I St.meld. nr. 40 for 2002-2003, slår Regjeringen, med støtte fra et samlet storting, fast følgende:







«…unge personer med nedsatt funksjonsevne som ønsker det skal kunne flytte ut fra institusjon og få et individuelt tilpasset bo- og tjenestetilbud. Det er ikke akseptabelt at unge personer med nedsatt funksjonsevne som ikke ønsker det bor på institusjon. Alle har rett til å leve et selvstendig og aktivt liv uavhengig av behovet for bistand.»




Når vi vet at de totale kostnadene ved et verdig behandlingstilbud for disse brukerne fort kan beløpe seg til 2–3 mill. kr i året, skulle man tro at den statlige toppfinansieringen, som dekker 80 pst. av kommunenes utgifter, ville stimulere kommunene til å bidra til å gi sine brukere et verdig bo-, pleie- og omsorgstilbud utenfor eldreinstitusjon.




Helseministeren viser til at toppfinansieringsordningen skal evalueres i løpet av 2005. En slik evaluering haster og er viktig for at eventuelle mangler eller svake ledd snarest kan bli rettet opp til beste for brukerne, og ikke minst for deres pårørende, som burde slippe en slik ekstrabelastning som det er å måtte slåss mot det offentlige for at deres kjære skal få ha et noenlunde verdig liv.




