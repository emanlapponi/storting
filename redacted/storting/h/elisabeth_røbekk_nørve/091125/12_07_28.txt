 Jeg takker for svaret, som dessverre føyer seg inn i rekken av mange tilsvarende –
              jeg vil si – intetsigende svar fra Regjeringen på spørsmål som gjelder
              kraftsituasjonen i Midt-Norge. 

Rauma Energi, som ønsker å flytte inntaket til Storhaugen og oppgradere anlegget for
              at det skal kunne gi over en dobling av dagens produksjon av rein energi, hevder at en
              flytting i tillegg vil gi en miljømessig gevinst, ved at vannet vil renne fritt i
              fossen til tider på året da det nå er tørrlagt. 

Ser statsråden at en opprustning av Verma kraftverk, og eventuelt andre tilsvarende
              kraftverk som måtte komme, vil kunne bidra til å øke produksjonen av fornybar energi i
              regionen, og at det igjen vil bidra til at en kan unngå å ta i bruk de mobile, svært
              så forurensende gasskraftverkene som i dag er det eneste alternativet i en eventuell
              krisesituasjon? 

