 Jeg takker for svaret. Jeg registrerer at departementet her har vurdert det slik at dette ikke vil være til skade for verdensarvområdet.


Men jeg har et spørsmål til. I Dagbladet lørdag den 11. oktober kunne vi lese følgende:


«Geirangerfjorden kan bli strøket fra verdensarvlista grunnet kraftlinjer.»


Videre:


«Jeg er bekymret for fjordene våre. Det hviler et stort ansvar på Norge for å bevare dem, sier Kris Endresen ved UNESCO‑senteret i Oslo.»


Og videre:


«Kraftledninger i dette området kan føre til strykning av fjordene fra verdensarvlista, slår Trond Taugbøl hos Riksantikvaren fast.»


De sikter til Geirangerfjorden og Nærøyfjorden.


Kan statsråden garantere at kraftlinje i området rundt Geirangerfjorden ikke vil bli bygd på en slik måte at det forårsaker at Geirangerfjorden blir strøket fra UNESCOs verdensarvliste, slik Riksantikvaren og Endresen i UNESCO‑senteret frykter?


