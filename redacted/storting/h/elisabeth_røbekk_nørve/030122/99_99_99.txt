 Jeg tillater meg å stille følgende
spørsmål til helseministeren:

«Ifølge Dagsavisen bidrar
Helsetilsynets retningslinjer til at pasienter med psykiske lidelser
(ofte barn og unge) diagnostiseres og behandles i primærhelsetjenesten med
antidepressiver (lykkepillen) før pasienten henvises til
psykolog og andrelinjetjenesten for videre behandling.

Vil statsråden bidra til at retningslinjene
for behandling av depresjoner og stemningslidelser fra Statens helsetilsyn
blir gjennomgått, slik at medikamenter ikke blir førstevalget
til fastlegen ved behandling?»

 Jeg vil takke helseministeren
for svaret.

Jeg forstår det slik at svakheten
i dagens veileder vil bli rettet opp, og at det vil bli laget nye
veiledende retningslinjer i samarbeid med det
berørte fagmiljøet.

Vi opplever i dag at stadig flere barn og unge
får psykiske problemer. Helseministeren
viser til at det ikke er gitt ut retningslinjer for behandling
av depresjoner hos denne gruppen. Vil helseministeren
medvirke til at Sosial- og helsedirektoratet i forbindelse med utarbeiding
av nye retningslinjer også inkluderer gode
retningslinjer for behandling av barn og unge?

 Ved å gå til kamp mot røyk,
rus og usunn livsstil generelt viser helseministeren gjennom
folkehelsemeldingen at han har satt seg som mål at nordmenn
generelt skal bli sunnere og friskere. Vi har i dag et altfor stort
pilleforbruk i Norge. Jeg håper derfor at helseministeren – i
fellesskap med de fleste av oss, lykkes i sin behandlingsstrategi.

Jeg har et siste spørsmål
til helseministeren: Er det mulig å tolke helseministeren
dit hen at de signaler som han har kommet med så langt
om å erstatte piller med andre behandlingsmetoder
der det er medisinsk forsvarlig, bare er starten på den
virkelige kampen som føres mot pillesamfunnet?

