 Jeg trodde kanskje saksordføreren skulle ha ordet først. –




Det denne saken dreier seg om, er at en bedrift, Fiskevegn AS, hadde søkt om å få lov å utprøve en egnemaskin. Fiskeridirektoratet i Bergen avslo dette. Begrunnelsen for å nekte innvilgelse var at tiltaket ikke hadde fått støtte fra det offentlige, at det heller ikke var satt i verk av det offentlige, og at en kunne risikere at bedriften, hvis den skulle få lov til dette, kunne få en fordel i konkurransemarkedet. Det var en relativt fantastisk begrunnelse for et avslag og lite egnet til å fremme næringsutvikling i distriktene – det må en jo virkelig si. Saken ble også tatt opp i spørretimen, og da opplyste statsråden at det ikke kunne gis tillatelse til dette etter saltvannsfiskeloven § 2, da det i den skulle ligge at det måtte være et tiltak iverksatt og finansiert av det offentlige. 




Det er bakgrunnen for at det er blitt tatt opp et forslag om denne saken. Forslaget gikk ut på at vi ville at Regjeringen skulle legge til rette for at vitenskapelige undersøkelser og praktiske fiskeforsøk kunne utføres i privat regi i tillegg til i offentlig regi, og hvis departementet ikke fant å ha en slik hjemmel, burde det skaffe seg en.




Komiteen fikk et svar fra statsråden som etter mitt skjønn ikke var tilfredsstillende, der han sier til slutt: 







«Jeg ser det derfor som klart mest formålstjenlig om dagens praksis kan videreføres.»




Nå er vi i den heldige situasjon at komiteen har avgitt en klarsynt innstilling, som er enstemmig, og som i realiteten innebærer at det etter komiteens syn er anledning og hjemmel til å gi en dispensasjon også for private forsøk. Det betyr at det er en enstemmig komite som slutter seg til det som er vårt forslag i Dokument nr. 8:14. Jeg regner med at saken for så vidt er avgjort, at statsråden gjør hva gjøres skal i denne forbindelse, og at bedriften Fiskevegn AS – som er en bedrift på 90 ansatte og ligger i Sogn og Fjordane – skal få lov til å gjøre det de tynt ber om. Det er en bedrift som har investert millionbeløp i utvikling av en egnemaskin spesielt for sjarkflåten, og de ber om å få lov å prøve denne ut i fullskala. Jeg håper statsråden kan gi et bekreftende svar, slik at jeg slipper å ta en replikk.




