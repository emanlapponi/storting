   Den saken som vi nå har til behandling
her i Stortinget, har ligget og godgjort seg siden før
sommerferien.  

Jeg har registrert at stadig flere har uttrykt
sympati for dette Dokument nr. 8-forslaget vårt, og jeg
føler at tiden har jobbet for de synspunktene som ligger
bak.  Tiden er nok moden for å gjøre en del av
dette – for ikke å si overmoden.  Jeg er derfor
glad for at en enstemmig komite erkjenner behovet for en evaluering
av nettopp dette lovverket.  Og noe av det mest interessante i den
utviklingen som man har sett, er det som har skjedd i Arbeiderpartiet på dette
området. Det jeg har registrert både fra interne seminarer,
i landsstyreinnstillingen og sågar ved landsmøtebehandlingen
av dette spørsmålet, og ikke minst formuleringen
fra landsstyret i Arbeiderpartiet hvor det snakkes om en flerdobling
av konsesjonsgrensen, er definitivt interessant. Den endrede holdningen
har vel skjedd gradvis og er vel ikke blant de holdningsendringene
som har skjedd i Arbeiderpartiet over natten på landsmøtet. Jeg
vil anta dette hører til det mer veloverveide. 

Høyres hovedanliggende innenfor konsesjonslovgivningen
hva gjelder endringer, er først og fremst å gjøre
et eller annet med formålsparagrafen, og vi mener at det å eie
en bit av fedrelandet er et gode i seg selv. Derfor mener vi at
det i formålsparagrafen til denne loven bør tas inn
formuleringer som går på at flest mulig gis adgang
til å skaffe seg fast eiendom – at lovgivningen
rett og slett legger til rette for at en kan oppnå et slikt
mål.

Et annet område vi har tatt opp, er
det som går på statens forkjøpsrett.
I dag er det slik at Landbruksdepartementet og fylkeslandbruksstyret
har forkjøpsrett ved     eiendomstransaksjoner. Vi mener
at den utviklingen vi har sett på dette området,
er slik at det aldri har vært mer aktuelt enn nå å stille
spørsmål ved hvorvidt denne forkjøpsretten
i det hele tatt bør videreføres, subsidiært
om den bør videreføres på den måten
som den praktiseres i dag.

Et annet punkt som vi har tatt opp i dette
forslaget, går på dette med statens rett til å fastsette
priser. Her er det mange uensartede eksempler som etter mitt skjønn
underbygger behovet for i det hele tatt å fjerne dette.
Den modellen og de forskriftene som gjelder for fastsettelse av
pris på eiendommer, har så mye merkverdig ved
seg at de ikke er til å forstå verken for politikere
eller dem det gjelder. Vi har sett så mange eksempler på enkeltsaker bare
i løpet av det siste året at det er helt utrolig,
der investeringer som er gjort, gjerne i de siste årene
før en eiendomsoverdragelse, i liten grad har fått
utslag ved prisfastsettelsen. Andre ting som i liten grad synes å påvirke prisfastsettelsen,
er eksempelvis hvorvidt skog på eiendommen er snauhogd
eller hogstmoden – dette avspeiler seg i liten grad i den
prisfastsettelsen det offentlige kommer fram til. Hele politikken
på dette området er innrettet på kjøper
og i veldig liten grad på hvilke interesser selger har. 

I tillegg mener vi det er nødvendig
med presisering i loven om at de vilkårene som settes ved
konsesjonsbehandlingen skal ha en klar hjemmel i lov og ligge innenfor
de formål som loven angir. Dette har med flere forhold å gjøre,
ikke minst med det som gjelder rettssikkerhet for borgerne. De skal
vite at de betingelsene som settes, har hjemmel i vilje hos lovgiver.
Vi skal være klar over at den saksbehandlingen som finner
sted, uansett hvor det er – om det er på kommuneplan
eller på fylkesplan eller til slutt i departementet – i
stor grad går på skjønnsutøvelse.
Det er mange eksempler på at denne skjønnsutøvelsen
varierer sterkt fra kommune til kommune og fra fylke til fylke.
Og ikke minst innenfor et lovverk hvor det er så stor grad
av fullmaktslovgivning, er det viktig at man gjør hva man
kan i forhold til å sikre rettssikkerheten for borgerne.

Det siste punktet vi har tatt opp i vårt
forslag, går på en nedre konsesjonsgrense. Konsesjonsgrensen
på 5 dekar har vel stått uendret siden konsesjonsloven
ble innført tidlig på 1970-tallet. Vi foreslår
at denne bør endres til 50 dekar. Den tid må definitivt
være forbi da 5 dekar er den eneste fornuftige og logiske
grensen. Når grensen er så lav, er konsekvensen
at et utrolig stort antall saker som gjelder konsesjon, skal behandles
av saksbehandlere og politiske organer i kommunene. Det er store
samfunnsmessige kostnader knyttet til dette, både ved at
det offentlige har store utlegg til saksbehandlingen og ved de privatøkonomiske
ressurser som settes inn for at en skal oppnå det ønskede
resultatet. De av oss som har hatt en lokalpolitisk karriere – hvis
en skal kalle lokalpolitikk for karriere – har opplevd,
og det til overmål, det engasjementet som både
kjøpere og selgere viser for å nå sine mål,
og det gjelder også alle dem som ønsker tilleggsjord i
forbindelse med enhver jordlapp som skal selges. Jeg tror det ødes
altfor mye ressurser på dette. Jeg tror vi må heve
grensen for fri omsetning av en eiendom. 

Det er derfor spesielt interessant å se
at Arbeiderpartiet har flyttet seg – jeg vil si mange hakk
i fornuftig retning – og jeg ser fram til den behandlingen
som saken vil få etter evalueringen i landbruksmeldingen
til våren. Og på bakgrunn av hva som står
i innstillingen, og ikke minst på bakgrunn av hva jeg har
sett av  politisk behandling i andre partier og en del eksempler
man har sett på enkeltsaker, som jeg antar har gjort inntrykk
på andre politikere enn dem fra Høyre og Fremskrittspartiet,
føler jeg meg overbevist om og ser fram til at det blir
en endring i den nåværende tilstand som tiden
rett og slett har gått fra.

