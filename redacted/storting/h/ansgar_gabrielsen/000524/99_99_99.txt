 Jeg skal få lov til å stille
følgende spørsmål til landbruksministeren:

«Gjennom media er det blitt kjent
at et enstemmig omsetningsråd stod bak beslutningen om å male
opp store mengder svinekjøtt til dyrefôr, blant
annet for å hindre lavere forbrukerpriser. Landbruksdepartementets
representant, som er leder for Omsetningsrådet, stod dermed bak
beslutningen.

Vil statsråden instruere departementets
representant om å forholde seg slik at han bidrar til at
overproduksjon i større grad fører til billigere
mat for forbrukerne i stedet for at maten males opp til dyrefôr
eller tilintetgjøres?»

  Vi har i mange år hatt en kraftig
overproduksjon, særlig av svine- og storfekjøtt.
I fjor gikk 19 millioner kg på dumpingsalg – 10-20
trailerlass pr. uke gikk ut av Norge. Omsetningsrådet har
hatt ansvaret for hele dette markedsområdet, som er det
mest regulerte vi har i landet, og det minst vellykkede. Det må være
ganske definitivt.

Det jeg kunne tenke meg å spørre
statsråden om, er om han er enig med meg i hva virkningene
av denne overproduksjonen er – at det fører til
et høyere bevilgningsbehov i forbindelse med landbruksavtalen,
at det fører til høyere matvarepriser, og at bonden
får lavere inntekt. Jeg har forstått det slik
at det faktisk er opptil 3 kr pr. kg i fradrag for bonden som driver
med svin og som skal finansiere dette, slik at alle parter taper
på det som foregår og har foregått siden
midt på 1990-tallet, til tross for at det offentlige har
hånd om det.

Og det siste spørsmålet:
Hvem har gevinst av den situasjonen vi er i?

