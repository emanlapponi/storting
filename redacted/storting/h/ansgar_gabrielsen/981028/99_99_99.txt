 Jeg skal få lov til å stille
et spørsmål til fiskeriministeren:

«Gründeren Bodvar Vetrhus
i Selje har utviklet en egnemaskin som kan revolusjonere linefisket
for den minste sjarkflåten. Da Vetrhus søkte Fiskeridirektoratet
om tillatelse til utprøving av maskinen, fikk han avslag.
Begrunnelsen er at Vetrhus ikke har mottatt statsstøtte,
og at maskinen kan bli en kommersiell suksess.

Er avslaget i tråd med intensjonen
bak Regjeringens nylig fremlagte handlingsplan for små bedrifter,
og vil statsråden i motsatt fall sørge for at
utprøvingstillatelse blir gitt?»

  Dette svaret minner meg på en måte
om innledningen på den amerikanske serien «X-Files» – du
tror det ikke før du ser det. At det kan være mulig!
Nå forstår jeg jo at Fiskeridirektoratet har en
helt annen begrunnelse enn den Angelsen hadde, for han begynte å snakke
om at det ikke var kvoter til dem, om deltakerbegrensninger osv. 

Dette er en liten bedrift som har en båt
på 25-26-27 fot, som skal installere denne maskinen for
utprøving, noe de har brukt millionbeløp på,
uten hjelp av det offentlige. Så henviser Angelsen i sitt
svar til at denne lovhjemmelen er tenkt å gjelde der det
offentlige utfører dette, eller der det skjer i samarbeid
med private. Her er det altså en initiativrik vestlending
som verken har brydd seg om å være i samarbeid
med andre eller har latt det offentlige gjøre dette. Er
det ikke mulig å la en liten bedrift utføre dette
på grunn av den kvoteordningen vi har? Da må en
faktisk vurdere å sette av en kvote til folk som bruker
egne krefter og egne midler til å videreutvikle dette samfunnet.

  Jeg blir mer og mer overrasket. I tillegg
til Bastesen er det vel undertegnede og fiskeriministeren som har
rodd fiske – i en viss utrekning i hvert fall. Og det må vites
at når en skal drive linefiske, saltvannsfiske, og basere
seg på fritidsfiskebestemmelsene, kan en ikke ha flere
agn. Ilesteinen er jo ikke engang kommet til bunnen før
en må sette den andre ilesteinen – så få kroker
er det en har lov å fiske med. 

Dette gjelder en bedrift som skal utvikle et
produkt som vil gjøre det mulig for sjarkflåten å delta
i linefisket. I dag er det jo stort sett store fartøyer
som driver med autolinesystem osv., som deltar. Her har
man en liten maskin som egner seg for den flåten bedriftens
egen landsdel etterspør. Jeg velger å tolke det
slik at den planen som er lagt fram av næringsministeren
hva gjelder å gjøre ting lettere for småbedrifter,
også på en eller annen måte må implementeres
i de underliggende og sideordnede departementer og direktorater.
Og da er mitt spørsmål: Vil statsråden
ta et initiativ overfor Fiskeridirektoratet, slik at de i større
grad befinner seg i virkelighetens verden?

