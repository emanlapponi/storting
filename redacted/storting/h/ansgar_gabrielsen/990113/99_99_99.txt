  Jeg skal stille følgende spørsmål
til landbruksministeren:

«Tolv år gamle Gunstein Gjetmundsen
arvet for et år siden gården Løyte i
Gjerstad kommune i Aust-Agder fra sin grandtante, Anna Mæsel.
Da Gjetmundsen søkte om konsesjon støttet både
formannskapet i Gjerstad og fylkeslandbruksstyret søknaden.
Landbruksdepartementet vedtok imidlertid å bruke statens
forkjøpsrett og legge gården ut som tilleggsjord.
Vedtaket tilsidesetter avdødes ønske og undergraver
eiendomsretten. 

Vil statsråden gjøre om vedtaket
slik at Gjetmundsen kan få konsesjon på familiegården?»

  Jeg takker statsråden for svaret.

 Men jeg må si det opprinnelige svaret
fra Landbruksdepartementet opprørte meg nærmest
totalt. Jeg var meget skuffet over det. 

Denne saken er kort og godt veldig spesiell,
det finnes nesten ikke sidestykke til den på veldig lang
tid. Lokale og regionale politiske myndigheter har ment at denne tolvåringen
skulle få konsesjon på denne gården,
og at testators vilje skulle kunne gjennomføres. Og med
bakgrunn i det som går fram av det opprinnelige svaret
fra Landbruksdepartementet, synes jeg det er helt relevant å stille
det grunnleggende spørsmålet: Hva slags respekt
er dette for eiendomsrett? Hva slags respekt er dette for arverett?
Og når statsråden sier at det blir følelsesladet,
er det helt naturlig.

 Men det var meget positivt det statsråden
avsluttet med. Han sa:

« Jeg
finner det derfor riktig å se på saken på ny.»

Er dette et tidsskille i forhold til måten
departementet håndterer denne type saker på? Betyr
det at denne regjeringen har en annen tilnærming enn det
vi har vært vant til på 1990-tallet fra Arbeiderpartiet?

  Som jeg sa i mitt første tilleggsspørsmål,
er det viktigste som statsråden sa, og som er veldig gledelig,
at han finner å ville se på saken på ny. Og
det betyr at til tross for den konsesjonsloven vi har, og til tross
for det regelverket som Stortinget har tiltrådt, vil man
i de aller fleste konsesjonssaker være innenfor lovens
ramme nærmest om man lander på det ene eller på det
andre standpunktet. Derfor forstår jeg også statsråden slik
at om han, etter selv å ha sett på saken, finner å skulle
komme til den motsatte konklusjon av hva som har vært tilfellet
til nå, vil også dette kunne være innenfor lovverket,
for ellers hadde han vel ikke vært villig til å se på saken
på ny.

Til dette med at det er mye leiejord. Det er
ikke rart at det med det lovverket vi har, blir leiejord! Men en
annen ting som jeg reagerte på i det opprinnelige svaret
fra departementet, var at det blir tillagt vekt at eiendommen tidligere
har vært utleid til dem som nå er jordsøker,
og at det taler imot dem som søker konsesjon. Burde det ikke
være nærmest motsatt, at det skulle være
et incitament for grunneier til å leie ut jorda, og at
det ikke blir brukt mot dem i senere konsesjonssaker?

