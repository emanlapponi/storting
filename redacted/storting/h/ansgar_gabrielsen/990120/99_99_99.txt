  Jeg skal få stille følgende spørsmål
til kirke-, utdannings- og forskningsministeren: 

«Departementet meddelte i brev av
9. juli 1998 til Johnny Stokkeland at Lyngdal kapellangård
kunne selges. I dette brevet sies det: «Når det
gjelder skogen tar en sikte på at den beholdes i Opplysningsvesenets
fonds eie». Formannskapet i Hægebostad har sterkt
frarådet en slik deling.

Hva er årsaken til at departementet
vil dele eiendommen, og er en slik deling i tråd med denne
regjerings landbrukspolitikk?»

   Jeg takker statsråden for svaret.
Som han sa, har han ikke avsluttet sin vurdering av denne saken
i forhold til hva som skal bli det endelige utfallet, og det er
godt. Saksbehandlingstiden i departementet hva gjelder disse saker,
kan i hvert fall sies å være relativt lang og
sannsynligvis også omfattende, for faktisk i det første
brevet som ble sendt ham, advares det mot den lange saksbehandlingstiden. 

Men det som jeg er opptatt av, er deling av
eiendommen og den landbruksmessige siden i så måte.
At det skal tas hensyn til dette fondet, og at det skal være
akseptable økonomiske løsninger for fondet, er
for så vidt greit. Men her tror jeg en står i
fare for å kunne få en avgjørelse som,
hvis den skulle gå på deling av eiendommen, ikke vil
være i tråd med det som andre, tilsvarende eiendommer
får av behandling, for det er veldig sjelden at det innvilges
denne type delinger. Det som er spørsmålet mitt, og
som jeg ikke fikk svar på, er hvorvidt denne praksisen med
søksmål om deling er i tråd med denne
regjeringens landbrukspolitikk.

 Når Lilletun sier at de vil bli grundig
vurdert av  ham, har jeg ingen grunn til å tro at så ikke
vil skje.

Han var inne på dette med «Kyrkjas
gods», som han kaller det, og da rant det meg i hu dette
skriftordet som går på å samle seg skatter
på jorden. Det er kanskje ikke så lurt, det volder
ofte mer problemer enn gleder. Det er vel dette som Kirken for så vidt
opplever i forhold til denne spørretimesaken, men som også har
vært omkvedet i en del andre saker beslektet med nettopp
Opplysningsvesenets fond. Det var kanskje bedre å selge
hele greia, så hadde en i hvert fall ikke problemer med
det godset. 

Det som jeg helt til slutt gjerne vil legge
statsråden på minne ved behandling av denne saken
og når det gjelder det prinsipielle i den tilnærmingen
man har til tilsvarende saker om salg av «Kyrkjas gods»,
er at en ikke må komme i skade for at staten opptrer på en
sånn måte hva gjelder deling og ikke deling, at
en i ettertid skal kunne si at det er forskjell på Jørgen
hattemaker og kong Salomo, og at det er Lilletun som er kong Salomo
i denne sammenheng.

