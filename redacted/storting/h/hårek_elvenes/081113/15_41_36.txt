 Jeg tør minne om, etter representanten Lundteigens innlegg, at næringspolitikk ofte er kjennetegnet ved at virkemidlene ligger i andre departementer enn næringsministerens eget departement. Derfor blir næringspolitiske debatter ofte preget av honnørord, der substansen kan være vanskelig å få øye på. 




Et kjennetegn ved norsk høyere utdannelsespolitikk de siste 20 årene er at det har vært en dramatisk økning i antallet som gjennomfører høyere utdannelse. Et annet kjennetegn er at det er relativt få av dem som har gjennomført høyere utdannelse, som har funnet sin arbeidsplass i det private næringsliv – og langt færre som har funnet den i eksportrettet sektor. I så måte kan man påstå at norsk høyere utdannelsespolitikk har vært lite treffsikker og lite vellykket hvis målet var å søke økt verdiskaping. Hvis man med utdannelsespolitikken derimot har det isolerte mål at flest mulig skal gjennomføre høyere utdannelse, blir utdannelsespolitikken på mange måter en del av velferdspolitikken. Det er ikke utdannelsespolitikkens fremste hensikt. 




Jeg merket meg ministerens analyse, der ministeren bl.a. sa at satsing på utdannelse har med god næringspolitikk å gjøre. Og da er mitt spørsmål til ministeren: Hvilke tiltak, hvilke tanker, har ministeren når det gjelder å stimulere og målrette utdannelsen slik at vi får flere som gjennomfører høyere utdannelse – som faktisk er etterspurt – som har den kompetansen som etterspørres i privat sektor, og da spesielt innenfor eksportrettet industri? Det er nemlig eksporten man lever av i dette landet, og ikke importen. 




