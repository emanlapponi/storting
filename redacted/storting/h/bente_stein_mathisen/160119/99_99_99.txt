 

[17:43:23]

: Jeg vil også takke interpellanten, Lise Christoffersen, for å ha tatt opp en veldig viktig sak. Som interpellanten sa, er de funksjonshemmede flyktningene og asylsøkerne de mest sårbare av de sårbare. Og som hun også sa, de står bakerst i køen og blir kanskje ikke registrert og får opphold. Det gjelder også kvoteflyktninger. Det er viktig, tenker jeg, at Norge tar sin del av ansvaret her og at vi gjør hva vi kan for å hjelpe dem som kommer til landet vårt og at vi får til en god integrering.


Jeg opplevde ikke at statsrådens svar var så lite imøtekommende og negativt som Christoffersen gjorde. Jeg opplevde at statsråden nettopp sa at de som kommer til landet har like rettigheter som alle andre som kommer og søker asyl og skal ha opphold her, og at det på mottakene legges til rette for helsetilbud. Vi har registreringssystemer som fanger opp dem som trenger noe ekstra, både av tilrettelegging og helsehjelp. Jeg har selv i mitt tidligere liv som ansatt i en kommune vært med og hatt ansvaret for helsetilbud på mottak, hvor vi også hadde funksjonshemmede. Det er klart at vi i dag har en helt ekstraordinær situasjon på mottakene våre. De er overfylte, vi har ikke alle ting på plass. Men når man avdekker behov, er jeg ganske sikker på at man gjør det man kan for å imøtekomme denne gruppen som trenger støtte, tilrettelegging og også helsehjelp for å kunne fungere best mulig, lære seg språk, komme inn i det norske samfunnet og fungere på en så god måte som mulig, akkurat sånn som alle andre i det norske samfunnet som strever med sine funksjonsnedsettelser.


Jeg synes også det er en god idé at man tar kontakt med de funksjonshemmedes organisasjoner og får både tips, drahjelp og støtte til hvordan vi kan gjøre dette arbeidet enda bedre.


