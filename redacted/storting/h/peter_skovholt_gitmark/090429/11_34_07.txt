 La meg også gi statsråden en verbal blomst, og si at jeg takker ham for hans
                     arbeid den siste tiden i forhold til Zimbabwe. Jeg opplever at det
                     kompaniskapet Norge og Danmark, spesielt, har knyttet for å levere
                     konstruktive, gode løsninger på hvordan det internasjonale samfunnet kan hjelpe
                     demokratiet og folket i Zimbabwe, er en helt riktig og klok innfallsvinkel til
                     landets problemer. Jeg deler også statsrådens syn på at det kun finnes en plan
                     A, og det er å se denne regjeringen fungere og demokratiet blomstre ut fra
                     dette. Dersom man får et sammenbrudd i Zimbabwe, som ikke ligger spesielt langt
                     unna i tid dersom det ikke kommer bistand inn i landet, vil situasjonen bli en
                     helt annen. Utdanningsminister David Coultart har sagt at dersom det ikke innen
                     veldig kort tid kommer 4 millioner amerikanske dollar til å betale lønninger
                     til lærere, vil lærerne mest sannsynlig forsvinne igjen. 

Spørsmålet mitt til statsråden, som en oppfølging, er: Hva slags tidsperspektiv
                     har statsråden for å kunne støtte opp om det sivile samfunnet? 

