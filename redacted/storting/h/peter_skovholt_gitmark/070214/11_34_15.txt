 Jeg takker statsråden for svaret.

Det har kommet flere tilbakemeldinger, bl.a.
fra en som karakteriserer seg som menig likningsfunksjonær. Jeg
har fått følgende mail fra vedkommende:

«Å skrive
et slikt kort og informativt vedtak tar åpenbart ikke
lang tid. Likevel har noen tydeligvis fått det
for seg at det er en veldig ressurskrevende
handling. Etter mitt skjønn burde det være
en åpenbar servicehandling for ethvert forvaltningsorgan
at en bekrefter å ha mottatt en henvendelse fra publikum,
og hva resultatet blir – uansett om det er snakk om fullt medhold eller
ikke.»

For Høyre, og jeg vil tro også for
finansministeren, er det om å gjøre å ha
en offentlig forvaltning som er så serviceinnstilt som
overhodet mulig, som gir best mulig resultater ut fra de spørsmål
som kommer, og ikke minst så korrekte resultater
som overhodet mulig.

Hvis enkelte likningsfunksjonærer
mener det er på sin plass med en begrunnelse,
burde man da, slik finansministeren ser det, ha mulighet til også å komme
med en ekstra tilleggskommentar, selv om man i utgangspunktet
er pliktig til å bruke såkalt forenklet
vedtaksform?

