 Jeg oppfatter det slik at statsråden ikke
svarer på det reelle spørsmålet: På hvilken måte
kan hun som finansminister se til at det er en dialog mellom
på den ene siden politikerne og statsrådens egen
regjering og på den andre siden byggenæringen,
og at det blir mer samsvar mellom regjeringens løfter
og bransjens egen mulighet til å bygge ut? Jeg ønsker
nok en gang at statsråden svarer på akkurat det.

Kanskje kan hun også knytte
en kommentar til om det ikke ville være
fornuftig å splitte opp Finansdepartementets egen samlebetegnelse
for bygg og anlegg, nettopp fordi det i byggsektoren går
så det suser for tiden, mens det i anleggssektoren er betydelig
kapasitet. Det kan følges opp videre ved å bruke
flere statlige midler på f.eks. vei og jernbane for å utnytte
den kapasiteten som finnes innen anleggsbransjen – jeg
kan som sørlending selvfølgelig nevne firefelts
vei mellom Oslo og Stavanger
bl.a. – eller ved å se til at det blir
mer til anlegg enn til andre store offentlige byggeprosjekter.

