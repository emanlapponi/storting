  Høyre deler statsrådens
glede over at det blir bygd mange nye barnehageplasser. Imidlertid
deler vi ikke statsrådens glede over å bli
sittende i statsrådsstolen. Vi hadde gjerne sett at statsråden
fulgte opp egne løfter både
fra valgkampen og senere, om at ord skal bli stående, og
at løfter skal bli innfridd – hvis ikke
så «er dere kvitt meg.»

Det oppleves som spesielt at Regjeringen
på den ene siden legger planer for stadig nye reformer
og gir mange løfter, men samtidig ikke har systematisk
kontakt med dem som innehar kompetansen, og som faktisk skal realisere
løftene til bl.a. finansministeren. Så mitt oppfølgingsspørsmål
til finansministeren er: Vil statsråden ta initiativ
til en mer systematisk dialog med byggenæringen for å sikre
større forutsigbarhet, og ikke minst sørge
for at det er samsvar mellom hennes og hennes egen regjerings løfter
og hva næringen faktisk er i stand til å realisere?

