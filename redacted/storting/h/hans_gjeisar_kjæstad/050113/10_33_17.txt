Det var helt nødvendig med forandringer i forvaltningen av Samferdsels-Norge. Tunge strukturer og arbeidsrutiner var ikke tilpasset en verden i forandring. Nødvendige endringsprosesser og innovasjon støtte an mot andre interesser enn de organisasjonene var satt til å ivareta. Brukergruppene er ofte uorganiserte og kjemper en ulik kamp mot organiserte interesser. Slik var det f.eks. med flypassasjerene, som så altfor lenge måtte finne seg i ublide billettpriser grunnet manglende konkurranse mellom flyselskapene og umoderne og tungrodde forvaltningssystemer som ble dyre å drifte. Fristilling av umoderne forvaltningsbedrifter var et riktig grep for å fremelske kreativitet og nyttiggjøre seg den store kompetanse som ansatte bokstavelig talt satt inne med.




Moderniseringsprosessen utfordret sterke grupper. Flygelederne med lønnsnivå i femte gir og omstillingsmodus i revers utdypet sin posisjon ved å lamme Fly-Norge. Det ble reist påstander om at omstillingene ville redusere sikkerhetsnivået i luften. Det er grunn til å advare mot å skyve sikkerheten foran seg for å slippe å ta nødvendige organisatoriske grep. Særlig beklagelig er det at grupper som selv er i stand til å påvirke sikkerheten, bruker dette grepet. Selvoppfylte profetier er en liten aktverdig aktivitet.




Forutsetningen for modernisering av det gamle luftfartsverket har hele tiden vært at organisasjonen skulle bygges opp som en sikkerhetsorganisasjon. Ikke én forandring skulle gjennomføres som ikke skulle være med på å bidra til det høye sikkerhetsnivået vi allerede har i Luftfarts-Norge.




Luftfart er verdens sikreste transportform - og var sikrere i 2004 enn noensinne. Vi har sluttet oss til internasjonale luftfartsorganisasjoner som setter sikkerhetskriterier for medlemskap, og som overvåker medlemmenes oppfølging av sikkerhetsprosedyrene. Senest 9. november i fjor vedtok Stortinget å innpasse et EU-direktiv i norsk lov som pålegger medlemmene drastisk økt rapporteringsplikt når det gjelder flyplasser og fly. Også nasjonalt fikk vi et bevis på handlingsdyktighet da øksedramaet om bord på flyet ved Narvik førte til forsert gjennomføring av sikkerhetskontroll av passasjerer og bagasje.




Flytteprosessen i Luftfartstilsynet representerer en stor utfordring, men prosessen vil ikke skje raskere enn at sikkerheten henger med hele tiden og hele veien.




Havarikommisjonen skal analysere sikkerhet i forbindelse med omstillingsprosessen i forhold til både luftfartsnæringen og luftfartsmyndighetene. Departementet vil legge frem en handlingsplan som skal se på nøkkelkompetanse innenfor luftfart. Den vil bli fremlagt for Stortinget til behandling.




