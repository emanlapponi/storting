 Dette er en meget viktig debatt. Vi snakker om hvordan vi forvalter de samlede ressursene i samfunnet. Denne regjering har ikke vært setevarmere. Tvert imot har de gått til det ytterste for å omforme forvaltningen av Norge, slik at vi i større grad kan styre de store ressursene som vi har i denne nasjonen, til det beste for oss alle – og i denne sammenheng for trafikanter, sjåfører og transportører.




Vi ønsker å få mest mulig ut av ressursene. Det har vi bl.a. gjort ved å omforme forvaltningsenheter, ikke minst innen samferdselssektoren, til statlige aksjeselskaper, fordi vi har tillit til at den enorme kompetanse som ligger i forvaltningen, gjør at de bør ha atskillig mer rom for sin skaperevne og sin iboende kompetanse. Vi har tillit til at det kan gjøres best med fri forvaltning. I tillegg har vi skilt ut produksjonselementene i en rekke selskaper, som Vegvesenet og jernbanen, nettopp for at man i konkurranse med private – med ett eneste mål i sikte – skal få mer penger og ressurser, til beste for brukerne. Det har vært kongstanken bak alle de tunge forvaltningsgrepene som denne regjeringen har gjort, og det skal vi fortsette med også etter valget.




Det er noe forunderlig med Arbeiderpartiet, som i 2001 under Stoltenberg-regjeringen signaliserte en moderne form for forvaltning i Norge. Borte er alle disse tankene fra denne perioden og disse signalene fra Stoltenberg-regjeringen. Nå er det en ny retning, nye samarbeidsmønstre, ny kurs, ny sosialisme. Man vil tilbake til fåmannsvelde, og man skal tilbake til monopoler. Fåmannsvelde og monopoler har aldri vært det beste for brukerne, for dem som trenger samfunnets ressurser aller mest.




Hvis Arbeiderpartiet skulle følge opp de signalene de hadde i 2001 om å reformere Norge, ville det iallfall gå i helt feil retning. Vi mener at det er helt nødvendig å få snudd de tunge forvaltningsorganene, slik at vi vet forskjell på produksjon og forvaltning, og at pengene når de menneskene som trenger det aller mest. Og når det gjelder samferdsel, er det sjåfører, det er trafikanter, det er bilister, og det er transportører.




