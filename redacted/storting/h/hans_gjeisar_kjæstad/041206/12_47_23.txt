 Denne regjeringen er i ferd med å revolusjonere norsk samferdsel, med ett mål for øye: å gi alle dem som er avhengige av transport, et førsteklasses og oppdatert tilbud. Bedre pålitelighet, flere avganger, høyere komfort, kortere tidsbruk og rimelige priser på våre kommunikasjonsmidler – det berører oss alle i hverdagen. Lykkes regjeringspartiene med omleggingen, betyr det kortere arbeidsdag, bedre arbeidsplasser og – fremfor alt – sikrere transport.




For å nå disse målene har Regjeringen måttet omorganisere samferdselens ofte tunge organisasjoner. Vi skiller produksjonsavdelingene fra forvaltningsorganene, slik vi har gjort – eller er i ferd med å gjøre – med Vegvesenet, Jernbaneverket og Kystverket. Dernest rendyrker vi selskapsformer som gir selskapene større handlingsfrihet administrativt og finansielt. Den økte frihet vil gi ansatte en mer inspirerende arbeidsdag og utfordre til økt kompetansebygging. Derfor vil vi organisere de nevnte produksjonsselskaper Mesta, BaneService og Kystverket Produksjon som frittstående, statlige aksjeselskaper. Det samme omstillingstiltak treffer vi også når det gjelder Posten, NSB og Avinor.




Gjennom to grep, opprettelse av produksjonsselskap og bruk av aksjeselskapsformen, har denne regjeringen også lagt til rette for konkurranse. Konkurranse er vårt beste korrektiv til privat og offentlig ressursbruk.




Viktig er det også at forvaltningsbedriftene kontinuerlig gjennomgår ressursbruk og rutiner for transportsikkerhet. Flypassasjerene er avhengige av et effektivt Avinor for å få rimelige priser og sikker transport. Avinor har ansvaret for 28 regionale lufthavner og 18 stamflyplasser. Selskapet er blitt pålagt store utgifter i forbindelse med internasjonale vedtak mot terror og sabotasje. I tillegg vil pålegg om investeringer på og ved rullebanen flere steder medføre store utgifter. Avinor fortjener honnør for at selskapet møter utfordringen gjennom sin tiltakspakke «Take-off-05». Lykkes ikke Avinor med effektiviseringstiltakene, vil det medføre dårligere eller dyrere tilbud for flypassasjerene. Skulle fagforeningsledere lykkes i å hindre snuoperasjonen, vil det reversere publikumsrettede tiltak og svekke luftfartens konkurranseevne.




Rettferdig og effektiv konkurranse i luften kan bare sikres gjennom en aktiv konkurransepolitikk. Jeg noterer meg at statsråden vil bekjempe bonuspoengordninger både nasjonalt og – ikke minst viktig – internasjonalt. Utnyttelse av dominerende markedsmakt i form av rovprising, storkundeavtale, progressive rabatter og tilgiftsordninger bidrar til rovkapitalisme og svekket forbrukermakt.




Interpellanten har på en overbevisende måte vist at forbrukerne har tjent stort på den omleggingen som har skjedd i Avinor – i luften og innen norsk samferdsel.




