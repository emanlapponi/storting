 Som det fremgår av innstillingen, er det en felles merknad fra Fremskrittspartiet og Høyre, og etter Høglunds innlegg er det ikke veldig mye å legge til fra min side. Jeg vil bare understreke at vi også ser det slik at forslaget ble fremmet på et tidspunkt hvor det var nødvendig å gjøre det, fordi en etterlyste hvilken posisjon Norge ville ta i forbindelse med forhandlingene i Bucuresti. Vi er enig med Fremskrittspartiet i at det var påkrevd å sikre seg at Norge ville være en aktiv deltaker i det videre arbeidet i vår viktigste sikkerhetsallianse også på dette feltet.




Nå har jo tiden heldigvis løpt fra selve forslaget, på grunn av utfallet i Bucuresti, der NATO kom et viktig skritt videre og Regjeringen heldigvis fikk samlet seg til å ta det nødvendige skrittet videre også fra norsk side. Vi er da godt fornøyd med, og synes det er fortjenstfullt, at Regjeringen gav sin uforbeholdne tilslutning til kommunikeet, som vi synes er såpass klart og viktig i formuleringen at vi har tatt det med som sitat i merknaden i innstillingen.




