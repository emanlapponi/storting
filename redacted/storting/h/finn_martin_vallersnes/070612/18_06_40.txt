 La meg først slutte meg til de innledende bemerkninger fra saksordføreren.




Jeg er veldig tilfreds med at vi har en enstemmighet i saken. Det er også et uttrykk for den brede støtten til resultatet. Jeg har lyst til å si at det er nok mange som er oppmerksomme på at disse ordningene er kostbare, men det må veies opp mot hvor viktige de er for oss – og ikke minst for Romania og Bulgaria. Med så stor andel av markedet beliggende innen EU, innser vi alle nødvendigheten og viktigheten av å inngå den type avtaler.




Det har vært en del oppmerksomhet omkring selve prosessen, og det er jo mulig det blir flere prosesser og nye forhandlinger i fremtiden. Vi hadde håpet at de forskjellige rundene man har hatt om denne type avtaler, etter hvert ville gitt oss noen – hva skal vi si – kriterier, parametrer, grunnlag for hvordan man faktisk konstruerer og beregner beløpene og ordningene. Jeg har inntrykk av at det har vært vanskelig. Det er mulig at utenriksministeren mener at man har kommet noe nærmere det etter denne forhandlingsrunden enn man var tidligere, men det er en av grunnene til at vi er særlig positive til at man i de felles merknadene også anmoder Regjeringen om å foreta en evaluering når avtaleperioden er ute. Det tror jeg kan være verdifullt, delvis for å se om innretningen har vært nyttig, men også generelt sett for å se om man har oppnådd et forventet positivt resultat i forhold til tilskuddsordningenes omfang.




La meg avslutningsvis bare nevne en liten sak som har noe med dette å gjøre. Det er vedrørende utdanningstillatelse for studenter fra Romania og Bulgaria. Siden disse forhandlingene har tatt lengre tid enn antatt, og alle landene i EU/EØS må sluttbehandle avtalen, vil den neppe tre i kraft før et godt stykke ut på høsten. Det har vi forstått fører til problemer for noen ganske få rumenske og bulgarske borgere som har lagt opp til å ta utdanning i Norge, f.eks. på videregående skoler. UDI kan pr. i dag ikke forskjellsbehandle søknader fra rumenske og bulgarske statsborgere siden det ikke er noe formelt nytt juridisk grunnlag før avtalen iverksettes. Det medfører at enkelte vil tape ett års utdanning, til tross for at avtalen etter alle solemerker vil være i havn et par måneder etter skolestart i høst. Høyres gruppe ved parlamentarisk leder har derfor sendt et brev til arbeids- og inkluderingsministeren og bedt om å få vurdert om det er mulig å gi en instruks, slik at rumenske og bulgarske statsborgere kan få oppholdstillatelse for utdanning, i tråd med de rettighetene de vil få som EØS-medlemmer når de øvrige landenes behandlinger er ferdig.




