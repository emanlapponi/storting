 Jeg takker alle deltagerne i debatten. Dette er ikke noe lett tema, det er et vanskelig tema. Jeg synes det har vært gode innlegg. Jeg er veldig glad for at ingen har reist spørsmålet om Sikkerhetsrådets rolle, fordi jeg vet det foregår en debatt der ute som går på at en skulle overføre noe av ansvaret for å ta disse vedtakene til hovedforsamlingen. Det tror jeg er en farlig vei å gå. Vi har ikke tid til å gå inn på en debatt om Sikkerhetsrådets videre utvikling nå, det er én av FN-reformens vanskelige utfordringer, men vi har vel flere pekt på at en kanskje kunne hjelpe gjennom å utarbeide kriterier, retningslinjer, for når og hvordan man kan anvende R2P på bakgrunn av Sikkerhetsrådets vedtak. 




Så håper jeg at det i utenriksministerens engasjement i saken også ligger en vilje til å gå inn i det veldig vanskelige temaet om utvikling av suverenitetsbegrepet. Det er en vesentlig del av dette, og kanskje det som er mest «touchy». 




Jeg merket meg utenriksministerens påpekning av at det er en utfordring å jobbe på tvers av gruppeinteresser i det internasjonale samfunn i denne sammenheng. Vi vet jo at vi er inne i en tid hvor det er mange konfliktlinjer som definerer gruppers interesser. Det går på energi, naturressurser, handel og økonomi, og, som temaet i dag også viser, det er i høyeste grad en kamp om verdier. Hvilke verdier skal vi bygge på i folkerett og i det internasjonale samfunn? Det er vanskelig, og der tror jeg vi bør engasjere oss sterkt. 




Jeg har lyst til å si avslutningsvis at jeg tror det er viktig med prinsippdebatter av denne typen i Stortinget, selv om de er om veldig tunge og vanskelige temaer. Det er en utfordring til oss i Stortinget, fordi våre statsråder selvfølgelig, som en del av den oppgaven de skal gjøre, deltar i konferanser om ulike temaer og på våre vegne gjerne slutter seg til sluttdokumenter og deklarasjoner – om det er fra Monterrey, Paris, Accra, Doha, matmøtet i Roma, Durban, eller hvor det nå er. Og når man gjør det, legger det noen langsiktige føringer for hvordan vi orienterer hovedlinjene i norsk utenrikspolitikk og utviklingspolitikk. Vi har den utvidede utenrikskomité til å diskutere noen av sakene, men jeg tror det er en utfordring for Stortinget selv å ta mål av seg til å være engasjert på et tidlig nok tidspunkt i sånne saker, og blande seg litt inn i debatten om hva som skal være de norske føringene. Slik sett takker jeg alle som har deltatt i debatten for det, selv om jeg innser at dette ikke er det enkleste temaet å invitere til debatt om. 




