 Jeg takker utenriksministeren for det fyldige svaret. 




Jeg er tilfreds med forsikringen om at Norge vil ta aktivt del i det videre arbeidet med R2P i FN-sammenheng. Jeg har lyttet med stor oppmerksomhet til redegjørelsen for de fem innsatsområdene og kan si meg enig i at de er sentrale. 




Jeg vil i forbindelse med fredsbyggings- og forebyggingsarbeidet – kanskje fred og forsoning også – minne om at vi fra norsk side har gjort et banebrytende arbeid i utviklingspolitisk sammenheng med vår form for overgangsbistand, som jeg skulle ønske man kanskje vektla noe mer i budsjettene fremover enn det vi ser for 2009. Jeg tror det er bred enighet om at det er noe som kan videreutvikles og er verdifullt. 




Jeg tror det er veldig viktig at Norge engasjerer seg sterkt, og at akkurat et lite, vestlig land som Norge, gjør det. Gjennom åtte år i utenrikskomiteen har jeg hatt anledning til å besøke svært mange land i ulike deler av verden. Mange av oss har vel med en viss frustrasjon registrert at en del av de landene vi har besøkt, som riktignok har skrevet under både på FNs deklarasjoner og forskjellige konvensjoner, ikke alltid praktiserer like sterkt menneskerettigheter, rettssikkerhet, rettsstat, domstolers frie stilling osv. Vi opplever vel til dels at enkelte stater har en helt annen agenda enn oss på disse områdene. 




Det jeg ofte synes er vanskelig når en forsøker å reise denne debatten i de deler av verden, er at en blir anklaget for at menneskerettighetene, slik de er formulert, ofte er basert på vestlig definerte verdier. Da har man med en gang polariseringen for/mot vestlig innflytelse. På den andre siden føler jeg meg ganske overbevist om at flertallet av befolkningen i disse landene, ikke minst i de landene der det skjer overgrep, er helt på linje med oss når det gjelder å fremheve verdien av det enkelte mennesket. Norge kan ha en klar stemme her fordi vi i mindre grad enn en del av våre nære naboer i Vesten har en – skal vi si – kolonial fortid, i hvert fall oppleves det slik når vi er i forskjellige oppdrag rundt omkring. Jeg tror derfor det er særdeles verdifullt at vi er en aktiv part i dette arbeidet, som til syvende og sist dreier seg om å ivareta det enkelte mennesket i kritiske situasjoner. 




