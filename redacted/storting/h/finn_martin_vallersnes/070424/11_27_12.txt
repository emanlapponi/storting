 Det har vært interessant å følge debatten, og jeg skal komme med noen kommentarer.




Bjørn Jacobsen fra SV gav uttrykk for at det virket som om interpellanten ennå ikke var kommet helt ut av den kalde krigen. Det synes jeg er en klisjéaktig måte å beskrive det på, ettersom jeg la vekt på nettopp engasjementspolitikken, naboforholdet og samarbeidet som viktige elementer i en ny sikkerhetspolitikk. Jeg beflittet meg faktisk på å hente formuleringer fra så vel ambassadør Norsletten som forsvarsministeren for å gjøre dem til mine. Så her tror jeg det er stor enighet.




Men i erkjennelsen av det som utenriksministeren sier, at i dag er sikkerhetspolitikken i nord mer enn militære styrker og forsvar, forsøkte jeg å trekke frem nye elementer av betydning for sikkerhetspolitikken, nettopp i nord. Utenriksministeren virket kanskje noe overrasket over min fokusering på energien, men jeg mener altså fortsatt at det er urealistisk at Norge skal ha et tett, men upolitisert og markedsbasert energisamarbeid i nordområdene, på samme tid som både Russland og andre aktivt bruker energi som et viktig maktpolitisk instrument. Nå viste utenriksministeren til at det kunne være riktig for de tekniske installasjonenes del. Jeg vil videre minne om at salg dreier seg om leveranser, og leveranser har å gjøre med leveringssikkerhet, og da har vi stikkordet.




Så vel utenriksministeren som Marit Nybakk gjorde et poeng av at mine betraktninger om regjeringspartienes ulike holdninger til NATO ikke var en del av interpellasjonens tema. Det forundrer meg, for i interpellasjonen står det da faktisk:







«Bred enighet og klar forankring i vår egen forsvars- og sikkerhetspolitikk gir trygghet og tyngde i håndteringen av mellomstatlige forhold. NATO står da sentralt.»




Jeg synes derfor det er en lettvint unngåelse av et vanskelig tema, selvfølgelig, for partene i regjeringskoalisjonen.




Som Jan Petersen peker på, er det et tankekors at alliansen mangler interesse for nordområdene. Jeg vil avslutningsvis advare mot at vi ikke ter oss slik at alliansepartnernes interesse og vilje til å engasjere seg i nord blir et speilbilde av deres oppfatning av vår alliansesolidaritet. Da vil vi kunne oppleve at allierte arrangerer nye møter uten å invitere oss.




