 Jeg skal ikke gi meg inn på historiebeskrivelsen. Det synes jeg vår forrige utenriksminister og den nåværende har gjort på en grei måte og på en etter min mening mer fyllestgjørende måte enn interpellanten.




Jeg vil derimot gå litt inn på hvilke lærdommer en kan trekke av hvordan en gikk inn i Irak-situasjonen, noe som flere har vært inne på. Jeg vil forsøke å belyse det fra min kant. Det går på hvordan en analyserer en slik situasjon, før en tar en så alvorlig beslutning som det å gå inn i et annet land. Her synes jeg en kan registrere at Vesten er veldig preget av sin moderne kjøp og kast-/her og nå-tenkning, en tenkning som er velegnet for militære vurderinger, som gjerne blir de avgjørende fordi de er mer håndfaste og lettest analyserbare, mens derimot en vurdering av etterfølgende politiske konsekvenser, sosiale reaksjoner i det området der man skal inn, er vesentlig vanskeligere og kan derfor lett bli underestimert. Vi ser jo hvor vanskelig dette er i Irak i dag, og det erkjennes av okkupasjonsmaktene også.




Så har interpellanten nevnt parallellen til Iran, og jeg har lyst til å anvende samme tilnærmingen til situasjonen der. Jeg vil si meg helt enig med utenriksministeren i hvor gledelig det er at det er bevegelse, med små tegn til vilje til å samtale fra Irans side, og så den betydelige fremgangen fra USAs side i samarbeid med Sikkerhetsrådet og europeiske makter. Vi får håpe at Iran tar initiativet på alvor og ser hvor avgjørende det er for dem selv at de benytter seg av situasjonen.




Men en kunne i Irans tilfelle også lett gjøre noen her og nå-vurderinger med hensyn til militærevne, nukleær status. Vi får håpe vi ikke kommer i den situasjonen. For enda viktigere i dette landet er det å foreta seg noe forarbeid med hensyn til de politiske følger og sosiale reaksjoner det vil ha i landet hvis man blir offensiv. Da vil jeg trekke frem to forhold. For det første tror jeg en må regne med at den nåværende befolkningen, selv om den gjennomsnittlig er ganske ung i Iran, har en oppfatning av Vesten i sin alminnelighet på bakgrunn av de siste to generasjoners erfaringer med vestlige makter. Da tenker jeg tilbake til 1953, etter de demokratiske valgene den gangen, og hvordan de må ha opplevd en manipulering gjennom det innsatte sjahstyret og videre oppover. Det er en betydelig mening blant unge mennesker i Iran at de ønsker å tilnærme seg en vestlig levemåte og å ha et åpnere forhold til Vesten. Jeg tror det er avgjørende å innse at de ønsker det på egne premisser. Men så er det forholdet til Irans historie og langsiktige målsetting som regional stormakt. Det har jeg også tidligere kommentert i en utenriksdebatt her i vinter. Jeg tror ikke en skal undervurdere hvor viktig dette er for regimet i Iran. Det å vise styrke til å stå opp mot verdens stormakter på vegne av egen region gir en status i egen region. Og jo mer sensitive temaer de klarer å provosere Vesten på, jo større – skal vi si – status håper de å få i egen region, om det gjelder temaet Israel eller kjernevåpen.




Vi er vel flere her i salen som i løpet av den siste uken har fått signaler fra regimet gjennom stedlige representanter om at ingen må tro at det går an å løse konflikter i Midtøsten, det være seg nukleært Irak, Libanon, Palestina, uten at Iran er en hovedkomponent og medspiller i løsningen. Dette skal man ta som uttrykk for at de ønsker å bli tatt på alvor som part i alle konfliktløsninger i egen region, for å vise hvor viktige og dominerende de er der. Dette tror jeg er helt i samsvar med en langsiktig historisk trend i Iran. Den er flere hundre år gammel, og den kan delvis forklare den måten de oppfører seg på. Så blir det opp til oss ikke å bli naive og overse andre aktuelle motiver som kan være mer alvorlige, og så blir det et spørsmål om Vesten, verden, men særlig deres egen region, egentlig ønsker at Iran skal ha den posisjonen.




Eirin Faldet hadde her gjeninntatt presidentplassen.




