 I denne enstemmige innstillingen er det omtalt en rekke prosesser, saker og situasjoner som har relasjon til Kaukasus, Tsjetsjenia, Hviterussland, Usbekistan og Tadsjikistan. En rekke av de berørte aktuelle sakene angår derfor Russland. Det er bekymringsfullt at forholdet til nettopp Russland har blitt mer anstrengt det siste året. I denne saken om OSSE er det for så vidt en viss parallell til noen av kommentarene i forbindelse med NATO og de problemene man står overfor der. Det er å håpe at OSSE, og kanskje spesielt våre delegater og myndigheter i sitt arbeid gjennom OSSE, ser det som et mål å jobbe systematisk for å bedre forholdet til nettopp Russland, slik at man kommer mer i inngrep med de prosessene og de sakene der man er avhengig av russisk medvirkning. Det vil være grunnlaget for fremgang i en rekke av de sakene som bl.a. ble nevnt av saksordfører Valle.




