 Takk til saksordføreren, som har gjort et betydelig arbeid med temaet - med stort engasjement og stor innlevelse. Saksordføreren har også i sitt innlegg redegjort fyldig og omfattende for meldingen. 




Omfanget og diversiteten av temaer som trekkes inn i meldingen, er ganske altomfattende og gjenspeiler på mange vis årsaken til at kvinners rettigheter og likestilling i utviklingsarbeidet tidligere generelt ble innbakt i såkalt «mainstreaming». Det var ikke godt nok. Nå er vi kommet lenger, og det er bra. 




Det er gjort to hovedgrep som er vesentlige for at vi får en bedre behandling av disse temaene i tiden som kommer. Det første er at vi har fått et eget budsjettkapittel for temaet, og det er et uttrykk for en økt systematisk satsing. Det må riktignok oppfattes som noe pinlig at bevilgningen ble foreslått redusert i det reviderte nasjonalbudsjettet, som flere har vært innom, samtidig som vi behandler stortingsmeldingen. Den timingen var påfallende. Vi håper det ikke er et uttrykk for hvor dypt prioriteringene egentlig sitter hos statsråden, men jeg forstår jo regjeringspartiene godt, som allerede nå bebuder at det vil de ikke være med på i vår behandling av revidert nasjonalbudsjett. 




Det andre hovedgrepet som er gjort, er at vi har fått en egen melding. Det mener Høyre er positivt av flere grunner - for det første fordi disse problemstillingene settes høyt i fokus, og løsningene integreres bedre i ulike sammenhenger, og for det andre fordi et mer systematisk planlagt arbeid som tuftes på en debatt om stortingsmeldingen, også gir bedre mulighet for å definere resultatmål, legge opp til en evaluering og dokumentere måloppnåelse på en helt annen måte enn før. Derfor er vi noe forundret over at meldingen ikke er klarere i sine prioriteringer med nettopp utforming av resultatmål, mulige indikatorer og konkrete planer for evaluering av måloppnåelsen.




Som anført i en fellesmerknad fra opposisjonspartiene hadde en forventet bedre, ikke minst ettersom det også står i stortingsmeldingen at en har bak seg seks handlingsplaner og et posisjonsnotat som noe av grunnlaget for utarbeidelse av meldingen. Uten en slik tilnærming risikerer vi at det her blir mange velmente ord, mange store ord, og at det kan bli tomme ord. Og det er det vår oppgave å forhindre. 




Høyre håper at ikke dette også er et uttrykk for statsrådens prioriteringer, men vi er spent på oppfølgingen, og vi imøteser en mer prioritert, resultatorientert tilnærming, f.eks. i høstens budsjettforslag. 




