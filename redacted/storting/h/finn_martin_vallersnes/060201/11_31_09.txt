  Jeg deler langt på vei den vurderingen
av utviklingen i Kambodsja. FN organiserte valg der i 1993. Så gikk
det ti år til en fikk forbud mot alle typer demonstrasjoner,
og nå ser vi at en fengsler politiske motstandere og menneskerettighetsforkjempere.

Det er selvfølgelig gledelig å se
at internasjonalt press ser ut til å ha en virkning, men
det gjenstår å se den langsiktige utviklingen.

Oppgaven nå må være å holde oppe
engasjementet i det internasjonale samfunnet, både
diplomatisk og knyttet til vurderinger
av bistand og utviklingshjelp. Skal det være
et reelt demokrati, må vi forvente at innbyggerne kan
føle seg trygge for at de ikke blir fengslet
for meningsytringer.

Jeg oppfatter utenriksministeren slik at Norge
vil opprettholde sitt press både
gjennom internasjonale kanaler og gjennom vurderinger av de direkte
norske tiltakene i Kambodsja.

