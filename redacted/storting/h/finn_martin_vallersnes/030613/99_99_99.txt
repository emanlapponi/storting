 

(ordfører for saken): 

Når det foreligger en enstemmig innstilling fra utenrikskomiteen om samtykke til ratifikasjon av Europarådets strafferettslige konvensjon om korrupsjon av 27. januar 1999 med tilleggsprotokoll, er det ikke minst et uttrykk for den betydningen en tillegger det å komme mer aktivt i inngrep med arbeidet mot korrupsjon.




Komiteen er derfor enig i at europarådskonvensjonen innebærer en viktig nyvinning i kampen mot korrupsjon, og imøteser at konvensjonen vil føre til en harmonisering og skjerping av partenes straffelovgivning på dette området. Tilleggsprotokollen er også avklarende i forhold til konvensjonens anvendelse overfor voldgiftsdommere og jurymedlemmer.




På denne bakgrunn er det at komiteen har sluttet seg til Utenriksdepartementets tilråding om at Norge ratifiserer Europarådets strafferettslige konvensjon om korrupsjon og undertegner tilleggsprotokollen. Komiteen er samtidig kjent med at også Justisdepartementet har sluttet seg til dette, og at de nødvendige endringer av lovendringene er fremmet for Stortinget gjennom lov om endring i straffeloven mv., Ot.prp. nr. 78 for 2002–2003, som ble behandlet her i salen tidligere denne uken.




