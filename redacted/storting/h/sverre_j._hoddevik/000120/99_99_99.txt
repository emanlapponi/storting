 Interpellasjonen er høgst relevant, iallfall så lenge som det dreier seg om et rettferdig økonomisk oppgjør for en statlig villet oppgaveløysing. Nå er det også slik at interpellanten i sitt innlegg gikk en smule lenger enn til akkurat det og brakte inn en rekke andre element som kanskje ikke får den samme applausen i den breie forsamling. Når det gjelder kommunens mulighet til å kjøpe seg opp på boligsida, vil interpellantens standpunkt kanskje være kompliserende for oppgaveløysing like gjerne som lettende, men det er vel i denne sammenheng en digresjon. 




Komiteen har i flere innstillinger vært opptatt av nettopp dette problemet som interpellanten i hovedsak tar opp. Det blir vist til en evaluering, som har pågått fra 1998, som skulle finne ut om ordningen fyller mål om effektiv ressursbruk og rask og god bosetting av flyktninger, men det tema som står sentralt i dag, er andre gangs bosetting. Sånn sett tror jeg neppe at vi kan stille oss bak statsrådens påstand om at dette er rimelig greit ordnet gjennom Beregningsutvalget. Det henger ved en bekymring for at her gjenstår det ting å rette opp, og vi skulle gjerne sett en breiere evaluering enn det som ser ut til å komme, iallfall i salen i dag. Når statsråden viser elegant til tilbakesendelsesmulighetene som det verktøyet som skal være forløysende her, virker det en smule enkelt. Om det måtte finnes i teorien, vet alle som har kommunal erfaring, at det tar seg bedre ut på trykk enn i praksis.




