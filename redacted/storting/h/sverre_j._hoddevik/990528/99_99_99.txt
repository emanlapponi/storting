 (ordfører for saken): Innst. S. nr. 186 er et begrenset dokument i volum, men det omhandler et seriøst forslag om forskriftsendring som ved bifall ville forbedre situasjonen for studerende personer under godkjent attføring. Flertallet har likevel funnet å måtte avvise forslaget. 




Departementet har gjennom korrespondanse med komiteen redegjort for forvaltningspraksis knyttet til angjeldende forskrift, herunder også den buffer som ligger i Statens lånekasse i fall lærestedene dokumenterer finansieringsbehov utover gjeldende forskriftsramme på 5 000 kr og innenfor godkjent attføringsopplegg.




Begrunnelsen for å holde på dagens ordning er tredelt og i samsvar med departementets syn. Dekking etter regning vil anspore lite til nøkternhet ved innkjøp av materiell. Likhetshensyn i forhold til andre som finansierer utdanninga sjøl, må være med i vurderinga. Funksjonshemmede med særlig store utgifter til skolemateriell har allerede unntak fra denne forskriftsbestemmelsen.




Når det så gjelder ytterligere argumentasjon for eventuell endring, henviser jeg til mindretallet, som er sammenfallende med forslagsstilleren. Jeg anbefaler hermed flertallsinnstillinga.




