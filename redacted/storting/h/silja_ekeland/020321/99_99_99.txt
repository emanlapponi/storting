 

(ordfører for saken): 

I forbindelse med behandlingen av stortingsrepresentant Inge Ryans forslag om å opprette et næringsfond for næringsfattige områder, viser komiteen til at Stortinget gjentatte ganger har vedtatt at regionalpolitikkens primære mål skal være å opprettholde bosettingsmønsteret. Komiteen peker også på at det på tross av den målsettingen har vært en befolkningsnedgang i nesten halvparten av landets kommuner de siste 20 årene. Problemstillingen er sammensatt, og en av årsakene til nedgangen i folketallet er at folk ikke finner arbeid i næringsfattige områder.




Jeg regner med at de ulike partiene vil redegjøre for sine synspunkt, så jeg vil konsentrere meg om regjeringsfraksjonens merknader og innstilling i saken.




Det er i dag tre statlige eller halvstatlige selskaper, som sammen med det private kapitalmarkedet, tilfører næringslivet kapital. Disse er SND Invest, såkornordningen og Statens investeringsselskap. I tillegg yter SND risikolån til næringsvirksomhet i distriktene.




Høyre og Kristelig Folkeparti ser at næringsutvikling i noen tilfeller er vanskeligere i distriktene enn i sentrale strøk. I tillegg til at det er lav likviditet i markedet, sliter bedrifter i distriktene med at de ikke har like god tilgang på det private kapitalmarkedet som næringslivet i sentrale strøk. Høyre og Kristelig Folkeparti ser det som viktig at vi får en ytterligere målretting av de statlige virkemidlene til de områder hvor behovet er størst.




I Nærings- og handelsdepartementet foregår det nå en gjennomgang av virkemiddelapparatet overfor næringslivet. Formålet er i tillegg til å få en målretting av virkemidlene også å finne de midler som har best måloppnåelse.




Nærings- og handelsdepartementet skriver i brev av 12. februar at de så snart som mulig etter den siste emisjonsrunden for såkornordningen er gjennomført 31. mars, vil ta kontakt med fondene for å drøfte erfaringene med ordningen så langt. Nærings- og handelsdepartementet peker på at denne evalueringen vil inngå i den brede gjennomgangen av virkemiddelapparatet som er i gang.




Utgangspunktet for gjennomgangen av virkemiddelapparatet vil være alle typer direkte virkemidler, som f.eks. tilskudd, lån, garantier, infrastruktur og egenkapital. Høyre og Kristelig Folkeparti ser det som naturlig at departementet tar forslaget fra Inge Ryan med i vurderingen i denne sammenheng. Det samme har departementet uttalt til komiteen.




Et flertall i komiteen går inn for at Dokument nr. 8:36 vedlegges protokollen.




Jeg vil samtidig anmode SV og Senterpartiet om å omgjøre sitt forslag til et oversendelsesforslag, siden departementet har uttalt at de vil se på forslaget i sammenheng med gjennomgangen av virkemiddelapparatet.




