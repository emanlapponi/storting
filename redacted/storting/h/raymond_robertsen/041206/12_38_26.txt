 Flytrafikk ble for alvor noe for vanlige mennesker etter andre verdenskrig. Trafikkveksten har vært vedvarende siden da, understøttet av bedre økonomi blant folk, lavere kostnader og flere flyplasser. Bare i mitt fylke, Finnmark, er det i dag elleve flyplasser med daglige avganger. Man kan godt si at det å reise med fly er blitt mer vanlig enn å reise med bussen, og har vitterlig vært med på å bygge ned avstandsulemper i Norge.




Dessverre var flymarkedet i en periode på 1990-tallet og inn i år 2000 i sterk ubalanse. Monopolisering, høy skattlegging og mindre optimal drift av infrastrukturen førte til at flyprisene var helt ute av kontroll. Flyprisindeksen i Norge var ti ganger høyere enn gjennomsnittet i EU i 1992, ifølge Eurostat. En fullprisbillett mellom Alta og Oslo kostet i 2001 over 6 000 kr tur-retur. Den absolutt billigste billetten mellom Alta og hovedstaden kostet da 3 000 kr tur-retur. I dag er prisen 4 000 kr for en fullprisbillett og 1 000 kr for en lavprisbillett på samme strekningen, med de samme flyene og med de samme flyselskapene. Hva har skjedd?




Mens Stoltenberg-regjeringen satt passiv og så på at markedet var i ubalanse, har Samarbeidsregjeringen tatt affære. Flypassasjeravgiften er som nevnt fjernet, konkurransehindrende bonussystem er fjernet, og statlig favorisering av ett flyselskap tilhører historien. Dette har ført til en reell konkurranse, og nye selskap har nå kommet til. I tillegg er Luftfartsverket omdannet til et aksjeselskap, Avinor, og har gjennomført og gjennomgår store effektiviseringsprosesser. Alt dette er en ønsket politikk fra Høyre, og resultatene har ikke latt vente på seg. Ifølge Eurostat er det nettopp Norge som har den største reduksjonen i flyprisindeksen i hele Europa. Fra å være ti ganger høyere enn gjennomsnittet i EU i 2000 ligger Norge åtte ganger lavere enn EU-snittet i 2003. Dette er ikke bare tall. Norge opplever igjen trafikkvekst. Privatpersoner har råd til å bevege seg i Norge. Bedrifter sparer betydelige summer, noe som sikrer verdiskaping og arbeidsplasser. Spesielt viktig har dette vært for bedriftene i distriktene.




Jeg er meget tilfreds med statsrådens svar på interpellasjonen fra Ivar Kristiansen. Selv om utviklingen har vært positiv, er det viktig at vi ikke gjør som regjeringen Stoltenberg, nemlig sover. Jeg er glad for at statsråd Meyer varsler full oppmerksomhet rundt konkurranse i luftfarten i Norge.




Med bakgrunn i det innlegget jeg hørte fra representanten fra Arbeiderpartiet her, tror jeg Samarbeidsregjeringens ånd og innsats er viktig i fremtida for å holde kontroll på flyprisene.




