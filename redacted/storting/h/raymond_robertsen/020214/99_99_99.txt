 Jeg må få lov til å si at jeg i bunn og grunn synes det er en merkelig interpellasjon som er lagt frem her i dag. Det er vel gjerne slik i livet at når man gjør en politisk feil, er regel nr. 1 at man lar være å prate om den og ikke bringer feilen opp i dagen på nytt igjen.




Saken er at først kutter man i bevilgningene til landslinjer med 30 mill. kr, så legger man inn en komitemerknad som utrykker at man egentlig ikke skal redusere noe som helst. Og når departementet gjør det flertallet i komiteen ville at de skulle gjøre, er man misfornøyd. Dette vitner om en merkelig situasjon.




Alle landslinjer er i utgangspunktet særlig kostnadskrevende eller av nasjonal betydning, ellers hadde vi ikke hatt den ordningen. Komitemerknaden som man viser til, er om et kutt i bevilgingen som er omtrent umulig å gjennomføre uten at det får konsekvenser. Det ville ha vært merkelig dersom man kunne kutte 30 mill. kr til landslinjer og ingen merket noe som helst. Når budsjettinnstillingen blir ferdig i sene nattetimer, like før avgivelse, er det fort å gjøre ting som kan karakteriseres som uheldige. Det har vi vært vitne til i nevnte sak.




Anger er en egenskap som jeg ikke ønsker å kritisere fra denne talerstolen, men det å prøve å skyve problemet for vedtaket i komiteen over på departementet, som er satt til å gjennomføre et uspesifisert kutt, synes jeg ingen ting om. Jeg synes det er på tide at flertallet i komiteen tar et ansvar og vedkjenner seg konsekvensene av sin beslutning. Jeg registerer også at det kommer en del forslag her fra representanter som tilhørte flertallet i komiteen, om hvordan dette egentlig skulle gjøres. Det hadde vært veldig greit hvis man hadde klare idéer om hvordan dette skulle gjøres, at man hadde lagt det inn i komitemerknadene da man avgav budsjettinnstillingen, og ikke var så veldig «ymse».




En annen ting som jeg er nødt til å svare på, gjelder et stadig tilbakevendende tema som går på at Regjeringen ikke hadde lagt inn penger til landslinjer. Vi skal huske på at det gjennom innstillingen fra finanskomiteen var lagt inn 139 mill. kr til landslinjer, og at flertallet i kirke-, utdannings- og forskningskomiteen kuttet det med 30 mill. kr. Dette er et faktum man ikke kommer unna, og dette er et faktum man prøver å tåkelegge. Bevilgningen er redusert, og det vil få konsekvenser. Det er på tide å ta ansvar.




