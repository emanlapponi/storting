 

(ordfører for saken):

 Sikkerhetsopplæring for fiskere har vært obligatorisk siden 1989. Fiskeryrket har gjennom historien vært en profesjon som har vært rammet av mange alvorlige ulykker. Ved innføringen av en obligatorisk sikkerhetsopplæring har antall ulykker gått betraktelig ned, og befinner seg i dag på et stabilt lavere tall enn tidligere. Forebygging av ulykker gjennom opplæring ser ut til å ha vært et effektivt virkemiddel, til det beste for både fiskerne og deres familier.




Tilbudsstrukturen for sikkerhetsopplæringen er i hovedsak organisert på to måter. Det ene er et ambulerende fartøy som tilbyr kurs på ulike steder langs kysten. Det andre er seks permanente sikkerhetssentre langs hele kysten som tilbyr samme opplæring. Kursene som tilbys, er grunnopplæring, repetisjonskurs som må gjentas hvert sjuende år. 1 723 fiskere tok et av disse kursene i fjor. Den statlige bevilgningen til formålet var i 2003 på 16,227 mill. kr, derav gikk 9,2 mill kr til drift av det ambulerende fartøyet.




Fiskere over 20 år betaler i dag en egenandel for opplæringen. Spørsmålet som vil melde seg i fremtida, er hvor mye fiskerne selv skal betale av sikkerhetsopplæringen, og hvordan man skal organisere tilbudene i fremtida. Disse spørsmålene ønsker komiteens flertall et svar på, og man ber Regjeringen komme tilbake til Stortinget med vurderinger rundt dette. Mindretallet i komiteen ønsker å konservere dagens ordning, noe jeg regner med at mindretallet vil redegjøre for.




For Høyre er det to ting som er viktige når man diskuterer sikkerhetsopplæring for fiskere. Det ene er at det finnes et godt kvalitativt tilbud, og at fiskeren ikke må betale mer enn høyst nødvendig for å få det tilbudet. Det er derfor viktig å se på dagens organisering og avtaler og vurdere andre løsninger opp mot disse. Det er også viktig at fiskerne får et tilbud som er innenfor kostnadsrammene, som helst bør bli bedre enn de er i dag.




Jeg registrerer at mindretallet ønsker at alt skal være som det er i dag. Høyre mener at alle muligheter må ses på, for å sikre et godt tilbud innenfor så lave utgifter for staten og fiskerne som mulig.




Sikkerhetsopplæringen har fungert tilfredsstillende under dagens modell, men det må ikke forhindre departementet og Stortinget fra å se på andre løsninger, som kan fungere bedre.




