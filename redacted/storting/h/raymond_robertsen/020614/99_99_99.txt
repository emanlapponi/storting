 

(ordfører for saken): 

Det er en samlet komite som uttrykker bekymring for at enkelte elever her i landet har en uforholdsmessig lang reisetid til skolen. Et stort flertall i komiteen er derimot svært usikker på om innføring av maksimal reisetid for elever er den rette måten å løse dette problemet på. Forslaget fra Sosialistisk Venstreparti om å innføre en maksimaltid får ikke flertall i komiteen, da flertallet mener en slik løsning kan virke mot sin hensikt.




Komiteens flertall er bekymret for at en konkretisering av reisetida faktisk kan tolkes som en anerkjennelse av at skoler som ligger rett innenfor reisetidssonen, kan legges ned. Flertallet er også skeptisk til hvordan et slikt opplegg og forslag kan gjennomføres i praksis, uten at det påfører kommunene et uforholdsmessig stort merarbeid.




Det er kommunene som er skoleeiere, og som har ansvaret for skolestrukturen. Flertallet er opptatt av at kommunene skal løse sine ansvarsoppgaver med minst mulig detaljstyring fra Stortinget. Man har en grunnleggende tro på at kommunepolitikerne rundt omkring i landet løser sine oppgaver på en god måte og bruker lokalt skjønn.




Dersom man hadde innført en maksimal reisetid for elever, slik Sosialistisk Venstreparti skisserer, ville man faktisk i min hjemkommune risikere å gå tilbake til internatdrift for noen elever i grunnskolen. Hammerfest kommune la for noen år siden ned sitt siste internat, med det resultat at noen elever faktisk fikk en lengre reisetid enn det som ligger i forslaget. Det var uansett et bedre alternativ for både elver og foreldre, som nå slipper å sende ungene sine vekk hele uka. Jeg tror ikke at komiteens medlemmer ønsker å lage regler som kan få uante virkninger.




Flertallet i komiteen ønsker å avvente hvilke tiltak som skal gjøres for å bedre situasjonen for grendeskolene. På oppdrag fra Utdannings- og forskningsdepartementet arbeider Nordlandsforskning med ulike vurderinger i forholdet mellom skoleskyss og grendeskoler. Flertallet avventer konklusjonene fra denne undersøkelsen før man eventuelt vil anbefale tiltak.




Komiteens medlemmer fra Høyre, Kristelig Folkeparti, Venstre og Senterpartiet viser også til statsråd Victor Normans redegjørelse om modernisering, effektivisering og forenkling av offentlig sektor, der han bl.a. går inn for en totalkostnadsberegning i forbindelse med skolenedleggelser. Disse medlemmene mener dette vil endre situasjonen for mange grendeskoler, samt at det vil bedre reise-situasjonen for mange elever. Et system der ansvaret for skoleskyss flyttes fra fylkeskommunen til kommunen vil utvilsomt gi andre konklusjoner i forbindelse med debatten om skolenedleggelser.




Komiteens medlemmer fra Fremskrittspartiet ønsker å forandre lovverket og finansieringen knyttet til grunnskolen og den videregående skole. De ønsker å samle lovbestemmelsene i én lov og innføre en stykkprisfinansiering.




Sosialistisk Venstreparti ønsker å innføre en maksimal reisetid for elever i grunnskolen på henholdsvis 30 minutter for barnetrinnet og 45 minutter for ungdomstrinnet.




Hele komiteen er opptatt av forholdene rundt grendeskoler og skoleskyss. Et flertall av komiteens medlemmer er skeptisk til å innføre ordninger som begrenser kommunenes valgfrihet, men vil i større grad stimulere til ønsket utvikling og resultat.




Stortinget får mye kritikk fra kommunene om at det detaljstyres for mye. Det tar komiteen alvorlig, og er skeptisk til å gå inn for en ordning med maksimal reisetid for elever i grunnskolen.




