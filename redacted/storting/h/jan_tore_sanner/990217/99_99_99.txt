 «Ved behandlingen av St.prp. nr. 1
(1998-99) fra Miljøverndepartementet gikk stortingsflertallet
imot en videre oppbygging av regionale Lokal Agenda 21 (LA21) knutepunkter,
finansiert med statlige midler, dette for å sikre at de økte
bevilgningene til LA21 gikk til lokalt arbeid i frivillige organisasjoner. Departementet
har siden nyttår likevel opprettet seks nye knutepunktstillinger.

Kan statsråden forklare hvorfor dette
har skjedd?»

  Stortingsflertallet har tidligere gjort det
klart at man ikke ville akseptere at det ble opprettet flere stillinger
i KS" regi for å organisere LA 21-arbeidet.
Man ønsket som kjent at pengene skulle gå til
arbeidet i de frivillige organisasjonene. 

Statsråden viser til en samarbeidsavtale
mellom KS og departementet. Jeg forutsetter at det i den samarbeidsavtalen
er lagt til grunn at det ikke kan ansettes mennesker før
pengene er bevilget. Jeg forstår statsråden dit
hen at hun bekrefter at det er foretatt formelle ansettelser etter
at Stortinget gjorde det klart at man ikke ville akseptere at det
ble opprettet flere stillinger. Det fremkommer også i oppslag
i Aftenposten onsdag 10. februar at det ble foretatt formelle ansettelser
etter Stortingets vedtak. Dette har også stortingsrepresentant
fra Arbeiderpartiet, Gunn Karin Gjul, reagert meget kraftig på.

Mitt spørsmål til statsråden
er: Hvorfor har statsråden handlet i strid med Stortingets
vedtak?

