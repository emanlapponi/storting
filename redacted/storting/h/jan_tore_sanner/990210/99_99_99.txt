  «I Innst. S. nr. 150 (1997-98) til
St.meld. nr. 58 (1996-97), «Miljøvernpolitikk
for en bærekraftig utvikling – Dugnad for framtida»,
etterlyste energi- og miljøkomiteen en grundig vurdering
av mål og strategier i kulturminnepolitikken.

Hva har statsråden gjort for å følge
opp Stortingets ønske?»

  Jeg tror vi raskt kan enes om at privat kulturminnevern
er av stor verdi, både fordi det legges ned et uendelig
stort antall timer med frivillig arbeid, og fordi det tas vare på store
historiske og kulturelle verdier som kommer oss alle til gode.

Jeg har imidlertid registrert at sentrale aktører
i kulturminnevernet, bl.a. leder for Norsk Kulturarv og leder for Foreningen
for eiere av fredede hus, har uttalt seg meget kritisk til Aftenposten
når det gjelder samarbeidet mellom de private aktørene
og departementet. Fra Stortingets side ble det spesielt understreket
at man er avhengig av et godt samarbeid. Det har nå gått åtte
måneder siden Stortinget uttrykte at man ønsket
et slikt utvalg, og det skal da åpenbart gå halvannet år
før vi ser resultater av arbeidet.

Mitt spørsmål er: Hva har
statsråden tenkt å gjøre i mellomtiden?
Vil det bl.a. bli tatt noe initiativ på skatte- og avgiftssiden
som kan stimulere private eiere til å ta vare på bl.a.
fredede hus?

