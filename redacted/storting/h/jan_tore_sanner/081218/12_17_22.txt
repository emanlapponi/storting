 Bare ganske kort. Jeg mener at statsråden ville stått seg på å takke Stortinget
                  for rask og effektiv behandling og godt samarbeid – og stoppet der, og ikke
                  innledet en polemikk i forhold til det hun kaller for «deler av opposisjonen». Det
                  er ingen uenighet når det gjelder konklusjonen som Regjeringen trakk, og her deler
                  jeg de synspunkter som er kommet frem, også fra næringslivet selv. Det diskusjonen
                  har dreid seg om, er Regjeringens evne til å handle når det trengs. 

La meg da minne statsråden om at hun allerede 12. august ble varslet om den
                  kritiske situasjonen i Eksportfinans. Eksportfinans måtte i oktober purre på en
                  tilbakemelding på dette fra departementet. Og 6. november skriver Eksportfinans i
                  et brev til statsråden: 

«Vi informerte i møte med NHD v/statsråden den 12. august om at situasjonen for
                     Eksportfinans var bekymringsfull, og at selskapet ville ha behov for økt
                     statlig støtte for å kunne fylle den rollen selskapet har som støttespiller for
                     norsk industri og kommunal sektor. Situasjonen har gjennom oktober blitt
                     vesentlig forverret.» 

Det tok statsråden nesten fire måneder å konkludere i forhold til hvordan man
                  skulle styrke og støtte Eksportfinans i den kritiske situasjonen som har vært. Det
                  er det vi har kritisert statsråden og Regjeringen for, at man her nærmest har
                  slept bena etter seg før man trakk den endelige konklusjonen. 

Jeg vil understreke at konklusjonen er god, den har Høyres fulle støtte, men jeg
                  synes det blir litt vel drøyt når statsråden slår seg på brystet og skryter av at
                  man her har handlet raskt og effektivt – det har man ikke. Det har derimot
                  Stortinget gjort. Vi behandlet saken på mindre enn 24 timer. 

