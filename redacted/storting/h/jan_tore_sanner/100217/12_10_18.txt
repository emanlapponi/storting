 La meg takke for det siste, nemlig at statsråden sier hun vil gå inn i dette med et konstruktivt utgangspunkt. Det er viktig, for her har Oslo og Akershus pekt på denne løsningen både fordi det innebærer en forenkling, og fordi man ønsker at flere skal reise kollektivt. Det er jo ikke slik at man gjennomfører dette fordi man skal sende en regning til staten. Man gjør det fordi man ønsker at flere skal reise kollektivt. Da er det, som jeg pekte på i spørsmålet, ett av flere tiltak: Vi må ha et bedre tilbud, men her er også pris og forenkling en del av den pakken. Oslo og Akershus har jo også betydelige midler, i Oslopakke 3, som er ment å kunne gå til drift av kollektivtransport, og så er det statens midler, som settes til disposisjon for å øke kollektivandelen. Dette er tiltak som er ment å øke kollektivandelen, fordi det blir billigere og enklere for mange.


