 Når jeg tar opp saken, er det selvfølgelig ikke tilfeldig. Det skyldes at Akershus fylke og Oslo føler at de møter mye motstand i departementet når det gjelder dette forslaget, som ikke er nytt, men som har vært kjent helt siden fylkestingsvalget i 2007 da det borgerlige flertallet bestemte seg for at dette skulle gjennomføres.


Så er det klart at det alltid vil være en del problemstillinger som må utredes, og som man må finne løsninger på. Men da er spørsmålet om man går inn i dette arbeidet for å finne de løsningene, eller om man i utgangspunktet er skeptisk og motvillig til å gjennomføre dette. Jeg hadde kanskje håpet at en statsråd fra Senterpartiet hadde noe større tillit til de lokale folkevalgte og deres prioritering og vilje til å finne løsning. Så la meg stille spørsmålet litt annerledes: Er statsråden inne i dette for å finne en løsning, slik at dette kan gjennomføres i tråd med vedtak i Akershus fylke?


