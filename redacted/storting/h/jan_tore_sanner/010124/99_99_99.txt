 Jeg ønsker å stille følgende spørsmål
til miljøvernministeren:

«Ifølge Dagsavisen 27. november
2000 har forskere funnet klare tegn på at polarmåker
som spiser PCB-holdige egg fra Finnmark, får svekket immunsystem
og påvirket arveanlegg. Dette er bare ett av flere eksempler
på konsekvensene av PCB. Så langt har både
den nåværende og den forrige miljøvernministeren
vist liten vilje til å ta et krafttak for å rydde
opp i gamle miljøsynder.

Vil statsråden ta nye initiativ for å fjerne
PCB fra naturen?»

  Jeg takker for svaret. Det er åpenbart
at statsråden har god innsikt i problemets omfang, men
det står likevel i grell kontrast til den prioritering
som har vært av dette området. 

Vi er bl.a. blitt kjent med at det er foretatt
kutt i forskningsprogrammet knyttet til polarområdene.
Arbeiderpartiet og sentrumspartiene har kuttet i bevilgningene til miljøovervåking,
som er viktig i forhold til PCB-problematikken, og det har ikke
vært vist noen vilje fra Arbeiderpartiets og sentrumspartienes
side til å bevilge penger til PCB-opprydding.

Så mitt spørsmål
er: Erkjenner ikke statsråden at dette er et område
som har vært nedprioritert? Vi har i Norge vært
veldig flinke til å jage etter nye miljømål,
men i forhold til de gamle miljøsyndene tror jeg vi må erkjenne
at det har vært gjort svært lite. Jeg vil også spørre
statsråden om hvordan hun mener at vi faktisk kan angripe
de problemene hun fokuserer på, når hennes eget
parti her i Stortinget har kuttet i bevilgningene til dette området.

 Dersom statsråden mener at det som
har vært gjort, og det som gjøres i dag, er offensivt,
er jeg sterkt bekymret sett i forhold til de store utfordringene
man står overfor på dette området. Statsråden pekte
selv på at oppryddingsarbeidet kanskje vil kunne kreve
bevilgninger i milliardklassen. 

Jeg vil også vise til at etter at
Høyre la frem sitt forslag om en egen handlingsplan for å styrke
oppryddingsarbeidet i forhold til PCB og styrke forskningsinnsatsen, har
vi fått et vell av henvendelser fra forskere og fra selskaper
som driver med opprydding av PCB, og som forteller ganske oppsiktsvekkende
historier om hvordan dette arbeidet har vært nedprioritert.

Jeg håper at statsråden kan
signalisere at man nå vil gå over i en ny fase,
med andre ord innta en langt mer offensiv holdning, både
når det gjelder å øke bevilgningene til miljøvernforskning
på dette området, til overvåking, og at
man også nå vil komme Høyre og SV her
i Stortinget i møte ved å bevilge statlige penger
til å starte oppryddingsarbeidet.

