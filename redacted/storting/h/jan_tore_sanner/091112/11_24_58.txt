 La meg starte med å takke for stort engasjement. Ikke minst gleder det meg at så mange i regjeringspartiene også deltar i denne debatten. Jeg merket meg med interesse flere innspill fra Lundteigen, som jeg ser frem til at vi kan debattere videre. 




Et par kommentarer til noen av de spørsmålene som kom opp. Jeg er enig med Christian Tybring-Gjedde i at det er viktig å – jeg vil si – supplere dagens handlingsregel ved å sørge for at den underliggende utgiftsveksten i offentlig sektor er lavere enn veksten i totaløkonomien. Det har alltid ligget til grunn for borgerlige regjeringer, og vi klarte også å gjennomføre det i forrige periode. Jeg er grunnleggende uenig med representanten Torgeir Micaelsen når han sier at opposisjonen vil bruke opp pengene på skattelette. Det er ikke slik at skattepengene i utgangspunktet er politikernes eiendom. Det er verdiskaping som vi mener i større grad bør bli igjen hos dem som skaper verdiene, hos arbeidstakerne, hos bedriftene – for å bidra til ny verdiskaping. 




Så legger jeg merke til at flere sier at budsjettet for 2010 er i tråd med handlingsregelen. Jeg tror jeg vil begrense meg til å si at vi må legge handlingsregelen til grunn for de kommende budsjetter. Det er en særdeles velvillig tolkning å si at det er i tråd med handlingsregelen. Jeg mener at vi har vært inne i et par unntaksår på grunn av finanskrisen. Det kan begrunne at man tøyer strikken veldig langt. Men skal vi ha troverdighet i forhold til handlingsregelen, må vi også kunne legitimere at vi har en politikk som gjør at vi kan komme raskere tilbake enn i 2018, slik Kristelig Folkeparti også understreker. 




Så jeg vil derfor utfordre finansministeren på to spørsmål. Punkt 1: Når har Regjeringen ambisjon om at vi skal komme tilbake til 4 pst.-grensen? Punkt 2: Når kommer tiltakene? Jeg vil tro – jeg tror ikke jeg spår veldig feil – at man kan få høyere inntekter allerede i revidert budsjett knyttet til større utbytte fra statsselskapene osv. Men vi kan ikke basere oss på at vi skal tilbake til handlingsregelen bare gjennom at inntektene stiger, det må også iverksettes tiltak, reformer som gjør at vi kan få utgiftsveksten under kontroll. Er det slik at vi må vente til 2011-budsjettet, eller vil Regjeringen iverksette tiltak tidligere? 




Jeg mener det er viktig at vi holder fast ved handlingsregelen. Det handler om generasjonssolidaritet, at dagens og morgendagens pensjonister kan være trygge på å få pensjon, og at vi ikke skyver en økt skatteregning over på våre barn og barnebarn. Men handlingsregelen er også viktig fordi den skal sikre oss et handlingsrom til å foreta nødvendige investeringer i kunnskap, i infrastruktur og bedre rammevilkår for jobbskapere for de små og mellomstore bedriftene. Det er det handlingsrommet som langt på vei nå er borte. Jeg mener vi må ha en strategi for å gjenskape det handlingsrommet, slik at vi kan få en verdiskaping som gjør at vi kan bære fremtidens velferd. 




