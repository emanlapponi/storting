 Det er ingen tvil om at finanskrisen gav oss spesielle utfordringer. Det er ikke nødvendig å putte debatten fra revidert inn i en parentes, for Høyre står oppreist i forhold til de forslagene vi fremmet den gang. 




Det vi påpekte gjennom hele våren, var ubalansen i Regjeringens forslag, nemlig at de var nesten ensidig rettet gjennom utgifter over offentlige budsjetter, og i mindre grad gjennom skattereduksjoner for bedrifter. Det har også i ettertid vist seg at det er vanskeligere å reversere offentlige utgifter enn det hadde vært f.eks. å gjøre noe med arbeidsgiveravgiften. 




Det som vi nå ser i 2010-budsjettet, er at man fortsetter stimulansen gjennom offentlig sektor, og så fjerner man tiltakene i privat sektor. Flere av tiltakene som Regjeringen iverksatte, bl.a. startsavskrivninger, er fjernet for neste år. 




Det er der jeg ikke kjenner igjen finansministerens nye slips i forhold til det han brukte i 1991. Daværende finansminister Sigbjørn Johnsen argumenterte kraftig for at vi måtte gjøre mer for å stimulere veksten i privat sektor, og det ble den gang argumentert sterkt for bl.a. reduksjoner i formuesskatten, som et tiltak rettet inn mot små og mellomstore bedrifter. 




Jeg er glad for at finansministeren også inviterer til samarbeid om de langsiktige utfordringene, og jeg er enig i at vi må overholde generasjonskontrakten. Det mener jeg at vi ikke gjør i dag, nettopp fordi vi skyver nye byrder, skattebyrder, over på dem som kommer etter oss. 




Tallene står i finansministerens eget budsjett. Neste generasjon vil stå overfor valget om enten å kutte kraftig i den offentlige velferden eller å øke skattene. Med andre ord: De vil stå overfor mye vanskeligere valg enn det vi står overfor i dag. Det er der jeg mener at med det handlingsrommet vi tross alt har, må vi være villige til å foreta noen av de valgene nå. 




Jeg vil utfordre finansministeren på hvilke konkrete tiltak Regjeringen vil iverksette. Vil man nå gå inn i en diskusjon om hvordan vi kan få ned sykefraværet og bruk av uføretrygd, gjennom å stille strengere krav til aktivitet og bedre kontroll? Hva vil man gjøre for å modernisere offentlig sektor og sørge for at vi får mindre vekst i statlig administrasjon? Hvordan tenker den nåværende finansministeren å stimulere veksten i privat sektor, slik at vi kan få en verdiskaping som gjør at vi kan bære velferden fremover? 




