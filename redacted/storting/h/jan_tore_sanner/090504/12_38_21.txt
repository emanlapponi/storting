 Det er alltid hyggelig når man kan konstatere at man er enig om noe. Noe av det jeg gledet meg over, var at finansministeren sa at det ikke er mengden av regulering, men effekten av regulering som var det viktige, og at det var viktig å være pragmatisk i den situasjonen vi nå er i. Jeg mener at begge deler er viktige. 




Bare innledningsvis: Det var ikke mitt poeng å dra i gang en stor EU-debatt. Jeg har ikke ambisjoner om å overbevise finansministeren i løpet av disse få minuttene. Mitt poeng med å trekke frem EU er at det illustrerer viktigheten av internasjonalt samarbeid og internasjonale institusjoner. Man kan gjerne drømme om å ønske seg noe veldig mye større, noe som helst omfatter hele verden, men det synes jeg er et dårlig argument mot det vi ser faktisk virker. Jeg er ikke et øyeblikk i tvil om at uten EU og uten eurosamarbeidet ville man se en ganske ødeleggende konkurranse mellom land om å beskytte sitt eget marked og å devaluere sin egen valuta. 




Når det gjelder arbeidsgiveravgiften, er det riktig, som finansministeren sier, at i første runde er det eksportindustrien som sliter. Men alle de rapportene som kommer nå, viser at det er det store mangfoldet av små og mellomstore bedrifter, også innenfor tjenestesektoren og ingeniørbedrifter, som etter hvert begynner å slite. Det er ganske åpenbart at når eksporten sliter og den får færre kontrakter, vil det etter hvert begynne å virke inn også på de andre sektorene. Derfor mener vi det er et godt tiltak. Jeg er i hvert fall ikke i tvil om hvilket tydelig signal som kommer fra næringsorganisasjoner og fra bedriftene, og det er at lavere arbeidsgiveravgift nå vil være et viktig virkemiddel. Jeg viser, som sagt, til den rapporten som kom fra Dun 

 Bradstreet som viser at opp mot 50 000 små og mellomstore bedrifter nå begynner å få problemer ved at de har den dårligste kredittvurderingen. 




Der jeg imidlertid synes at finansministeren var for svak, er på hva vi skal gjøre for å komme styrket ut av krisen. Hvis det er de tiltakene som lå i den forrige krisepakken som på en måte er trumfargumentet for å vise at man nå vil sørge for at vi skal bli bedre på miljøteknologi, være mer innovative og sørge for at våre bedrifter ligger i fremste rekke, er det ikke godt nok. Hvis det er den forskningsmeldingen som kom i forrige uke, som er beviset på at man satser fremover, mener jeg at det heller ikke er godt nok. Jeg mener at vi gjennom de økonomiske musklene Norge har, og den kompetansen vi har, nettopp burde bruke den situasjonen vi nå er inne i, til å sørge for at vi blir sterkere og bedre når vi kommer ut av krisen. Det handler ikke minst om hva man gjør innenfor høyere utdanning og kompetanse, både i bedriftene og i hele skoleløpet. 




I dag la Finansavisen frem en rapport fra OECD som fortalte hvorfor norske elever gjør det dårligere. I den situasjonen vi er i nå, må vi sørge for at vi også satser på skolen, slik at våre elever får mer kunnskap og vil kunne hevde seg bedre i den konkurransen som nå kommer. Så jeg savner en klar og tydelig strategi for hvordan vi skal styrke bedriftene og komme sterkere ut av denne krisen. 




