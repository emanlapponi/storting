 I morgentimene i dag hadde jeg en samtale med en dame som i 20 år har drevet en bedrift med omtrent 20 ansatte. Hun sa: Vi har alltid klart oss selv, vi har alltid gjort det bra – nå vet jeg ikke lenger. 




Den usikkerheten som hun gir uttrykk for i forhold til sin arbeidsplass, sine arbeidstakere og sin bedrift, er en usikkerhet som jeg ikke finner blant de rød-grønne politikerne – særlig ikke hos finanskomiteens leder. Men også Marianne Aasen opptrer med en skråsikkerhet i forhold til Regjeringens politikk – en skråsikkerhet som man definitivt ikke hører gjenklang av i de små og mellomstore bedriftene. 




Når man er ute i de små og mellomstore bedriftene, møter man først og fremst usikkerhet og frykt. Når bedriftene viser usikkerhet og frykt, er det et dårlig tegn for de ansatte i bedriftene. Derfor mener jeg det er nødvendig at vi viser noe større grad av ydmykhet i forhold til de utfordringene som de sliter med. 




Representanten Sandal slår seg på brystet og sier at den nordiske velferdsmodellen viser at Arbeiderpartiet alltid har rett. Nå er det jo ikke slik at den nordiske velferdsmodellen er Arbeiderpartiets verk alene. Det er jo faktisk et fellesgods for alle de nordiske landene – med vekslende regjeringer, både røde og blå. Jeg mener at alle de nordiske partiene har grunn til å føle seg stolt over at den nordiske modellen har vært en suksess. 




Så når det gjelder rentenivået: Det er klart at man kan gjerne håpe at vi skal få enda lavere rente, men jeg håper ikke at den blir null. Jeg mener at det vil være svært uheldig om vi får en rente som nærmer seg null. Det vi nå ser, er at private husholdninger får låne omtrent som før, men ifølge de rapporter som nå har kommet, vil man stramme ytterligere inn overfor bedriftene i annet kvartal. Det er dårlig nytt, og det er dårlig nytt når det kommer på toppen av en usikker periode. Derfor mener vi at det er nødvendig med nye tiltak, ikke for å gjøre de rike rikere. Når vi senker skattene, er det fordi det skal lønne seg å jobbe, lønne seg å spare, lønne seg å investere. Det handler ikke om å gjøre de rike rikere, men det handler om å gjøre samfunnet rikere. Det er gode, konservative dyder og verdier, som jeg mener at det er viktig at vi understøtter. 




Når jeg var inne på at Regjeringen har økt skatter og avgifter med 11 milliarder kr, er det sammenlignet med sentrum–Høyre-regjeringens siste budsjett, og det er netto sum, som går på alle de økningene man har foreslått, minus de reduksjonene som er gjennomført. 




Det er riktig at Høyre ikke har lagt frem alle forslag i denne pakken. Vi mener at det er behov for ytterligere tiltak innenfor miljøet, slik vi har foreslått tidligere, for å motivere til mer fornybar energi, både gjennom grønne sertifikater og gjennom spesielle avskrivningsregler, men vi må også få en raskere utskiftning av bilparken gjennom å fase ut de gamle forurensende bilene og få inn nye, mer miljøvennlige biler – som et eksempel. 




