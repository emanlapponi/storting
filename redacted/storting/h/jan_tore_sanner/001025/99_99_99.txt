  Jeg har følgende spørsmål
til sosialministeren:

«Statsråden har midlertidig
stoppet fremdriften i Bærum kommunes plan om å etablere
omsorgstilbud for eldre i Spania. Både Husbanken og Kommunal-
og regionaldepartementet har åpnet for å kunne
gi tilskudd til prosjektet. Mange kommuner ønsker å samarbeide
med Bærum kommune.

Når vil statsråden gi sitt
endelige samtykke, slik at omsorgstilbudet til de eldre kan bedres
og valgfriheten øke?»

  La meg takke for svaret og uttrykke glede
over at statsrådens tidligere skepsis nå ikke lenger
er til hinder for at det vil bli gitt grønt lys til Bærum
kommune og andre kommuner som ønsker å realisere
et omsorgstilbud i Syden. Jeg er glad for at statsråden
har erklært seg enig i at dette vil være med på å øke valgfriheten
og også vil kunne bedre livskvaliteten til eldre – det
er jo det som må være det sentrale.

Jeg registrerer imidlertid at statsråden
understreker at hun først og fremst vil være positiv
til korttidsopphold. Da vil jeg spørre statsråden
om hun ser for seg at det her skal settes klare begrensninger i
det tilbudet som kommunene skal kunne gi. Jeg tror vi kan være
enig i at spørsmålet om tilsyn er viktig, men
jeg vil bare få brakt klarhet i om det er mange men-er
tilknyttet dette, og om man vil lage flere begrensninger for kommunene
når det gjelder oppholdets lengde.

  La meg først uttrykke glede over
at statsråden legger vekt på dialog med kommunene.
Jeg tror det er viktig, særlig på et område
hvor kommunene har et vesentlig ansvar, at man viser kommunene stor
tillit, og at staten er mer opptatt av å skape muligheter
enn å lage begrensninger for kommunene når de
skal lage et tilbud til de eldre.

Jeg har registrert at statsråden til
pressen har uttalt at det vil komme en avklaring fra departementet
i løpet av et par uker. Jeg vil spørre statsråden
om det er riktig oppfattet, eller om hun ser for seg at dette vil
kunne ta lengre tid.

