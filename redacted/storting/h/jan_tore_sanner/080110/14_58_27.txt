 Jeg slutter meg til veldig mange av de vurderingene og refleksjonene som både saksordføreren og Venstres Leif Helge Kongshaug har gitt uttrykk for. Personvalg har en lang tradisjon i kommunevalget og er ofte like viktig som selve partivalget. Jeg mener at det er viktig å ta vare på den delen av vårt lokaldemokrati.




Det er i hovedsak to argumenter mot forslaget om å gjeninnføre anledningen til å stryke som blir ført i marken. Det ene er at man da kan gi uttrykk for negative preferanser. Det er et synspunkt jeg har veldig liten forståelse for. Det å ta et valg handler jo om at man sier ja til noe - og at man faktisk sier nei til noe annet. Når vi først ber velgerne om å velge mellom partier og mellom personer, betyr det at man skal støtte noen fremfor noen andre. Som politikere må vi tåle at vi blir strøket, at noen sier nei til oss når de sier ja til noen andre.




Det andre argumentet som føres i marken, er at dette gir anledning for en liten gruppe til å manipulere valg. Jeg vil mene at erfaringene fra de siste kommunevalgene viser at man snarere tvert imot fjerner et balanserende punkt ved å fjerne retten til å stryke listekandidater, for nå gir man ensidig anledning til en gruppe til å kumulere noen inn uten at noen andre får anledning til å balansere denne ensidige aksjonen. Det betyr at ganske sære eller ekstreme standpunkter kan føre til at en liten gruppe kumulerer denne personen, og at man kommer rett inn i et kommunestyre eller bystyre uten at de som er uenige i dette standpunktet, får muligheten til å gi uttrykk for dette. Jeg ser derfor på retten til å stryke listekandidater som et viktig element også i forhold til å balansere den typen aksjoner.




La meg bare helt til slutt gi uttrykk for et personlig synspunkt i og med at dette spørsmålet har vært reist: Når stortingspolitikere har gitt uttrykk for at det skal være anledning til å bruke personvalg ved kommunevalg, hvorfor har man da ikke åpnet for det samme ved stortingsvalg? Jeg mener at tiden er moden for å reise en debatt om et større innslag av personvalg også ved stortingsvalg, selv om dette ligger utenfor dette dokumentforslagets rekkevidde.




