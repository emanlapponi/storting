  Jeg tillater meg å stille følgende
spørsmål til arbeids- og administrasjonsministeren:

«Ifølge Verdens Gang 8. november
1999 står staten fortsatt steilt på kravet om
at det skal bygges ca. 1 000 flere boliger og etableres 5 000 flere
arbeidsplasser på Fornebu enn det Bærum kommune
har vedtatt. Ifølge avisen avvises et kompromiss med Bærum
kommune som helt uaktuelt. 

Er statsråden innstilt på å ofre
det lokale selvstyre for å oppnå statens måltall
for boliger og arbeidsplasser?»

  Jeg er overrasket over den manglende
respekt sentrumsregjeringen og statsråd Dåvøy med
denne saken viser overfor lokale myndigheter. Alt snakk om lokalt
selvstyre blir tomme ord når man hører hvor lite
som skal til for å overstyre Bærum kommune. Med
tanke på den rekke av skandaler som er knyttet til Statsbygg,
må jeg også si at jeg er noe overrasket over at statsråden
ensidig knytter sin tillit til Statsbygg, uten å legge
vekt på det som også er kommet fra Bærum
kommunes side. I realiteten er det nå 50 boliger pr. år
som skiller Bærum kommune og Statsbygg. Dette er hva som
skal til å for å overkjøre det lokale
selvstyret. I tillegg ønsker man 5 000 flere arbeidsplasser
på frimerket ute på Fornebu. Jeg må spørre:
Hvilken distriktspolitisk begrunnelse er det som ligger til grunn
for at Regjeringen vil presse inn ytterligere 5 000 arbeidsplasser
på et område som allerede er sterkt presset når
det gjelder veksttendenser og arbeidsplasser?

