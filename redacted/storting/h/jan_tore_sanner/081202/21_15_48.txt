 Jeg angret nesten litt på at jeg reiste denne interpellasjonsdebatten da jeg hørte på innleggene fra finansministeren og Arbeiderpartiet. Jeg ble nedstemt. Men jeg ble grepet av ny optimisme da jeg hørte innleggene til Hans Olav Syversen og Lars Sponheim, der jeg nesten kunne underskrive på hvert eneste ord. Det gir håp. 




Jeg reiste denne debatten fordi jeg ønsker å sette fokus på hvilken ambisjon vi skal ha for bruken av oljeinntektene. Så hører jeg at Alf E. Jakobsen og til dels også finansministeren si at en oljekrone er som en hvilken som helst annen krone, oljeinntekter, og skatteinntekter derfra, er det samme som momsinntekter. Ja, er det det? Jeg ser det ikke slik. For oljeinntektene er forvaltning av en formue – en formue som ikke er Guds gave til én generasjon, men som det er et spørsmål hvordan vi skal forvalte på våre egne vegne og på fremtidige generasjoners vegne. Og da mener jeg at vi har en helt enestående mulighet til å bruke disse pengene til noe stort, nemlig til å bygge kunnskapssamfunnet, til å bygge landet gjennom bedre veier, infrastruktur og kollektivtrafikk og til å skape et næringsvennlig klima som gjør at vi ikke er ensidig avhengige av petroleumsvirksomheten, men som gjør at vi har et mangfoldig og sterkt næringsliv. Og da hører selvsagt også skatte- og avgiftspolitikken med. 




Det er mitt hovedpoeng – ikke om man er for eller imot barnehager. Jeg er for barnehager. Jeg er for den nordiske velferdsmodellen. Jeg er for offentlig finansierte velferdsgoder. Det er ikke det debatten dreier seg om, det er spørsmålet om hvordan vi skal forvalte oljeinntektene våre. Og der mener jeg at det brede flertallet i Stortinget hadde gode ambisjoner i 2001 og forsøkte å skape en viktig debatt – ikke ved å si at barnehager eller andre ting er mindre viktig, men ved å si hvordan vi skal forvalte disse pengene, om vi skal ha noen egne ambisjoner for dem, bygge fremtiden, investere for fremtiden, sørge for at vi videreutvikler kunnskapssamfunnet og gjør noe som bringer oss fremover. Og det er der jeg føler at Arbeiderpartiet og SV bommer så fundamentalt når de sier at en oljekrone er lik en merverdiavgiftskrone. Det er det ikke. 




