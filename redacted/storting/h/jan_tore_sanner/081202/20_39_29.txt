 Denne interpellasjonen må enten ha vært usedvanlig dårlig formulert, eller så må finansministeren bevisst ha forsøkt å misforstå. Dette var ikke noen invitasjon til at finansministeren skulle komme med sitt skrytealbum, det var en invitasjon til en debatt om hvordan oljepengene skal brukes i forhold til de forutsetninger som Stoltenberg I-regjeringen la ned, og som Stortinget den gang sluttet seg til. 




Når finansministeren sier at hun ikke skjønner hvorfor dette er så viktig, skyldes det kanskje at Sosialistisk Venstreparti var imot de forutsetningene som et bredt flertall, inklusiv Senterpartiet og Arbeiderpartiet, den gang la ned. 




Hvis vi ser på de tre områdene hvor også Arbeiderpartiet var med på å skulle senke skattene for å stimulere til verdiskaping og trygge arbeidsplasser, har denne regjeringen økt skattenivået for bedriftene med over 10 milliarder kr siden 2005. Vi vet at skattebyrden kan bæres av bedrifter når det går bra, men det er jammen ikke så enkelt når det går dårlig, slik som vi antar at det nå vil gjøre i 2009. 




Finansministeren forventer fortsatt applaus for satsing på universiteter, høyskoler og forskning – etter at man først har kuttet i universitets- og høyskolesektoren, forventer man altså applaus når man putter en del av pengene tilbake, samtidig som man etablerer et nytt hvileskjær ved at man ikke kompenserer for lønns- og prisstigningen. 




Og når det gjelder veier, var jeg grundig inne på det i mitt innlegg. Ja, det er riktig at det bevilges mer penger, men det bygges mindre vei. Det er det som er problemet med en regjering som måler alle resultater i at det bevilges mer penger. Det er ingen som er uenig i at det er viktig å satse på barnehager, men finansministeren har et budsjett på 800–900 milliarder kr som hun kan boltre seg i, og som kan brukes til å styrke velferden i Norge. Det dette dreier seg om, er hvordan vi skal bruke de ekstra inntektene som petroleumsinntektene gir oss – om de bare skal gå inn i et stort hull, om de skal brukes til å styrke vekstevnen i økonomien eller om de skal brukes til å satse på kunnskap, forskning, infrastruktur og skattelettelser. 




Hadde det vært slik at denne regjeringen hadde satset på å styrke vekstevnen på andre områder, kunne man kanskje forstått finansminsterens resonnement. Sannheten er at man har stoppet moderniseringen av offentlig sektor. Man har reversert viktige deler av konkurransepolitikken. Det gjør at vi stiller dårligere når vi nå går inn i en nedgangskonjunktur. Det svekker vår evne til å bære fremtidig velferd. 




For å være helt konkret: Er det slik at finansministeren og Regjeringen nå har definert seg bort fra det som var forutsetningene i 2001, eller er det slik at man i forhold til den satsingen rett og slett har tatt et langt hvileskjær, men at man lover å komme tilbake til intensjonen i neste periode hvis man skulle være så heldig, sett fra regjeringspartienes side, at man kommer tilbake i regjeringsposisjon? 




