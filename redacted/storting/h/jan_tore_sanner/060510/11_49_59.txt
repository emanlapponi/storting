 Jeg må erkjenne at jeg ble overrasket
over statsrådens svar, og særlig over det kolossale
engasjementet statsråden viser når det gjelder å bekjempe
tiltak som kan øke graden av medeierskap i bedriftene.

Både nasjonale og internasjonale
undersøkelser viser at medeierskap er positivt for samfunnet,
for bedriftene og for de ansatte. Det øker motivasjonen
og bygger ned barrieren mellom arbeid og kapital. Men
det er mulig at denne gamle ideologiske tanken lager sperrer i forhold
til Regjeringens tenkning.

Det å legge til rette for at flere
kan bli medeier i egen bedrift, dreier seg ikke bare
om de høytlønte. Vi vet at mange medlemmer i Fellesforbundet også er
medeiere i egen bedrift. Veidekke er en bedrift som har hatt stor suksess
med dette, i likhet med mange kunnskapsbedrifter.

Jeg registrerer også at
statsråden her snakker om skattesubsidier. Det hører
vi ikke om når man snakker om fagforeningsfradraget.

Til mitt spørsmål. Statsråden sier
at hun ønsker andre tiltak for å øke
graden av medeierskap i bedriftene. Hvilke konkrete tiltak er det
da statsråden har i tankene?

