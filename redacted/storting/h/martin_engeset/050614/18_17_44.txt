 Riksrevisjonen har de seneste år tatt opp flere kritikkverdige forhold knyttet til regnskapet for Forsvaret totalt sett. Så også denne gangen.




Av etatene under Forsvarsdepartementet er det kun Forsvarets militære organisasjon, forkortet FMO, som har fått vesentlige merknader, og Riksrevisjonen kan ikke bekrefte at regnskapet for FMO ikke er uten vesentlige feil og mangler. Det er grunn til å understreke at det er regnskapet for FMO som får denne konklusjonen, ikke Forsvarsdepartementets regnskap. Her har det åpenbart vært en del både bevisste og ubevisste misforståelser, både i media og blant politikere.




La meg først av alt understreke at det er alvorlig at Riksrevisjonen ikke har funnet å kunne bekrefte regnskapet for FMO, men samtidig er det gledelig å konstatere at Riksrevisjonen i sin uttalelse påpeker at det på flere områder har vært en positiv utvikling i regnskapet sammenlignet med forhold tatt opp i antegnelsene for 2003. Tre av fire etater under Forsvarsdepartementet har ingen vesentlige merknader, og Riksrevisjonen merker seg en positiv utvikling i Forsvarsbyggs generelle økonomiforvaltning.




La meg komme inn på enkelte av de områder hvor Riksrevisjonen har merknader. For det første: Lønn. Riksrevisjonen har «avdekket omfattende feilutbetalinger av lønn», heter det, man «ser alvorlig på manglende intern kontroll» og «forutsetter at nødvendige tiltak blir iverksatt», eventuelt fullført og fulgt opp.




Med det som utgangspunkt er det hyggelig å kunne gjøre oppmerksom på noe som også fremgår av merknader vi har i innstillingen, at lønnsregnskapet nå for første gang i Forsvarets historie er dokumentert avstemt – altså for første gang i Forsvarets historie, ikke for første gang de siste fire år. Dette er mulig grunnet det nye lønns- og regnskapssystemet, som således viser at det var riktig og nødvendig å innføre dette.




I forhold til temaet «horisontal samhandel og sporbarhet», konstaterer Riksrevisjonen at det har vært







«mangelfull sporbarhet i regnskapet inntil oktober 2004. Tiltak iverksatt i 2004 har medført forbedringer fra 2003 til 2004».




Her viser altså Riksrevisjonen til en dokumentert forbedring.




Når det gjelder omstillingen, ser Riksrevisjonen det slik at FMO innenfor et kort tidsrom har stått overfor store utfordringer i forhold til endring i organisasjonen og nytt regnskapssystem. «Riksrevisjonen ser positivt på den utviklingen som nå finner sted omkring regnskapsføringen i FMO.»




Når det gjelder Program Golf, mener Riksrevisjonen at Golf LP legger et betydelig bedre grunnlag for fullstendig pålitelig og nøyaktig bevilgningsregnskap, og sier videre at først «når Golf LP 2 er gjennomført med blant annet løsning for internregnskap, kan det forventes at FMO har tilgjengelig et hensiktsmessig verktøy for å oppfylle kravene til økonomistyring og kontroll».




Etter å ha lest innstillingen grundig flere ganger slår det meg at flertallet forholder seg gjennomgående svært tendensiøst negativt til Riksrevisjonens rapport, ved kun å trekke frem kritikken og i tillegg forsterke denne vesentlig i forhold til Riksrevisjonens uttalelse. Riksrevisjonens uttalelse og rapport er balansert og legger betydelig vekt på å understreke de positive utviklingstrekk og forbedringer fra 2003. I tillegg legger Riksrevisjonen i sin uttalelse vekt på at Forsvaret ikke vil ha gode løsninger på en del områder før Golf LP 2 er innført, hvilket er en underbygging av hva forsvarsministeren har påpekt i både høringer, debatter og media.




Avslutningsvis føler jeg behov for å gi honnør til alle de medarbeidere i Forsvarsdepartementet som har lagt ned et betydelig arbeid for å bidra til at Forsvaret skal greie å arbeide seg ut av problemene og sikre god kontroll, gode rutiner og ikke minst opprettholde en god forsvarsevne.




