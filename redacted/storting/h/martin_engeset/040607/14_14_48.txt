 Det er sagt at en politikers største fiende er hans egne tidligere uttalelser. De fleste av oss har sikkert kommet i skade for si å ting som burde være usagt eller sagt på en annen måte. Det er imidlertid ganske sjelden vi får demonstrert uttrykket «å møte seg selv i døra» så tydelig som i denne saken. Her får vi på den ene side til behandling i dag, 7. juni 2004, et grunnlovsforslag fra representanten Carl I. Hagen hvor han skriftlig foreslår et grunnlovsmessig forbud mot at midler tas ut av Folketrygdfondet og Petroleumsfondet til andre formål enn pensjonsutbetalinger. Videre foreslås det at både avkastningen av oljefondets midler og midlene selv skal øremerkes folketrygdens pensjonsutbetalinger. For fem dager siden, i spontanspørretimen 2. juni, holdt den samme Hagen en forestilling om hvor viktig det var å bruke tre–fire milliarder av oljefondets midler til å redusere bensinavgiften. Da er det ikke bare snakk om å møte seg selv i døra, men å få svingdøra rett i fleisen.




Samtidig vet vi at det knapt finnes noe parti eller noen enkeltrepresentant her i salen som ved hver eneste budsjettbehandling har så stor appetitt på å forsyne seg av oljefondets midler som Fremskrittspartiet og representanten Carl I. Hagen. Ja, faktisk er det jo slik at hele Fremskrittspartiets økonomiske politikk, synliggjort ved deres alternative statsbudsjetter opp gjennom årene, er tuftet på betydelige innhogg i oljefondets midler og avkastningen fra oljefondet.




Denne saken kunne invitere til mange debatter, som saksordføreren også gjorde rede for, i forhold til pensjonssystem osv. Det får Stortinget rikelig anledning til å komme tilbake til ved en mer passende anledning. Men det ligger i innstillingen et signal om noe, nemlig at det å omdanne Folketrygdfondet og Petroleumsfondet til et pensjonsfond er en spennende og god tanke som vi fra Høyres side har betydelig sans for. Akkurat dette er da også et viktig tema i forbindelse med behandlingen av Pensjonskommisjonens innstilling. Videre er et veldig viktig tema i Pensjonskommisjonens innstilling Grunnlovens bestemmelser om tilbakevirkende kraft og hvilket grunnlovsvern opparbeidede rettigheter skal ha. Det er viet meget bred plass i Pensjonskommisjonens innstilling.




I forhold til dette er vi fra vår side helt overbevist om at vi kan behandle Pensjonskommisjonens innstilling når den skal behandles, men at dette kan og bør gjøres helt uavhengig av eventuelle bestemmelser i Grunnloven. Jeg vil derfor anbefale Høyres representanter å stemme imot grunnlovsforslag nr. 12:20.




