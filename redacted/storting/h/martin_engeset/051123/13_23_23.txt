 Jeg takker statsråden for svaret.
Det som gjorde denne episoden spesielt kjedelig og ekstra
alvorlig, var jo det faktum at bare dager før
dette fant sted, hadde statsråden uttrykt skriftlig til Høyres
stortingsgruppe i et svarbrev på et spørsmål
vi stilte, at man ønsket bred og nær kontakt med alle
arbeidstaker- og arbeidsgiverorganisasjoner. Dette trepartssamarbeidet mellom
partene i arbeidslivet – myndighetene,
arbeidstakerne og arbeidsgiverne – bygger jo på en
grunnleggende tillit og respekt partene imellom. Ser ikke statsråden
at lekkasjer av denne typen kan bidra til å svekke dette
samarbeidet, ødelegge for dette samarbeidet
og ødelegge tilliten mellom partene?

