  Jeg takker statsråden for svaret,
som dessverre ikke var spesielt
avklarende. Den tvil og usikkerhet som helseministeren
har skapt ved sine uttalelser til Hamar Arbeiderblad,
var det all grunn til å ta alvorlig. Nettopp
derfor var det nødvendig å bringe dette spørsmålet
inn for Stortingets spørretime i dag.

I det svaret som statsråden nå har
gitt, ser jeg ingen avklaring på hovedspørsmålet
i forhold til rekkefølgen på prosjektene. At det
før eller siden kommer et nytt sykehus både
i Hedmark og i Østfold, det tror nok også jeg,
men det er ikke likegyldig om det skjer før eller
siden. Det haster nemlig så mye med det nye Østfold-sykehuset
at her er det maktpåliggende at det kommer før,
og ikke siden. Statsråden sier ikke
noe i sitt svar om når det kommer et nytt sykehus, heller ikke
om hvilket av de to sykehusene som skal bygges først.

Jeg må i grunnen bare gjenta
spørsmålet mitt: Betyr det statsråden
nå sier, at hun åpner for å sette det
statlige helseforetaket Helse Østs faglige vurderinger
til side og bestemme rekkefølgen
på utbyggingsprosjektene på rent politisk grunnlag?

