  Dette er fortsatt svært uklart, for
statsråden er ikke i stand til å gi
noe svar på hovedspørsmålet: Hvilket
av disse to viktige prosjektene kommer først?

I Østfold har vi ventet på nytt
sykehus i 15–20 år. Det er akutt behov
for å komme i gang. Når vi vet at det nye Østfold-sykehuset
planmessig ligger mange år foran det nye sykehuset i Hamar – «milevis
foran», ifølge viseadministrerende direktør
i Helse Øst, Steinar Marthinsen – gir statsrådens
uttalelser nå dessverre næring
til frykten om at statsråden har til hensikt å trenere Østfold-sykehuset
lenge nok til at vi først blir tatt igjen og deretter forbikjørt
av Hedmark.

Til Moss Avis uttalte statsrådens
statssekretær den 25. januar at jeg som stortingsrepresentant
forsøker å «så splid» mellom
Hedmark og Østfold i sykehussaken. Det er både
min plikt og min rett som stortingsrepresentant å forsøke å bringe
klarhet i hva statsråden har sagt, og hva hun egentlig
mener. Er statsråden enig med sin statssekretær
i at det å stille spørsmål om dette i
Stortingets spørretime er å så splid mellom
Hedmark og Østfold?

