  For ordens skyld må jeg vel takke
statsråden for svaret, selv om jeg ikke er veldig
oppløftet over innholdet. Saken er den at 10. januar i år
var statsrådens statsrådskollega, Odd Roger Enoksen,
i Halden og besøkte bedriften. Odd Roger Enoksen
uttalte da til Halden Arbeiderblad:

«Dette
er et problem som må løses, men jeg
kan ikke si når og hvordan.»

Han lovte dessuten å bringe
saken videre til sin kollega i Regjeringen, altså den herværende
statsråd.

Det har kommet en ny regjering i Sverige. Det
kan åpne for at man kan finne grunnlag for å gjøre
en ny vurdering. Er statsråden innstilt på å ta
et nytt initiativ overfor svenske
myndigheter, slik at man kan få en løsning på denne
meget marginale saken når det gjelder inngrep, men svært,
svært viktige saken for en stor og viktig industribedrift
i Østfold?

