 Når vi fra Høyres, Kristelig Folkepartis og Fremskrittspartiets side ikke finner å kunne slutte opp om det som er komiteflertallets merknader og forslag til vedtak i denne saken, har det sammenheng med flere forhold.




For det første er det slik at i den mest omfattende gransking av de hemmelige tjenester dette land noen gang har hatt, nemlig av den såkalte Lund-kommisjonen, fant en ingenting som støttet de påstander om overvåking på etnisk grunnlag som fremføres i denne saken. Det er også slik at en tidligere kontroll- og konstitusjonskomite her i huset henvendte seg direkte til lederen for den tidligere granskingskommisjonen, Ketil Lund, som bekreftet overfor den daværende kontroll- og konstitusjonskomite at kommisjonen i sitt arbeid ikke var kommet over materiale som gir indikasjoner på dette. Det er vel ingen som i fullt alvor har forsøkt å skape tvil om Lund-kommisjonens arbeid. Det ble også fra representanten Engebretsens side understreket som et viktig arbeid. Vi legger de funn og konklusjoner som Lund-kommisjonen kom frem til, til grunn for vår holdning i denne sak.




Det kan ikke være slik at hver gang det dukker opp påstander i pressen om politisk overvåking eller andre udokumenterte påstander, skal det reises krav om gransking. Eller sagt på en annen måte: Det må ikke gå inflasjon i granskinger, verken på dette eller andre områder. Det vil svekke granskingsinstituttet, og det vil også svekke Stortingets autoritet.




Nå sier riktignok representanten Engebretsen at de ikke har tilgang på dokumenter som avkrefter eller bekrefter en slik antakelse i forhold til de påstander som er fremkommet. Det er jo en formildende omstendighet oppi det hele. Men ved at saken reises på denne måten, gir vi ny næring til spekulasjonene og påstandene, som jeg synes vi ikke bør. Derfor vil jeg tilrå Høyres, Kristelig Folkepartis og Fremskrittspartiets representanter, gjerne også Venstres, å stemme imot komiteflertallets forslag til vedtak, fordi det flertallet i komiteen er et flertall med lederens dobbeltstemme.




