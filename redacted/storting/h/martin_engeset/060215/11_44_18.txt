  Jeg takker statsråden for svaret.
Mitt spørsmål var på ingen måte
sjikanøst ment, men jeg må innrømme at
jeg de siste månedene har blitt alvorlig i tvil om hvem
det er som faktisk bestemmer i Forsvarsdepartementet.

Det er nå 14 måneder siden
konsesjonen ble gitt av den forrige regjeringen, og et
halvt år siden et fremforhandlet avtalegrunnlag ble oversendt
departementet for godkjenning. Forsvarsdepartementets stadige trenering
og uthaling av saken oppleves frustrerende, og kan bidra til å undergrave
planene om realisering av et sivilt flyplasstilbud i Østfold.
Departementets saksbehandling likner nå mer og mer på en
farse. I sitt skriftlige svar til meg av 12. desember i fjor skriver
statsråden:

«Det
er en klar målsetting at det fremsendte avtaleverket med
eventuelle endringer og forutsetninger skal ferdigbehandles av FD
før jul.»

Så ble det uttalt at det vil skje
innen utgangen av januar.

Stortingsrepresentant
Signe Øye har etter møte med statsråden
uttalt til pressen i Østfold at alt skal være
på plass innen utgangen av februar, og nå sier
statsråden altså at det vil bli godkjent innen
kort tid.

Kan statsråden fra Stortingets talerstol
bekrefte dette løftet, som er gjengitt av representanten
Signe Øye, om at alt skal være på plass
innen utgangen av februar?

