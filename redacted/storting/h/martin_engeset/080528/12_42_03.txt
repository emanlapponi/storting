 Nå er det jo slik at utdanningstilbudet innenfor operasjons- og
anestesisykepleie forsvinner. Ved neste korsvei er det stor frykt for at
også den siste biten, nemlig intensivutdanningen, vil forsvinne. Langt
på vei ser vi nå konturene av en ramponering av et helt unikt
utdanningstilbud. Jeg må minne statsråden om at dette er en
ett-toårig spesialisering som skjer etter endt grunnutdanning i sjukepleie
og etter flere års praksis i sjukehus, hvor utdanning og spesialisering
skjer i nært samarbeid med praksisplasser lokalt. 

De aller
fleste som begynner på denne utdanningen, er godt etablert, med familie,
barn og forpliktelser. Nærheten til utdanningsplasser og praksisplasser
er helt avgjørende for om det i det hele tatt blir søkere
til dette utdanningstilbudet i fremtiden. Vil statsråden ta dette
opp med sin kollega utdanningsministeren for å forsikre seg om at
dette fortsatt blir et desentralisert tilbud også i Østfold?

