 Jeg vil takke statsråden for svaret,
som jeg oppfatter som positivt, i den forstand at statsråden,
slik jeg hører henne, er tydelig på at den praksisen
Helse Øst her forsøkte å legge seg på, ikke er
i tråd med intensjonen i de bestemmelsene som Stortinget
og departementet har lagt til grunn.

Jeg vil understreke hvor viktig dette er. Det
er ikke en hvilken som helst sak man her skulle drøfte,
man skulle faktisk drøfte utviklingen av det samlede sykehustilbudet til hele Østfolds
befolkning i et langsiktig perspektiv, og endelig
vedtak skulle gjøres allerede i desember. Så det å gjemme
seg bak at saken var på et veldig tidlig stadium, kan jeg
som stortingsrepresentant ikke
akseptere. Det som er alvorlig med denne typen hemmelighold, er
at det svekker legitimiteten og tilliten til kanskje det viktigste
velferdstilbudet befolkningen har, nemlig sykehustilbudet. Og det
kan vi ikke leve med.

Jeg er veldig glad for at statsråden
nå innskjerper dette, og jeg opplever at dette er en smekk
på fingrene til Helse Øst for en dårlig
praktisering av offentlighetsloven og  bestemmelsene.

