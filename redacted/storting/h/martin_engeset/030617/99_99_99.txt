 Den årlige debatten her i Stortinget på bakgrunn av EOS-utvalgets innstilling gir oss en god mulighet til å debattere rammebetingelsene for hvordan de hemmelige tjenester skal arbeide. Ut fra de erfaringer vi har nå gjennom noen år med EOS-utvalget, tror jeg vi kan slå fast at vi i Norge etter hvert har funnet en ganske god modell for parlamentarisk kontroll med de hemmelige tjenester. Når det er sagt, tror jeg allikevel det er grunn til å understreke at vi gjennom den politiske behandlingen her i huset til enhver tid må vokte oss for å gå inn på vurderinger som gjør det vanskelig for de hemmelige tjenestene å gjøre den jobben som de skal og bør gjøre. Jeg synes saksordførerens vurderinger i forhold til viktigheten av de hemmelige tjenesters arbeid var gode og fornuftige.




Jeg har lyst til å kommentere et par av sakene som tas opp i årsmeldingen fra EOS-utvalget, og som også er kommentert fra komiteens side. Den ene gjelder den såkalte ABCDE-konferansen i regi av Verdensbanken, og jeg vil også knytte noen ord til temaet påstander om overvåkning av samer på etnisk grunnlag. Til det første, i forhold til den såkalte ABCDE-konferansen: I forbindelse med at Norge skulle være vertskap for denne konferansen i Verdensbankens regi, var det grunn til å frykte, på bakgrunn av hva en hadde opplevd i nær fortid, eksempelvis i Göteborg, at det kunne bli tilløp til opptøyer, vold, hærverk mv. i tilknytning til denne konferansen her i Oslo. I overvåkingsinstruksen § 4 slås det fast at det skal føres kontroll med tilreisende utlendinger. Derfor sier vi i våre merknader sammen med Fremskrittspartiet og Kristelig Folkeparti:







«Dersom politiet blir oppmerksom på at personer som har deltatt i slik aktivitet i utlandet eller i Norge planlegger å gjennomføre slik aktivitet i Norge, er det politiets plikt å stanse disse fra å delta i slik aktivitet i Norge.»




Vi er tilfreds med det arbeid som ble gjort, og kan vel se på det arbeidet som et godt arbeid av forebyggende karakter. Nå gikk det heldigvis ikke slik i tilknytning til den konferansen som det var grunn til å frykte, og det er det da grunn til å være tilfreds med.




Ellers har det i nær fortid vært fremme, ikke minst i media, påstander om overvåkning av samer på etnisk grunnlag. EOS-utvalget har gått inn i et par saker i året som gikk, for å vurdere dette temaet, og har konkludert med at disse påstandene har man ikke funnet grunnlag for, i hvert fall ikke i nåtid. Jeg er veldig glad for at en enstemmig komite slutter seg til det og uttaler at man







«tar til etterretning at EOS-utvalgets undersøkelser omkring spørsmålet om eventuell overvåking av samer på etnisk grunnlag, i nåtid ikke har gitt grunnlag for å hevde at det foretas registreringer på grunnlag av etnisk tilhørighet eller politisk ståsted».




Det tror jeg kan være en grei konklusjon, og at vi gjennom det har fått sagt det som bør sies om det temaet.




