 Jeg er glad for at det nå vil bli et stort flertall, kanskje enstemmig oppslutning, for å oppnevne en ny granskingskommisjon knyttet til den tragiske ulykken for 20 år siden i Mehamn. I forbindelse med at det for noen tid tilbake dukket opp nye opplysninger knyttet til denne saken bl.a. fra personer som stod frem og fortalte om ting som ikke tidligere var allment kjent, tok Regjeringen et raskt og etter min oppfatning meget godt initiativ til oppnevning av en granskingskommisjon. I dagene som fulgte, utviklet det seg imidlertid en diskusjon om det var Stortinget eller Regjeringen som burde eller skulle oppnevne en slik kommisjon. Jeg er glad for at det i denne innstillingen ligger en så tydelig presisering av at hovedregelen må være at det er regjeringen som oppnevner granskingskommisjoner, og at hele komiteen stiller seg bak dette. Det siteres jo også fra det såkalte Frøiland-utvalgets innstilling, hvor det heter:







«Som hovedregel bør Stortinget derfor bare oppnevne granskingskommisjoner der dette fremstår som absolutt nødvendig ut fra tungtveiende politiske hensyn, eller for å få avklart, bekreftet eller avvist alvorlige mistanker som har slått rot i offentligheten.»




Dette er en viktig presisering, slik at vi kan legge det til grunn også i årene som kommer i forhold til andre saker. For ikke å havne i den situasjon at et så viktig arbeid skulle få en veldig dårlig start ved at man fikk en litt uverdig politisk krangel om det var Stortinget eller Regjeringen som burde og skulle oppnevne kommisjonen, ble vi enige om i komiteen at det var fornuftig i situasjonen slik den var, at man burde la dette bli en stortingsoppnevnt kommisjon. Jeg tror det er veldig viktig at Stortinget er svært tilbakeholdent med å begynne å diskutere navn i forhold til hvem som bør være med i denne kommisjonen, og det legger heller ikke innstillingen opp til. Men jeg vil i hvert fall bare gi det råd når Presidentskapet skal sette sammen kommisjonen – i tillegg til det saksordføreren, Engebretsen, gav uttrykk for i forhold til hvilken kompetanse som burde være med – at det er maktpåliggende at de pårørende sikres deltakelse i kommisjonen, slik at også de kan ha tillit til det arbeidet som gjøres.




