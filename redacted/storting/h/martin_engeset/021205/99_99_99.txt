 Det som representanten Engebretsen kom med der, kunne kanskje være en grei presisering. Jeg har ikke tegnet meg til det punktet, men for rett og slett å knytte noen få kommentarer til de problemstillingene som reises i forbindelse med det som står i Gul bok kapittel 7.3. Jeg finner det nødvendig å kommentere det litt, fordi det er slik at – hovedspørsmål her skal vi komme tilbake til noe senere – hvis vi ved denne korsvei, i komiteen og/eller her i Stortinget, ikke hadde kommentert dette nærmere, kunne enkelte komme i skade for å legge til grunn prinsippet om at den som tier, samtykker. Derfor synes jeg det er greit å si noe om disse problemstillingene nå.




Når det i Gul bok kapittel 7.3 bl.a. står at «i enkelte departementer er innsynsbegjæringer fra Riksrevisjonen blitt behandlet på samme måten som innsynsbegjæringer fra pressen», må jeg si at jeg virkelig holdt på å falle av stolen. For dette var faktisk egnet til å skape den misforståelse at rammene for pressens innsynsrett etter offentlighetsloven også ble lagt til grunn overfor Stortingets kontrollorgan, Riksrevisjonen. Jeg er derfor glad for at Regjeringen oppklarte denne uklarheten ved å slå fast at Riksrevisjonen har og skal ha en langt videre rett til innsyn enn pressen og allmennheten kan kreve etter offentlighetsloven. Det skulle da også bare mangle!




Ulike departementer har ulike retningslinjer for håndtering av innsynsbegjæringer fra Riksrevisjonen. Det har fremkommet gjennom statsministerens svarbrev på spørsmål fra Fremskrittspartiet. Vi tror at enhetlige retningslinjer er viktig både for Riksrevisjonen, Regjeringen og forvaltningen for øvrig. Dette bør utarbeides så snart som mulig. Men for egen del vil jeg legge til at det nok kan være greit å avvente Stortingets behandling i forbindelse med behandlingen av ny lov og instruks for Riksrevisjonen.




Når det gjelder spørsmålet om Riksrevisjonens innsynsrett for øvrig, vil Stortinget få anledning til å drøfte dette spørsmålet i sin fulle bredde i forbindelse med behandlingen av det såkalte Frøiland-utvalget og ved behandlingen av ny lov og instruks for Riksrevisjonen.




