 Jeg vil takke for en god debatt.




Jeg hadde ikke forventet så veldig stor uenighet rundt det vi faktisk har som mål, for det er vel ingen som sier at man vil ha dårlig inneklima og dårlig læringsmiljø, så det var jo ingen overraskelse.




Jeg er veldig enig med representanten Dørum i at vi har regler, forskrifter og den type ting i bøtter og spann, så det er ikke det jeg etterlyser. Jeg skal komme litt tilbake til det jeg sa innledningsvis, om at her kan man også bruke elevene i et system for å få en mye bedre oppfølging. Der har debatten i og for seg fått fram at det er mye rart.




Jeg vil først kommentere litt dette med kommuneøkonomi. De regnestykkene som der ble presentert, går ikke vi god for. Man får ta med forskjellen i kommuneøkonomi, men da får man også ta hensyn til forskjellen når man lemper andre oppgaver over til kommunene. Dette er ingen debatt for i dag, men jeg vil bare ha sagt det, slik at man ser at her er det ikke bare plusser i margen.




Så er det dette med nye bygg. Mange har sagt at det satses mye på skolebygg, og det vet vi. Det vi må registrere, er at situasjonen ikke blir bedre. SINTEF-rapporten dokumenterer jo at situasjonen i aller høyeste grad også i nye bygg er gal. Det har gjennom flere regjeringer vært stor enighet om at det må satses på skolebygg, men det blir altså ikke bedre. Der synes jeg vi skal lytte til hva Norges Astma- og Allergiforbund sier. De ber om klarere mål og klarere standarder, slik at man kan vite hva man skal måle det opp mot. Jeg sitter ikke med slik kompetanse at jeg kan bedømme det, men dette er et veldig klart ønske og krav fra dem.




Når representanten Eriksen drar fram at det bare er fylkesmannen i Hedmark som har etablert et system for dette, er det nesten sjokkerende. Jeg håper jo det er kontrollert. Jeg kunne jo ta den rosen, fordi jeg faktisk kommer fra Hedmark. Men det er ganske sjokkerende at dette ikke gjelder alle de andre. Det er et tegn på at det er et eller annet som ikke fungerer i det hele tatt. Jeg vil be statsråden om faktisk å se på om ikke dette egner seg for utplassering hos et uavhengig organ. Vi har mange miljøer som kan være aktuelle, som virkelig har kompetanse på området, og som kan være pådrivere for å få bedre standard på dette ute i kommunene. Det er avdekket at det er liten kompetanse ute i kommunene, og det å få enda flere regler og forskrifter tror jeg ikke hjelper.




Jeg tror at i et slikt opplegg kunne faktisk elevene bli en del av et opplegg som ikke ble dyrt å følge opp, og det kunne bli en del av den pedagogiske øvelsen å lære hvor viktig inneklima er for elevene. Det siste ønsket fra Astma- og Allergiforbundet er at man faktisk intensiverer forskningen på hva som er de viktigste elementene i et inneklimamiljø, og hvordan vi retter det opp. Det bør også settes mer i fokus framover.




