 Jeg takker statsråden for svaret. Det var en grei gjennomgang. Det er mye som er gjort, og det har, som jeg sa, vært fokusert på området.




Men det som i og for seg avdekkes rundt om i Norge nesten daglig, er at tiltakene ikke er tilstrekkelige. På en eller annen måte når de ikke fram. En av de tingene jeg har fått klare innspill på, er at standarden, oppfølgingen av standard og krav, ikke er spesifikk nok. Det vil jeg oppfordre statsråden til å se på en gang til. Det er mye som er skjønnspreget, som statsråden var inne på, og jeg har fått ganske mange rapporter om at det er vanskelig å få igjennom klager, og at det, som jeg sa i innledningen, blir påstand mot påstand når man fremmer ting.




Det vi ser i samfunnet for øvrig, er at vi har et mattilsyn som skal kontrollere alt som har med mat å gjøre, vi har et statlig biltilsyn som skal kontrollere at bilene vi kjører, ikke er for dårlige. Vi har kontroller på de aller fleste områder. Det er mye som tyder på at vi ikke når fram når det gjelder inneklimaet.




Jeg vil også henlede oppmerksomheten mot at SINTEF Byggforsk og Teknologisk Institutt i februar i år la fram noen undersøkelser om støv i nye og renoverte bygg. Der var det ganske dramatiske meldinger om at støvverdiene ikke overholdes. Mer enn 60 pst. av renoverte skoler og 23 pst. av helt nye skoler hadde altfor mye støv både i himlinger og i ventilasjonsanlegg for øvrig da byggene ble tatt i bruk.




Når man har fastsatt ganske klare krav, og man har både forskrifter og lovverk som understreker betydningen av dette, må det bare bety at det slurves fantastisk mye når bygg bygges, og når de tas i bruk. Her kunne man nesten spørre om det ikke burde innføres en type returrett på nye skoler når man skal overta dem, alt avhengig av hvor tøffe kommunene er når kontrakter skal skrives.




Jeg ser for øvrig fram til debatten.




