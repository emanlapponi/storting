 Jeg takker for
et utfyllende svar og skjønner at statsråden er opptatt av
problematikken. Grunnen til at jeg tok dette opp, var at svaret i den spørretimen
hun selv refererte til var litt unyansert, at man ønsket å
skyte ned stammen. Forskningen spriker veldig sterkt i synet på om
dette i det hele tatt er et både realistisk og virksomt middel, for
dette har med både snødybder og vilttrekk å gjøre,
og at veiene faktisk ligger i områder som er utsatt for vinterbeite.
Så her spriker forskningen, og det er interessant å finne ny
kunnskap. 

I tillegg er det store interesser her. Hvis vi tar førstehåndsverdien
av elgjakt i Norge, er den verdt 300-350 mill. kr. Ulykker påfører
samfunnet kostnader på 250 mill. kr i året, i tillegg til det
er det mange lidelser. For å bringe statsråden inn på
et litt mer nyansert syn kan man si at dette dreier seg om store interesser,
og det bør faktisk forskes mer på hva som er mest virkningsfullt.

