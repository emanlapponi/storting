 Ja, det er jeg også klar
over, men vi må jo kunne diskutere nivået. I forhold
til de kompetansekrav vi vil møte i framtidens
samfunn, er det viktig å sette krav om at nivået
skal opprettholdes.

Når det gjelder innholdet i nasjonal
realfagsstrategi, kan det være at misforståelsen
kanskje baseres på hvilke referansepunkt man har. I forhold
til det kunnskapsløftet som ble fremmet av den forrige
regjering, er det en svekkelse av en del krav, bl.a. i punkt C.
7, rundt det å stille krav til god og relevant kompetanse
for dem som skal undervise i realfagene i grunnskolen. Det er ganske
påviselig. Det er også et par andre
senkninger av krav i forhold til nasjonale prøver og slike
ting.

Men det som igjen er ganske viktig,
er å fokusere på at nivået ikke
kan senkes. Vi ser alle at man innen realfag
i dag opplever en helt annen hverdag enn det man gjorde tidligere.
Man har kalkulatorer og pc-er som tilsynelatende gjør at
man egentlig ikke behøver å forstå matematikk. Det
er ganske farlig, for skal man kunne bruke de
verktøyene rasjonelt, må man også forstå logikken
og sammenhengen i matematikk. Og man bør være
på vakt overfor den type nivåsenkning.

Igjen vil jeg henstille til kunnskapsministeren
om å gå dypere inn i den problemstillingen som
her er avslørt.

