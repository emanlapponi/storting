 Kirkebyggene er monumenter. De er viktige i manges hverdag og i festlige sammenhenger, og de blir brukt – det er viktig å markere det som interpellanten sa.




Det dokumenterte vedlikeholdsetterslepet på 8 milliarder kr, eller hvor stort det nå er, er meget bekymringsfullt.




Jeg noterte meg at statsråden nå poengterte at det er de eldste kirkene som staten i stor grad må inn og ta et ansvar for. Etter mine opplysninger har vi 194 middelalderkirker. 28 av disse er stavkirker, og de øvrige 166 steinkirkene fra middelalderen har også betydelige kulturrikdommer som det må tas vare på. Det er imidlertid et kommunalt ansvar å ta vare på kirkebyggene.




Nå står vi overfor en diskusjon rundt Gjønnes-utvalgets innstilling, så får vi se om det er andre måter å organisere det på. Men vi tror det er viktig nå, som i og for seg også representanten Lønning var inne på tidligere, at man ikke gjør altfor store grep før man får gjennomdiskutert situasjonen.




Vi noterer oss at økningen i kommuneøkonomien i frie midler blir kjørt fram som løsning på nær sagt alle mulige typer problemstillinger som kommunene står overfor, som også representanten Anundsen var inne på. Jeg synes det er verdt å merke seg den rentekompensasjonsordningen som ble innført av den forrige regjeringen, der de første 500 mill. kr er brukt, ut fra de opplysninger som er gitt til Stortinget. Det er mye som tyder på at det kanskje er en veldig effektiv og målrettet ordning for å ta fatt på vedlikeholdet på kirkebygg. Nå må man ha all mulig respekt for at dette også tar litt tid, når man snakker om et etterslep på 8 milliarder kr. Men har man kommet i gang med å bruke 500 mill. kr, må det etter hvert også begynne å synes rundt omkring på kirkebyggene.




Jeg noterte meg også dette som gjelder kompetanseløft. Det tror jeg er en betydelig utfordring. På et område som har blitt liggende nede lenge, er det åpenbart at når man skal ha litt mer fart på ting, vil man kanskje rett og slett mangle kompetansen til å få fart på det. Det er en utfordring som man bør merke seg. Jeg tror at hvis bare vedlikeholdet tar seg opp, vil også kompetansen etter hvert utvikles, men det er viktig å fokusere også på det området.




Så her står vi overfor betydelige utfordringer, som sikkert kommer til å bli diskutert mye framover. Jeg synes i hvert fall det er prisverdig av interpellanten å ha tatt dette opp og fått lyset rettet mot en så viktig problemstilling for mange av oss.




