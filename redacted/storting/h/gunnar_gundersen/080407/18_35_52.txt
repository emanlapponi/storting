 Når stortingsmeldingen om lærerutdanningen kommer, blir det sikkert mye debatt i Stortinget. Vi ser i hvert fall at det er et ganske bredt engasjement. 




Men det som var mitt poeng, var hvorfor man skal gjøre det så vanskelig. Det var faktisk den daglige og jevnlige oppfølgingen av de resultatene vi har, og den informasjonen man har i sektoren, jeg var ute etter om man fulgte opp. Alle spørsmålene om lengden på utdanningen osv. tar vi sikkert når den tiden kommer, men her var det spørsmål om å fylle de fire årene som man nå faktisk disponerer over, med innhold og mening, og der peker NOKUT-rapporten på at det er noen betydelige utfordringer. 




Jeg har notert meg at i den verden vi nå er, i den politiske verden, er man veldig opptatt av å diskutere budsjetter, intensjoner og slike ting, men når resultatene kommer, er man ikke veldig opptatt av det. Det er på mange måter stikk i strid med den verden jeg kommer fra, hvor det er resultatene som teller. Det er slik, som Dørum sa, at debatten foregår - jeg tror han kalte det - «i en litt nedblåst tone», for det er veldig mye her som vi er nødt til å ta tak i. Og skal vi ha verdens beste skole, er jeg ganske overbevist om at vi også må ha verdens beste lærere, og dermed må vi også ha verdens beste lærerutdanning. Det er ganske krevende. 




Statsråden var inne på en god del prosjekter og forsøk som er satt i gang. Det er vel og bra, og det vil framskaffe mye god kunnskap, men igjen gjaldt ikke det de resultatene en faktisk ser med frafallsproblematikken, med strykproblematikken og gjennomføringsproblematikken, slik som NOKUT-rapporten er inne på. Der er man helt nede på det konkrete om hvordan institusjonene ledes og drives. Det tror jeg nok jeg langt fra føler meg trygg på at man fra departementets side har nok ressurser rettet mot, selv om man innkaller til noen konferanser og møter innimellom. Dette gjelder å sikre informasjonsutveksling mellom institusjonene, og det gjelder at den informasjonen som ligger der, faktisk brukes. Jeg ser også at mange høyskoler kanskje er mer opptatt av å bli universitet enn de er av - slik NOKUT-rapporten tydeligvis dokumenterer - å analysere de dataene og de studiene de allerede rår over. 




Det er nevnt også at målstrukturen er ganske komplisert, og i et slikt system blir finansieringssystemet veldig drivende. Jeg vil be statstråden om at hun retter mye oppmerksomhet mot dette. Det er gjennom de enkle tiltak, tror jeg, at man også forbedrer lærerutdanningen ganske betraktelig. Der dokumenterer NOKUT-rapporten ganske klart at det er mye å vinne.




