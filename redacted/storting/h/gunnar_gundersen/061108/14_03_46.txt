 I Solør registrerer vi med stor forundring
at det er meningsmålinger som viser et stort ønske
om å få rovvilt rundt omkring i landet. Hos oss
fortrenges nemlig både det tradisjonelle næringsgrunnlaget
og nye utmarksbaserte inntektsmuligheter med et betydelig potensial
nå, og det er uten erstatning.

Det snakkes også om kompenserende
tiltak, men det å bygge opp byråkrati som igjen
satser på luftige og ressurskrevende
gjerdeprosjekter og desslike, hjelper ikke dem som har
tapt eller taper sitt næringsgrunnlag og sin
livskvalitet i dag.

Jeg må si at jeg er litt forundret
over at miljøministeren ikke løfter
en finger for å avlaste områdene og for å styre rovviltforvaltningen også til
de områdene som kanskje ønsker noe annet.
Vil miljøvernministeren ta flertallets ønsker
på alvor, forholde seg til rovviltforliket og gjøre noe
aktivt for både å redusere konfliktene
langs grensen til Sverige og for å tilfredsstille
det store flertallet i det norske folk som vil ha ulv
i sitt område?

