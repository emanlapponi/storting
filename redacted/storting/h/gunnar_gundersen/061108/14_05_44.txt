  Jeg forholder meg også til
rovviltforliket, og det sa noe mer enn bare bestandsmål.
Det sa noe om spredt belastning, og det var en rekke forutsetninger
der. Det er ikke mange saker som jeg egentlig ser som
mer prinsipielt interessante i forhold til det norske
demokratiet enn rovvilthåndteringen i dag. Det går
på i hvilken grad man skal kunne forskjellsbehandle mennesker
og næringsutøvere innenfor
Norges grenser uten kompensasjon.

Mener miljøvernministeren, med sitt
verdibaserte livssyn, at det er rimelig at det brukes meningsmålinger
som er foretatt i den brede, uberørte befolkningen, til å holde en
liten og sterkt berørt del av befolkningen på plass
i forhold til å ta en nasjonal belastning?

Et samfunn karakteriseres av hvordan flertallet
behandler mindretallet når flertallets makt rår.
Det er ikke flertallets oppfatning som er interessant
i denne sammenheng, men om mindretallet føler seg rett
og rimelig behandlet. Hadde miljøpolitikkens
metoder blitt brukt innenfor skolegården
f.eks., ville det fort ha blitt klassifisert som mobbing. Er det
metoder miljøvernministeren føler et behov for å forsvare, eller
vil hun ta konflikten på alvor og se at dette dreier
seg om næringsgrunnlag og livskvalitet i dag?

