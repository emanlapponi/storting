 Da vil jeg påpeke det som står
i Innst. S. nr. 174 for 2003–2004. Der sier flertallet
veldig klart at ulv også skal legges inn under
den regionale forvaltningen. Sånn
er det ikke i dag.

Jeg vil også minne statsråden
på at det nok var et flertall i den norske befolkningen
som ville ha ulv, men det var under forutsetning av at de ikke
skulle ha den tett innpå seg. Her hører man konfliktnivået
i de områdene som faktisk har den tett innpå seg.
Det endrer folks atferd i forhold til natur, i forhold til livskvalitet
og i forhold til inntektspotensial. Det kan ikke miljøvernministeren
forholde seg så lunkent til som jeg føler at man
gjør nå. Her må det til noen
avklaringer.

Det ble også forutsatt i
rovdyrforliket at de områdene som tidligere hadde hatt
belastninger med rovvilt, kanskje skulle få lavere belastning.
Nå ser vi det motsatte. I Hedmark nærmer man seg
en reservattankegang i visse deler av fylket, og det kommer jeg
til å sette meg sterkt imot.

