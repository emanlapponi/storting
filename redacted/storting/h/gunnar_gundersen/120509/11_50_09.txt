 Jeg takker for svaret, som jeg i og for seg oppfatter som konstruktivt. Jeg er klar over – og det er blitt korrigert gjennom samtale med Nationen – at det burde stått «vurderer», for det er hele tiden strategier som vurderes i Statskog. Men poenget var også å bringe litt fokus på at staten – gjennom kjøp av Borregaard – har kjøpt seg en spydspissrolle i norsk skogbruk, og klimameldingen plasserer skogbrukets potensial med tanke på også den siden på en veldig viktig måte. Vi har også sett i statsbudsjettdokumenter at Finansdepartementet tenker det samme, at her kan skogen ha en betydelig rolle. Dermed blir det veldig mange som kommer til å følge med på hva Statskog gjør – særlig når det da er statlig eierskap – for mye av det statsråden var inne på, var pålegg overfor private skogeiere. Jeg synes det er et veldig positivt signal at statsråden vil være aktiv i generalforsamlingen når det gjelder å debattere strategivalg i Statskog for framtiden.


