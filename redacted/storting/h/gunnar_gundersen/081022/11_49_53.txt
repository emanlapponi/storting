 Jeg takker for svaret, men er litt skuffet over at forsvarsministeren ikke ser behovet, for intensjonen da Stortinget vedtok dette, var at det skulle være virksomhetsfrie perioder. Nå får vi ganske kraftige signaler fra mange hold, også fra hold som jeg oppfatter skjønner Forsvarets behov for øvelser og at det her er vanskelige avveininger som må gjøres, noe i og for seg svaret til forsvarsministeren illustrerte. Men det var en rimelig klar forutsetning da Stortinget behandlet dette i 1999, at det skulle være virksomhetsfrie perioder, og det er her problemet for lokalbefolkningen ligger. Om et helikopter letter fra Rødsmoen eller fra det nye skytefeltet, spiller i grunnen ingen rolle – støyen er den samme. Så jeg vil egentlig bare oppfordre forsvarsministeren til i hvert fall å gå litt inn i problemstillingen og se om det her finnes andre mulige løsninger som kan tilfredsstille begge parter.


