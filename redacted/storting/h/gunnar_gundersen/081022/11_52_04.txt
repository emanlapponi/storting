 Det har jeg veldig stor forståelse for, og jeg vil også poengtere at Forsvaret jo ikke gjør noe galt. Det opererer i tråd med konsesjonen, og det er også mye kontakt mellom Forsvaret og lokalbefolkningen. Men jeg tror forsvarsministeren skal innse at det blir en vanskelig situasjon. På NRK Hedmarks hjemmesider i dag står det: Føler seg lurt av Forsvaret.


Jeg synes det er viktig å understreke at man er ikke lurt av Forsvaret, for Forsvaret opererer etter de konsesjoner som er. Men allikevel blir det en vanskelig situasjon, og det kan skape unødvendige konflikter lokalt. Jeg kan i grunnen bare gjenta henstillingen om at her tror jeg forsvarsministeren skal være klar over at det fort kan bli mer bråk og unødvendig støy hvis man ikke går inn i problemstillingen.


Jeg innser som sagt veldig klart at Forsvaret har behov for øvelser, og det tror jeg egentlig også de aller fleste berørte ser, men det er også behov for visse virksomhetsfrie perioder.


