  Jeg takker for svaret, og jeg skjønner
at man har fokusert på området.

Jeg spør om dette fordi det kommer
til å bli et område som det er uhyre viktig å holde
i fokus, og det er kanskje et spørsmål som burde
rettes til flere ministere. Barn og ungdom leker seg ikke
lenger til den fysiske formen som man var vant til at man hadde.
Jeg har litt erfaring fra både trenervirksomhet
og ledervirksomhet i idretten, og det er uhyre stor spredning på barn
og unge i dag i forhold til tidligere. Risikoen er stor
for at man mister den gruppen som allerede nå defineres
som inaktiv, nemlig opptil 15–20 pst. av ungdommene. Faktisk
er det så mange, så det er dramatisk. Dette går
på de allmenne folkesykdommene, som dårlig psykisk
helse, hjerte- og karsykdommer, diabetes og hele
spekteret. Det viktigste når en forebygger,
er kanskje å innøve gode fysiske aktiviteter
i skolen og lære folk til å bli glad
i aktivitet.

Jeg vil spørre kunnskapsministeren
om han har tanker rundt nye, alternative modeller, f.eks. samarbeid
med frivillig sektor. Her tror jeg man trenger ganske
mye nytenkning for å nå fram med budskapet.

