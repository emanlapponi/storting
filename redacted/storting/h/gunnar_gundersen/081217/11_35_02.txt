 Som statsråden vet, og som jeg vet, er grunnlaget her veldig komplisert. Det er
                     mange usikre faktorer, og KOSTRA-tallene er heller ikke utviklet nok til å
                     kunne si eksakt hva som er riktig. Jeg er enig i at man skal korrigere feil,
                     men samtidig vet vi nå at det også er utgifter som skolene får, som ikke ligger
                     inne i kompensasjonsgrunnlaget, og som slår ut enda kraftigere i den andre
                     retningen. 

Derfor hadde jeg kanskje trodd at i og med at Regjeringen så at det brant under
                     universitets- og høyskolesektoren under budsjettbehandlingen og kom med 160
                     mill. kr ekstra for å kompensere for den utviklingen, så man at det er behov
                     for å gjøre tilsvarende også innenfor denne sektoren for å sikre at det er
                     noenlunde like rammebetingelser for private aktører og offentlige aktører. 

I grunnen er dette bare en henstilling til at man går inn og ser på dette, for
                     det er kritisk for en del privatskoler som er aktører i markedet, og som har
                     lovet elever og sine ansatte rammebetingelser for også den første delen av
                     neste års skoleår. 

