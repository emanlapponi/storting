 Jeg tror svaret på det spørsmålet er enkelt. Man kan bare fjerne
                     formuesskatten, for det er en skatt på allerede beskattet kapital. Og som sagt:
                     Formuesskatten slår veldig negativt ut med tanke på framtidig verdiskapingsevne
                     i det brede eierskapet, som også finansministeren er ute etter. Det var litt
                     derfor jeg spurte om denne politikken er «tilpasset» situasjonen. 

Det er klart at vi har hatt eventyrlige tider, og det har vært en sterk vekst.
                     Men næringslivet har stort sett brukt dette til å investere i verdier for å
                     forberede seg på ytterligere vekst. Det man nå ser, er at man undergraver
                     tiltroen til at det man har investert i, kan skape verdier. Verdiene sitter
                     ikke som penger i bedriftene. De sitter investert i verdier som nå skrumper
                     inn. Jeg mottar stadig mailer fra familiebedrifter der man er fortvilet over at
                     man må dra penger ut av bedriften for å betale formuesskatten. I tillegg
                     diskriminerer formuesskatten norsk eierskap i forhold til utenlandsk eierskap.
                     Så jeg vil be finansministeren gå dypt inn i den problemstillingen som
                     formuesskatten nå skaper i dagens situasjon. 

