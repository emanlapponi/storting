 Jeg takker for den gjennomgangen. Men jeg hadde håpet at finansministeren
                     kanskje hadde kommet litt inn på de mer prinsipielle og langsiktige virkningene
                     av formuesskatten, for det er vanskelig å få til arbeidsplasser uten
                     egenkapital. Det ser vi i dag. 

Noen må faktisk eie egenkapitalen. Formuesskatten er en skatt som slår direkte
                     inn mot egenkapital i bedriftene. Det er min overbevisning at små og
                     mellomstore bedrifter og familieeide bedrifter rundt i landet er bærebjelken
                     når det gjelder framtidig verdiskaping og sysselsetting. Dette eierskapet må
                     kunne takle de bunnivåene vi ser i markedet. Finanskrisen er jo et godt
                     eksempel på det. Derfor vil jeg fokusere på de rammebetingelsene vi faktisk gir
                     et mangfoldig eierskap i Norge. Jeg vil spørre: Ser ikke også finansministeren
                     hvor sentralt et mangfoldig eierskap er med tanke på å utvikle arbeidsplasser
                     og verdiskaping rundt i hele Norge? 

