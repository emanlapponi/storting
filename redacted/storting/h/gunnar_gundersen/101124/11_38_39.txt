 Jeg synes i og for seg man bagatelliserer det lite grann, for det er jo ikke bare snakk om feil ved Sentralskattekontoret for utenlandssaker – vi har hatt en rekke oppslag om at det er mye feil i saksbehandlingen også i Skatteetaten i år. Det er klart at når vi vet at fire av fem nordmenn ikke skjønner sin egen selvangivelse, har det litt å gjøre med dette som statsråden var inne på, nemlig avdekkede feil. Det er også mange feil som ikke kommer til å bli avdekket. Det kunne vært veldig interessant å være flue på veggen i det møtet mellom revisorene og Skatteetaten, for jeg synes at her burde Skatteetaten være ganske ydmyk og se på revisorene som en type klienter og samarbeidspartnere for å avdekke hvordan man faktisk får en behandling. Det håper jeg at jeg kan få bekreftet fra statsråden, at han sitter på skulderen til Skatteetaten når det gjelder å avdekke feil begge veier, for det har litt med tilliten til hele systemet å gjøre, særlig når så mange ikke forstår sin egen selvangivelse.


