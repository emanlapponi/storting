 Det synes jeg var et konstruktivt svar. Jeg tror man skal samarbeide her, for vi har jo også rapporter fra Riksrevisjonen som bekrefter at det er store utfordringer i Skatteetaten og i behandlingen. Det har vel kanskje også litt å gjøre med at man innfører nye datasystemer. Det er klart at når man begynner å automatisere mye av behandlingen, er man ganske avhengig av at den informasjonen som kommer inn fra skattyter, faktisk også blir registrert i datasystemene. Jeg kommer igjen litt tilbake til dette at vi har fått et såpass komplisert skattesystem at de fleste ikke skjønner sin egen selvangivelse. Selv om du er ansvarlig skattyter, blir du jo også veldig avhengig av at Skatteetaten gjør en god jobb, og vi er sikkert enige om hvor avhengig hele det norske velferdssamfunnet er av tillit til at nettopp innkrevingen skjer riktig.


Så jeg tok egentlig det siste svaret som en bekreftelse på at statsråden også sitter på skulderen til Skatteetaten når det gjelder dette.


