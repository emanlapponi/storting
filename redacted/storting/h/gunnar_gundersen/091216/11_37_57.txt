 Jeg takker for svaret igjen og ønsker finansministeren lykke til med de utfordringene. Neste utfordring er å skape troverdighet rundt klimapolitikken og skatte- og avgiftspolitikken nasjonalt. Det var vi inne på i den muntlige spørretimen, men det kan jo være greit å gjenta det med troverdighet og langsiktighet. At det ikke kommer store overraskelser inn i skatte- og avgiftssystemet, er uhyre viktig for troverdigheten til en klimapolitikk. Det er mye som tyder på at den forrige finansministeren ikke helt skjønte hvor alvorlig signaler oppfattes gjennom skatte- og avgiftspolitikken. Det er viktig at det ikke fester seg et inntrykk av at med én gang avgifts- og skattepolitikken fungerer, så blir den reversert. Da er det ingen som vil komme til å følge signalene. Jeg vil i grunnen bare gjenta viktigheten av det, og spørre hvordan man skal gjenopprette den troverdigheten.


