 Jeg var også veldig
opptatt av å få en miljøpolitikk og i og for seg også
en rovviltpolitikk som tjener rovviltet, og det vi er inne på i dag,
gjør ikke det. Man bygger opp til en tillitskrise mellom de berørte
områdene og de områdene som ikke er berørt, og man skaper
avmakt. I dagens Aftenposten ser vi det verste utslaget av det. Forskerne
antyder nå at på halvparten av ulvestammen blir det jaktet ulovlig.
Det er ingen bærekraftig politikk. 

Jeg kommer til å gjenta
spørsmålet til miljøvernministeren. Så lenge man
ikke innser at uten å få en politikk som faktisk er bygget på
respekt for dem som berøres, og at man innser at rettigheter går
tapt, og at man er nødt til å bygge en helt ny politikk på
det fundamentet, kommer jeg til å bli en gjenganger i spørretimen
rundt akkurat dette. Jeg tror, som sagt, man er på tur til å
skape en alvorlig tillitskrise i vårt demokrati, og det må tas
på alvor. 

