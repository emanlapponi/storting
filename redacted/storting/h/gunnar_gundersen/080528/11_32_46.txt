 Jeg takker for det jeg oppfatter som et veldig positivt svar. Jeg synes
finansministeren også kunne ha tatt med at disse virksomhetene faktisk
fikk skattefritak i 1993, så det er en ganske ny vurdering fra skattemyndighetene.
Dette dreier seg om enkeltarrangementer, ikke regulær virksomhet,
og det er åpenbart at både eierskap og utbetaling av utbytte
er ideelt. Det føler jeg at finansministeren dekket inn veldig godt.

Det som er det spesielle her, synes jeg, er at det virker som om
skattemyndighetene har gått inn og vurdert at virksomhetene nå
begynner å bli så store at det skapes så store verdier
at det plutselig er blitt grunnlag for beskatning. Der merket jeg meg også
at finansministeren var rimelig klar, at det egentlig ikke er noen vurdering
som skattemyndighetene skal gjøre. Det er formål og mottaker,
om det er ideelle formål, som er det viktige her. 

Det blir
egentlig bare å be om en bekreftelse på det. 

