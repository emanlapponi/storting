  Jeg takker for svaret. Det er ikke ofte
man hører så klart at det er visse områder
hvor mange rettigheter skal fortrenges. Dette dreier seg
om mye mer enn bare næringsgrunnlag og husdyrbeite,
det dreier seg om alt fra livskvalitet til jakt og utmark
og den type ting.

Jeg vil gjøre miljøvernministeren
oppmerksom på det som faktisk var Stortingets intensjon.
Det står i innstillingen:

«Komiteen
vil understreke at den todelte målsetningen skal opprettholdes,
og mener at det fortsatt skal være
mulig med levedyktig næringsvirksomhet i landbruket i områder
med rovvilt.»

I tillegg stod det også:

«Det
forutsettes at når det gjelder fordelingen av rovdyrene
innenfor de enkelte regioner, må Regjeringen
ta hensyn til at det samlede trykket av rovdyr ikke skal øke
i de regioner det er mye fra før, snarere bør
antallet dyr gå ned.»

Man bruker altså et rovdyrforlik til å føre
en politikk som egentlig er på tvers av Stortingets intensjoner.
Det er åpenbart at også konfliktene
kommer til å øke med den politikken som føres
i dag – i hvert fall i de områdene som er berørt.

Tar Regjeringen dette inn over seg, eller
fortsetter man langs samme spor?

