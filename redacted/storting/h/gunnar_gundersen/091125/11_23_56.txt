 Jeg takker for svaret. 

Det er jo ingen her som har sagt at det er en urimelig byrdefordeling å framskaffe
              bostedsbevis. Dette er komplisert. Vi er vel begge fornøyd med å bo i Norge. Jeg
              kjenner heller ikke reglene så konkret, men jeg har fått en del telefoner fra folk som
              opplyser at ingen i Spania forventet at man skulle få dette brevet, for man har en
              skatteavtale. Det er ganske komplisert i Spania, man kan ikke bare dra på et offentlig
              kontor og få det skjemaet man nødvendigvis trenger. Jeg får opplyst at det er tre–fire
              forskjellige skjemaer med navn så lange at jeg ikke skal prøve å gjenta dem på spansk,
              for så språkmektig er jeg ikke. Men poenget er at i hvert fall ett av skjemaene får
              man ved personlig frammøte. For mange eldre mennesker er det et ganske stort problem.
              Det kan være langt å reise, og det er køer for å få det til. 

I og med at dette kravet gikk ut i begynnelsen av november, vil jeg se det som
              naturlig at man kanskje hadde en viss overgangsordning for å få dokumentasjonen på
              plass. 

