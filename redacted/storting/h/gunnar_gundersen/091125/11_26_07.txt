 Om man skal se på spesielle overgangsordninger – jeg mener i hvert fall at
              finansministeren burde praktisere dette med en viss fleksibilitet. Generelt sett er
              jeg helt enig. Dette har lenge vært kjent gjennom vedtak i Stortinget, men det er
              alltid noe som kommer overraskende på noen, nesten uansett. Så lenge har vel
              finansministeren vært ute i mediaverdenen at han ser hvor vanskelig det er å få
              budskapet til å synke gjennom til sistemann som trenger det, og det er ofte dem som
              kan bli rammet hardest. En del minstepensjonister og eldre mennesker er ikke så mye på
              nettet som veldig mange andre. 

Jeg vil bare at finansministeren tar med seg dette. Det har skapt en god del
              bekymring, og det er en del minstepensjonister som nesten ikke ser hvordan man skal få
              endene til å møtes før man klarer å få dokumentasjonen på plass. Det bør departementet
              ta til seg og i hvert fall praktisere det ganske lempelig i overgangsperioden. 

