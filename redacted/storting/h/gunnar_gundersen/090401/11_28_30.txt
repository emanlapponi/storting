 Jeg takker for svaret, men jeg synes ikke jeg fikk noen veldig god forklaring på hvorfor det er blitt så veldig forsinket. Men jeg tar til etterretning at det var litt «usemje» – som det heter – i Regjeringen rundt dette.


Jeg synes jo mangelen på nytenkning i Regjeringen både når det gjelder hvordan prosjektet skal drives igjennom og når det gjelder finansiering av prosjektene, nå begynner å hemme utbyggingen av ganske sentral infrastruktur. I Hedmark synliggjøres det ved at de prosjektene folk tror er i gang, skyves framover i tid for å skape rom for nye prosjekter. Det er slik jeg leser bildet fra Regjeringen. Man regner da med at skuffelsen over å få prosjektene senere, blir mindre enn forventningen som nye prosjekter gir.


Begynner kostnadene ved mangel på nytenkning innenfor veisatsing å svi for statsråden?


