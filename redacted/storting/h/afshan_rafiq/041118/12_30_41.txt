 For Høyre er det helt grunnleggende å sikre alle barns rett til og krav på et godt og utviklingsfremmende oppvekstmiljø. I denne sammenheng mener vi likeverdighet og medvirkning er grunnverdier som stiller særlige krav til dem som har ansvar. Vi synes det er viktig å understreke at barnevernet ikke skal overta mer av ansvaret fra familiene, men tvert imot jobbe for å bygge opp under og støtte familiene. Men i tilfeller der hjemmet ikke makter å ivareta sine omsorgsoppgaver, har samfunnet en særlig plikt til å tilrettelegge ordninger som sikrer at alle barn får gode omsorgstilbud og oppvekstvilkår. Barne- og ungdomsvernet spiller her en viktig rolle. Jeg vil vise til St.meld. nr. 40 for 2001-2002, Om barne- og ungdomsvernet, som Stortinget har sluttet seg til. Meldingen fokuserte på å forbedre kvaliteten på tilbudet for utsatte barn og unge, styrke forebyggende familiearbeid, bedre oppfølgingen av foreldre og fosterforeldre og styrke arbeidet for barn og familier med minoritetsbakgrunn.




Det er ikke til å legge skjul på at det er klare forbedringsbehov, spesielt når det gjelder å komme raskt inn med hjelp til barn og familier i krise, og når det gjelder samarbeidet med andre etater og tjenester. Vi ser behov for et barnevern med høy kompetanse på ulike former for forebyggende familiearbeid. En viktig forutsetning for dette er at barnevernet samarbeider godt med andre etater og tjenester i kommunene, slik interpellanten også understreket i sitt innlegg.




Private barnevernsinstitusjoner har vært viktige både for plasstilfanget og utviklingen av kvalitet og mangfold i barnevernet. Høyre mener at staten bør inngå gode og langsiktige avtaler med private institusjoner når de kan bidra til å gi barn et godt tilbud. Men dessverre er det slik at noen private institusjoner har hatt en uakseptabel standard. Det var derfor et enstemmig storting ved behandlingen av Ot.prp. nr. 9 for 2002-2003 gav sin tilslutning til Regjeringens forslag om å innføre en godkjenningsordning for private barnevernsinstitusjoner i tillegg til fylkesmannens tilsyn.




Som statsråden var inne på, er pr. i dag ca. 80 pst. av de private institusjonene enten godkjent eller midlertidig godkjent. Det medfører derfor ikke riktighet at flere private institusjoner ikke blir godkjent i henhold til de nye forskriftene, slik interpellanten hevder.




80 pst. av de barna som samfunnet tar over omsorgen for, plasseres i fosterhjem. Fosterhjem er derfor et meget viktig tiltak i denne sammenheng. Det er helt grunnleggende at barnets beste legges til grunn for valg av fosterhjem, og at det føres tilsyn ved at det oppnevnes tilsynsfører for det enkelte barn. Dette vet jeg at barne- og familieministeren følger opp nøye, og Høyre er tilfreds med den innsatsen som gjøres fra Regjeringens side for å få til et helhetlig og treffsikkert barnevernstilbud.




