 

(ordfører for saken): 

I samsvar med Grunnloven § 75 k har Riksrevisjonen lagt frem for Stortinget antegnelser med svar og forslag til desisjon av Norges statsregnskap og regnskap for administrasjon av Svalbard sammen med ekstrakt av regnskapene for 2001.




Riksrevisjonen har tatt opp i alt 22 saker, hvorav 16 antegnelser og seks saker til orientering. Barne- og familiedepartementet, Fiskeridepartementet, Kultur- og kirkedepartementet, Miljøverndepartementet, Nærings- og handelsdepartementet og Samferdselsdepartementet har vært flinkest i klassen. Det er ikke tatt opp saker under disse.




I fjor uttalte jeg under debatten at staten så ut til å bli styrt som en dårlig pølsebod, men at det var urettferdig overfor landets pølsebodeiere. Med det samme forbeholdet må det være lov til å si at styringen av staten for regnskapsåret 2001 har avansert noe, men at det enda er et ganske godt stykke igjen til vi kan kalle det et godt gourmetkjøkken.




En samlet komite har imidlertid merket seg at Riksrevisjonen ser positivt på at Finansdepartementet har gjennomført en rekke opplæringstiltak for å bedre økonomifunksjonen i staten, og at det gjennomgående synes å ha vært betydelige forbedringer sammenliknet med regnskapsåret 2000. Flere etater som ikke fikk sine regnskap godkjent da, har fått det nå. Det er tilfredsstillende. Selv om statsregnskapet og den tradisjonelle regnskapsføring fra Riksrevisjonen politisk kan virke mindre potent enn den undertiden mer politiserte debatt en kan få i tilknytning til enkelte konkrete forvaltningsrevisjoner, og vel også i tilknytning til neste sak, Dokument nr. 3:2 om statsrådens forvaltning av selskaper og banker, skal man ikke kimse av betydningen av at det fokuseres på dette arbeidet. Selv om det ikke alltid blir en opphetet debatt her i stortingssalen, viser vel forbedringene som Riksrevisjonen påpeker, at Dokument nr. 1 og regnskapsrevisjonen ikke må spille en mindre rolle i Riksrevisjonens arbeid i fremtiden.




Til tross for at Riksrevisjonen som nevnt peker på en rekke forbedringer, er en samlet komite ikke spesielt fornøyd med at Statsbygg fortsatt ikke har gode nok rutiner for sin anskaffelsesvirksomhet. Dette har Statsbygg hatt til felles med Olje- og energidepartementet. Manglende anbudsprotokoller og dokumentasjon i forbindelse med anskaffelser ble ikke akkurat forbigått i stillhet fra Riksrevisjonen og Stortingets side verken i fjor eller tidligere, og har vist seg å være et vedvarende problem som komiteen forutsetter at de berørte departementer ikke bare vier oppmerksomhet, men også gir den nødvendige korreks. Komiteen vil nøye følge opp departementets varslede gjennomgang av Statsbygg.




Innføring av nye datasystemer i kommuner, fylker og i staten er et kapittel for seg. UDIs nye datasystem for behandling av utlendings- og flyktningsaker ble levert for sent, kostet dobbelt så mye som forutsatt og påførte ekstra kostnader til drifting av det gamle systemet i overgangsperioden på halvannet år på grunn av somling med levering. Økonomistyring, kvalitetskontroll og kontroll av fremdrift stod til stryk, og komiteen er glad for at departementet nå har etablert en tettere oppfølging av prosjektet for å avhjelpe at korrigerende tiltak i sin tid ikke ble satt i gang før forsinkelsen og ekstrakostnadene var et faktum.




Under Finansdepartementet har komiteen merket seg at departementet har satt i gang et betydelig arbeid for å avhjelpe de negative virkningene ved innføring av nytt forvaltningssystem for merverdiavgift samt at Skattedirektoratets regnskap for skatteetaten ikke kunne godkjennes. Komiteen avventer i likhet med Riksrevisjonen departementets og Skattedirektoratets omforente rapporteringskrav og forutsetter at forholdene bringes i orden. Staten bør fortrinnsvis ha orden i eget hus hvis skattemoralen blant folk flest skal forventes å øke.




En samlet komite benytter også anledningen til å presisere at det ikke bør være en praksis at Forsvaret innvilger personer avgangsstimulerende tiltak i det ene øyeblikket for så å hyre inn de samme menneskene i det andre øyeblikket. Det er sikkert hyggelig nok for dem det gjelder, å motta sluttpakke og godtgjørelse for utført konsulentvirksomhet samtidig, men det bidrar ikke til å styrke Forsvarets anseelse og tiltro til at Forsvaret har nevneverdig evne til langsiktig planlegging.




En samlet komite er videre bekymret for at NORAD brukte uforholdsmessig lang tid på å bringe i orden visse forhold rundt samarbeidet med de frivillige organisasjonene og understreker betydningen av klare retningslinjer og rutiner her.




Komiteen har også kritiske merknader, men med noe ulik ordlyd, uten reelle materielle ulikheter, slik jeg ser det, mellom et flertall og et mindretall til Trygdeetatens regnskap. For Høyres og Kristelig Folkepartis del er vi sterkt kritiske til det som fremkommer fra Riksrevisjon-ens side om feilutbetalinger og lite effektiv innkreving av utestående krav. Dette viser med all tydelighet behovet for forenklinger av regelverket og omlegging av arbeidsformer. Når det gjelder eventuelle ytterligere kommentarer vedrørende flertallets merknader om Trygdeetaten, overlater jeg det til flertallet.




