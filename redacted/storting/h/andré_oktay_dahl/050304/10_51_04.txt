 

(ordfører for saken): 

Denne saken dreier seg isolert sett om hvorvidt universitetene har etablert systemer og rutiner som kan gi en grad av sikkerhet for at planlagte mål og resultater kan nås; det er i denne omgang ikke opplysninger om i hvilken grad universitetene faktisk når de oppsatte mål. Gode systemer og rutiner er selvfølgelig som regel en av forutsetningene for at man oppnår gode resultater, men ikke nødvendigvis en garanti. Sånn sett er denne undersøkelsen interessant, men for Stortinget vil det nok bli enda mer interessant senere å få seg forelagt en sak om i hvilken grad man når faglige mål, og hva effekten av f.eks. Kvalitetsreformen blir. Det gjør at det for så vidt er noe begrenset hvor mye det er å trekke ut av dette. Jeg skal derfor være kort.




Undersøkelsen viser at de interne styringsdokumentene sentralt og ved de fakulteter og institutter som undersøkelsen omfatter, ikke i tilstrekkelig grad beskriver mål, krav og forventninger til lederne. Det er veldig forskjellig hvordan ansvars- og myndighetsforhold for lederne er tydeliggjort i stillingsbeskrivelser, instrukser og andre formelle dokumenter, både universitetene imellom og internt ved den enkelte institusjon. Det er imidlertid klart at det er en utstrakt praksis for uformell styring. Det betyr ikke nødvendigvis at det er dårlig styring, men det kan selvfølgelig gjøre at det i etterhånd er vanskeligere å dokumentere og kontrollere hva som fungerer eller ikke, og ikke minst hvorfor det fungerer eller ikke. Erfaringsutveksling blir også vanskeligere, noe som vel er et av de viktigste formålene med kontroll, selv om vi her på huset vel ikke alltid er like opptatt av akkurat den formålsbegrunnelsen for vår kontrollvirksomhet.




Komiteen registrerer at undersøkelsen er foretatt i en periode preget av stort omstillingsarbeid og til dels press i forbindelse med Kvalitetsreformen i høyere utdanning. Det er tross alt begrenset hvor mange administrative oppgaver de som jobber i felten, kan utføre til punkt og prikke på en gang. Det kan selvfølgelig forklare noen av funnene i rapporten, men ikke alle. Derfor deler komiteen departementets oppfatning at resultatene av dette omstillingsarbeidet og effekten av finansieringsmetoden, av ny hovedinstruks om økonomiforvaltningen ved institusjonene i universitets- og høyskolesektoren og av at det nå er gitt klare signaler til styrene ved den enkelte institusjon, ikke vil vises før etter noe tid. Komiteen forutsetter imidlertid at departementet i den videre formelle styringsdialogen med virksomhetene fortsatt sikrer nødvendig formalisering av ansvars- og myndighetsforholdene og identifisering av virkemidler og på egnet måte orienterer Stortinget om effekten av dette arbeidet. Men vi venter med spenning på at det kommer en undersøkelse av om målene for arbeidet nås.




