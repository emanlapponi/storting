 

(ordfører for saken): 

Aller først har jeg lyst til å gi ros til forslagsstillerne for at de på ulike måter er genuint opptatt av hvordan man kan sikre økt valgdeltakelse og demokrati – uten at de går i den fellen å tro at det er enkle snarveier og tryllekunster som umiddelbart kan gjøre det mer attraktivt å stemme. Det er behov for å se nærmere på den praktiske gjennomføringen av valg, men dette kan ikke overvurderes i et demokrati som vårt, hvor det ikke nødvendigvis er disse forholdene som isolert sett kan forklare lavere valgdeltakelse.




Demokratiets iboende problem er at når man har hatt det en stund, begynner svært mange å ta det for gitt – og reflekterer ikke nødvendigvis over hvordan det ville være uten. Samtidig er det ikke til å legge skjul på at det er mange og samvirkende årsaker til at valgdeltakelsen har vært synkende de senere år. Men bildet er ikke entydig. EU-avstemningen i 1994 viste at folk vil bruke stemmeretten sin når de mener at det er viktige politiske spørsmål som stilles. For øvrig viser vel også de undersøkelser som ble gjort ved valget i 1999, at det var rekordmange som var politisk engasjert – om enn ikke partipolitisk.




Det er grunn til å stoppe opp og spørre om partipolitikken slik den praktiseres i dag, og – vil jeg for egen del legge til – om nivåsenkningen på deler av mediedekningen av den kan fortsette uten at vi får en valgdeltakelse som vi ikke kan være bekjent av. Dét er en stor debatt – som jeg ikke har tenkt å gå inn på her – men det er problematisk at det dessverre ser ut til at flere, litt tabloid sagt, ser ut til å være fornøyd så lenge TV-en virker, og i 2004 lever i en verden hvor politikk og samfunnsliv stenges ute fordi det føles irrelevant.




Når det gjelder selve forslaget, oppfatter komiteen, på basis av departementets svar, at det meste faktisk er på trappene.




Når det gjelder oppfordringen til kommunene om å samarbeide med fylkeskommunene og universitetene/høyskolene, er jeg kjent med at departementet på fem regionale konferanser tidligere om den nye valgloven – hvor de fleste kommuner og fylkeskommuner var representert – muntlig klargjorde at man burde vurdere å avholde valg også der. Komiteen er fornøyd med at statsråden varsler at det vil bli tatt initiativ fra statsrådens side til å videreutvikle dette. Det er imidlertid viktig at det forankres lokalt. Selv om det er et stortingsvalg, er det ikke heldig med nye, sentrale bestemmelser nå.




I innstillingen viser komiteen spesielt til departementets informasjonskampanje ved valget i 2003. Komiteen legger i innstillingen til grunn at det satses på et vidt spekter av virkemidler for å stimulere til økt valgdeltakelse også ved kommende valg. Til dette er å si at hovedmålet med departementets kampanje for 2005 må være å øke velgernes kunnskap om når, hvor og hvordan en skal avgi stemme. Men i tillegg til at det skal være en ren informasjonskampanje, ser komiteen det slik at det også ved utforming og presentasjon av informasjonen, så langt det lar seg gjøre, må bli lagt vekt på å stimulere til økt valgdeltakelse, ikke minst blant yngre velgere. Det har vist seg at når man først har stemt én gang, faller det lettere å stemme også en annen gang. Yngre velgere er derfor en gruppe det bør fokuseres på.




For øvrig viser jeg til komiteens merknader og anbefaler at forslaget vedlegges protokollen. Jeg anbefaler også at departementet følger opp det som komiteen legger til grunn i de avsluttende merknadene.




