 

(ordfører for saken): 

Jeg skal ikke bruke lang tid på å diskutere henholdsvis fordeler og ulemper ved bruk av ny teknologi – i særdeleshet ikke bruk av ny teknologi under valgavvikling. Før Stortinget på bredt prinsipielt og ikke minst praktisk grunnlag kan drøfte eventuell utvidet bruk av ny teknologi, er det en grunnleggende forutsetning at Stortinget har en felles, solid faglig plattform å diskutere ut fra, slik at det blir mer enn en i beste fall kvalifisert synsing.




Flertallet i komiteen har respekt for forslagsstillernes ønske om å utforske de mulighetene som moderne teknologi kan åpne for også ved valghandlinger, bl.a. ut fra en hypotese om at valgdeltakelsen øker. Komiteflertallet er imidlertid, slik jeg ser det, ganske så sunt kritisk innstilt – på bakgrunn av de særegenhetene som valg til politiske organer innebærer.




At valgresultatet er korrekt, at velgerne sikres anonymitet, at systemet sikrer stemmeretten, at systemet er tilgjengelig for alle brukergrupper, og at det er verifiserbart, er grunnleggende tekniske og sikkerhetsmessige krav som må stilles. Dette er forhold som må gjennomarbeides, som både Datatilsynet, Valglovutvalget og Sårbarhetsutvalget drøfter, og hvor svaret ikke nødvendigvis er at tilgjengelig teknologi oppfyller de krav som må stilles i dag.




Komiteflertallet ser det ikke som spesielt nyttig eller ønskelig at man igangsetter forsøk med elektroniske valg ved f.eks. videregående skoler i forbindelse med skolevalg eller annet, slik forslagsstillerne ønsker. I tillegg til at det i tilfelle ikke er snakk om en representativ gruppe forsøkspersoner, er flertallet også sterkt i tvil om hvorvidt dette eventuelt ville innebære noe annet enn det man allerede tidligere har prøvd ut ved skolevalg – og i 2003 ikke bare prøvde ut, men faktisk brukte, ved ordinære valg i utvalgte kommuner.




Departementet har nedsatt en arbeidsgruppe som på bredt grunnlag skal vurdere hensiktsmessigheten i å avholde elektroniske valg, herunder de systemkrav som må stilles ved slike valg. Komiteflertallet deler departementets begrunnelse for og vurdering av at man bør avvente dette utvalgets arbeid før man eventuelt vurderer gjennomføring av elektroniske valg.




Forslagsstillerne viser til at det har vært gjennomført en rekke forsøk med elektroniske valg internasjonalt, i den hensikt å øke tilgjengeligheten til valgsystemet. Det vises bl.a. til at man i USA er i gang med å utvikle en elektronisk forvaltning og satser store ressurser på bruk av ny teknologi i valgsammenheng. Jeg skal ikke utelukke at det er erfaringer å hente her, men vi har fått en god del erfaringer som ikke nødvendigvis har vært positive. Vi vil vente til disse erfaringene er blitt behandlet med nødvendig faglig bakgrunn i det utvalget som departementet har nedsatt til forberedelse for senere regjerings- og stortingsbehandling.




I denne sammenheng ber komiteflertallet om at departementet også vurderer de økonomiske virkningene av et eventuelt påbud om bruk av sikkerhetskodede stemmesedler. Det er et av de springende punktene som vi er blitt gjort spesielt oppmerksom på under saksbehandlingen.




For øvrig viser jeg til flertallets øvrige merknader og anbefaler at forslaget vedlegges protokollen.




