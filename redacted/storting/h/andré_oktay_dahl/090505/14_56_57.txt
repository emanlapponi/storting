 Også Høyre er opptatt av at det skal være en ryddig prosess med kvalitet i alle ledd. Derfor er vi også glad for at statsråden skal legge fram dette på en bred, skikkelig måte i Stortinget. 




Kortversjonen av denne debatten er vel egentlig at vi alle er utålmodige. Det er vi på ganske mange områder etter hvert, både når det gjelder redningshelikopter, når det gjelder nødnett, og når det gjelder IKT-politiet. Jeg deler bekymringen for at det kan ligge en forutsetning om at man skal vente til 2020 med å få det, men jeg håper det var en beskrivelse av et «worst case»-scenario at man bare har en nødløsning klar. Det er i så fall bra at man har det. Men jeg håper ikke at man bruker forsvarsministerens forsikring om at det holder til 2020, som en sovepute. Det oppfatter jeg heller ikke statsråden som at han gjør, men at man har muligheten åpen – men at det er en mulighet vi håper det ikke vil være nødvendig å benytte seg av. 




Jeg skal ikke dra dette for langt. Dette er ikke tid for politisk spill. Men det kan jo være at denne saken kan gi grobunn, i likhet med et par andre saker, for en debatt om i hvilken grad man er i stand til fra statlig side å gjennomføre denne type rimelig kompliserte anskaffelser. Det er bra at man skal gjøre det skikkelig og ordentlig, men i etterkant får vi antakeligvis rikelig anledning til å gå nøye gjennom og kanskje lære litt for fremtiden når vi skal gjennomføre lignende anskaffelser. Presidenten som sitter her akkurat nå, har vel en viss erfaring med statlige anskaffelser som er trukket i langdrag. Så jeg vil kanskje tippe at denne saken også kan bli en sak som – om ikke den sittende president her får tatt tak i den – det vil bli mulighet til å gå nærmere etter i sømmene etterpå. Høyre er opptatt av – i likhet med Arbeiderpartiet – at det bør skje så raskt som mulig, med den kvaliteten vi alle forventer. 




Og så har jeg lyst til, siden det er behov for ros, å rose Regjeringen for at man har tilstedevakt på plass. Det har vi vel også gjort før, men en god ting kan sikkert ikke sies for mange ganger, så vi kan vise litt raushet. Det har jo nettopp vært 1. mai. Men når det gjelder selve anskaffelsen, skal ikke jeg gå i detalj og prøve å late som om jeg har mer flyfaglig kunnskap enn jeg har. Jeg er antakeligvis ganske medfødt ufør også på det punktet, så jeg lar det bli med det, men håper at vi får en best mulig kvalitetssikret sak, med den bredden og det nivået som statsråden her legger opp til. 




