 2008 

er

 politiets år, for aldri har folk etterspurt politiet mer enn de gjør nå, på grunn av manglende budsjetter i forhold til oppgavene de har. 




Jeg har lyst til å minne om det synet som lå til grunn for seniorpolitikk i statsbudsjettet da Regjeringen fremla det. Der står det at aktiv seniorpolitikk er et kortsiktig tiltak. Ellers er det ikke foreslått noe. 




Å satse på at eldre, erfarne polititjenestemenn og -kvinner står lenger i jobb og har stor tillit og stor lokalkunnskap, er altså et kortsiktig tiltak. Jeg mener at det er et langsiktig tiltak, og at man bør legge opp en strategi for å beholde kanskje 50-60 årsverk pr. år hvis man beholder 20 pst. av styrken, slik representanten Aspaker var inne på. 




Med tanke på at man også skal se på hvordan penger brukes, og med tanke på spørsmålet om folk og arbeidsliv, er det ganske interessant at man i løpet av noen nattetimer greier å bruke kanskje 100 milliarder kr, som alle skattebetalere skal finansiere for å hjelpe noen til å kunne slutte tidligere ved at de definerer seg selv som slitere, og bruke av fremtidige generasjoners pensjonspenger. Det synes jeg kanskje sier noe om hvor aktiv denne regjeringen er for å skaffe effektiv og ny arbeidskraft i den situasjonen som landet nå er i. 




Når det gjelder spørsmålet om ydmykhet og hvor flinke de ulike partiene har vært til å planlegge for fremtiden, tipper jeg at både det ene og det andre partiet her kan trekke fra litt for kjente. Den evnen tror jeg kanskje den - med respekt å melde - noe Pravda-aktige informasjonsavdelingen i departementet nå også kunne ta til seg. For med 132 milliarder kr mindre til fordeling enn det verdens heldigste og rikeste regjering har i dag, ble altså enkelte kontorer lagt ned. Da mente nåværende statsråd at det var feil. Det mener han tydeligvis også fortsatt, siden han utfordrer Høyre på å forklare hvorfor man gjorde det på politiposter i Oslo. Og det vi spør om, er hvorvidt vi kan lære av tidligere feil. Da er spørsmålet når det gjelder Follo: Hvorfor vil han gjøre samme, eventuelle, feil om igjen i forhold til de lensmannskontorene? 




Til Østlandets Blad - nå er vi inne på Follo - uttaler politimesteren at det kommer til å bli politiske vedtak før sommeren. Hva slags politiske vedtak er det denne politimesteren snakker om? Medfører det riktighet? Og - ikke minst - hvis det skal være politiske vedtak før sommeren, når har statsråden konkret tenkt å gjennomføre disse samtalene, disse forpliktende dialogene, med disse kommunene, slik at kommunene er på lag før Regjeringen vedtar konkret å legge det ned, siden det tydeligvis er et prinsipp for denne regjering å bygge på det kommunene legger til grunn? 




For en måned siden diskuterte man Follo politidistrikt. Det ble oppfattet som upassende at man tok opp denne saken i denne salen, og nå mener altså politimesteren at man skal ha politiske vedtak før sommeren. Da har statsråden ganske kort tid på seg til å få i gang den dialogen, for å sørge for at man f.eks. i Oppegård, i Ski, i Ås, i Vestby og på Nesodden blir enig med ham, slik at han kan holde dette prinsippet i hevd. 




Når vi er inne på dialog, så var jo opposisjonspartiene i strid med seg selv, og komitelederen var oppe med noen utlegninger om dette. Da snakker for så vidt en ekte ekspert, selv om det ikke var deler av SVs stortingsgruppe som denne gang drev med frijazz på plenen utenfor. Men jeg synes også det er litt spesielt å trekke frem byrådslederens frustrasjon i forhold til Stortinget. Jeg skjønner godt at byrådslederen føler litt avmakt med tanke på å ha dialog med deler av justiskomiteen, ikke minst på bakgrunn av det vi diskuterte under den forrige interpellasjonen, nemlig hvordan man behandlet Oslo kommunes holdning når det gjaldt politivedtektene. Det var ikke akkurat en smidig, ydmyk og dialogbasert ledelse i departementet som jeg tror Oslo kommune følte at de fikk veldig stort gehør hos, da man påpekte det som var et reelt problem for Oslo kommune. 




Jeg har til slutt lyst til å utfordre statsråden på noen konkrete spørsmål, i tillegg til det generelle det handler om. Politiske vedtak før sommeren - hva betyr det? Og ikke minst: Hva mener statsråden med en seniorpolitikk? At man skal satse på det, som statsråden sa i sted? Er det et kortsiktig eller er det et langsiktig tiltak? Hva består i så fall de langsiktige strategiene i fra denne regjeringens side?




