 Statsråden var inne på at det er umulig å gi et fasitsvar på holdninger. Det er jeg for så vidt enig i at det er vanskelig å komme fram til. Samtidig har vi et vell av statistikkmetoder og statsvitere som måler alt fra interessen for ulike merker av doruller til holdningene til menneskerettigheter, så jeg tror kanskje man bør se på muligheten for å foreta meningsmålinger i utvalgte grupper for faktisk å få et bedre overblikk.




Felles ekteskapslov ble tatt opp av flere. Nå tilhører jeg personlig dem som mener at man bør få til det, men jeg tror heller ikke man skal overdrive betydningen av en felles ekteskapslov i det spørsmålet jeg reiser her i dag.




Ellers er jeg også enig med alle som har tatt opp at vi ikke skal overdrive imamenes betydning isolert. Det må ses i en sammenheng.




Ulf Erik Knudsen fra Fremskrittspartiet innrømmer i dag at det er tøft å stå frem. For å si det sånn: Det er et skritt på veien, for det er faktisk sånn at Fremskrittspartiets politikk bl.a. bidrar til at det er vanskelig å stå frem for homofile. Jeg har også merket meg Fremskrittspartiets øredøvende taushet når dette har vært debattert. I en radiodebatt med Ulf Erik Knudsen tidligere fikk jeg som svar på spørsmålet om hvorfor, at det ikke har stått noe om det i avisen. Da må jeg si at det er også en interessant måte å drive politikk på. Jeg tror kanskje det er en enda enklere forklaring på det, nemlig at det ikke akkurat er noen velgermagnet, rett og slett fordi mange såkalte etniske nordmenn deler innvandrermiljøenes syn på homofile og homofiles rettigheter. Så for å si det sånn: Det som kjennetegner Fremskrittspartiet, og som gjør at Høyre skiller seg fra Fremskrittspartiet, er at Fremskrittspartiet stiller krav, men bare til noen. Det som kom fra Fremskrittspartiets side her i dag, hadde hatt et fnugg av troverdighet hvis partiet i det minste tok avstand fra diskriminering av homofili blant folk flest, dem uten innvandrerbakgrunn. Når man kommer til dette med neandertalske machoholdninger, kjenner jeg til opptil flere som har det, og som putter Fremskrittspartiets stemmeseddel i valgurnen, bl.a. med den begrunnelse at de deler synspunktene som en del imamer har i forhold til trakassering av homofile. Sånn sett krysses interessene.




Jeg synes Kristelig Folkepartis innlegg i dag viser at det har vært en god utvikling i Kristelig Folkeparti. Det synes jeg det er grunn til å si, for Kristelig Folkeparti i dag bør ikke beholde det mørkemannsstemplet som de har hatt tidligere – selv om man selvfølgelig kan korrigere på noen punkter.




Ellers må jeg bare korrigere en faktaopplysning når det gjelder antall land som har straffesanksjonert eller som systematisk trakasserer homofile. Det er ikke bare syv, det er nærmere tretti – det viser Amnestys rapport fra 2003.




Til slutt vil jeg advare mot noe vi fort kan komme til å gjøre, nemlig stakkarsliggjøre personer. Vi stakkarsliggjør homofile innvandrere. Vi stakkarsliggjør homofile generelt. Det er liksom snakk om alkoholmisbruk, psykisk helse og selvmordsrate. Det er en fare. Hvis vi fokuserer bare på det, skjønner jeg virkelig ikke hvorfor noen skal komme ut. Da virker det som om det er et levende helvete å være også åpent homofil. For å si det sånn: Det er et par representanter her i dag som vel har vist at vi har det relativt bra.




Og helt til slutt, i forhold til det å inkludere hverandre: En utfordring er også at homsemiljøene ikke inkluderer innvandrere. Noen av de minst inkluderende miljøene som finnes, er homsemiljøene, som er så «bitchy» mot hverandre som tenkes kan. Så det ligger også en utfordring i forhold til organisasjonene og den enkelte etnisk homofile.




