 Alle partier er verbalt for kommunalt selvstyre. Alle partier har store ord i programmene, og noen vil også grunnlovfeste at vi skal ha kommunalt selvstyre i dette landet. Høyre synes det er et viktig prinsipp som noen ønsker å ta inn i Grunnloven, og det er nesten umulig å være imot. Jeg synes imidlertid at Stortinget bør vise først i praksis at man også mener noe med honnørordene lokalt selvstyre. Mindre øremerking, fjerning av minstekrav og ikke å innføre nye minstenormer til dette og hint, og mindre bruk av Stortinget som et litt forstørret kommunestyre, er prøven som stortingsflertallet til nå ikke akkurat har bestått med glans, heller ikke representanten fra det foregående parti som hadde ordet. En del vedtatte reformer og nye utspill den senere tid har dessverre vist at det blir litt av en oppgave i selvbeherskelse for alle oss 165 som både titt og ofte opptrer som ekstraordførere i denne salen.




En skal ikke undervurdere betydningen og verdien av symboler, men man skal heller ikke undervurdere betydningen av at folk ser at symbolene ikke er fylt med et reelt innhold. Jeg holder selvfølgelig Kristelig Folkeparti og Venstre utenfor i denne sammenheng, da disse to partiene har vist både evne og vilje til å realisere lokalt selvstyre, sammen med Høyre.




At større og reell lokal handlefrihet er en forutsetning for å skape bedre skoler og bruke offentlige midler på en bedre måte, da lokalbefolkning og lokalpolitikere har bedre forutsetning for å vite hvor skoen trykker, enn de av oss som sitter her, tør være kjent. Spørsmålet er om vi tør gi denne reelle handlefriheten fra oss eller ikke. Mangt et stortingsvedtak og statlig reformiver har som kjent skapt en slagside og en ubalanse i kommuneøkonomien ved at vedtakene har uheldige sidevirkninger, f.eks. ved at incentivene som legges i vedtakene, gjør at kommuner som har godt utbygde tilbud innenfor f.eks. eldreomsorgen, og først og fremst trenger å bygge ut skoletilbudet, endrer på omsorgstilbudet for de eldre, som allerede er bra, fordi Stortinget på generelt grunnlag har vedtatt at det er der det er statlige kroner å hente.




Når det gjelder hva som bør stå og ikke stå i Grunnloven, er Høyre av den oppfatning at det bør være en gyllen regel at det kun er det mest grunnleggende om styreformen som bør stå i Grunnloven, og ikke honnørord, som i og for seg er gode, men som ikke har selvstendig rettslig betydning. Grunnloven er skrøpelig nok som den er, om den ikke skal devalueres med enda flere paragrafer som man trenger mer enn gjennomsnittlig juridisk bakgrunn for å forstå det rettslige innholdet i og drive trinnhøydeeksersis med.




Når det gjelder spørsmålet om å oppfylle internasjonale konvensjoners krav om implementering av lokalt selvstyre, er det allerede nevnt at Europarådskonvensjonen av 15. oktober 1985 om lokalt selvstyre er forankret i vår nasjonale lovgivning fra før.




Høyre skal selvfølgelig ikke kategorisk utelukke at grunnlovfesting av lokalt selvstyre kan ha en effekt, men jeg synes også det er viktig å signalisere at det må være opp til det enhver tid sittende storting å definere hvor sentralstyrt man ønsker at landet skal være. Hvis et fremtidig stortingsflertall mot formodning f. eks. skulle finne ut at statliggjøring av det meste er ønskelig, og også det mest effektive og demokratiske, ser jeg det som unaturlig at Grunnlovens ordlyd skulle være til hinder for det. Selv om jeg, som nevnt, skulle ønske at Stortinget var mer forsiktig enn det er, i forhold til å tilrane seg kommunenes reelle ansvar og frata kommunene den frihet de bør ha, er det vanskelig å se at grunnlovfesting medfører noe særlig fra eller til. Jeg viser igjen til at Høyre går imot å bifalle noen av de fremlagte forslag om grunnlovfesting.




 Representanten Martin Engeset holdt et nyansert innlegg om henholdsvis fordeler og ulemper ved innføring av oppløsningsrett. Jeg skal være forholdsvis nyansert, jeg også, men jeg skal snakke i et litt bredere perspektiv enn om bare oppløsningsrett som sådan.




Innføringen og utviklingen av parlamentarismen som styreform betød i sin tid et brudd med den maktfordeling som Grunnloven opprinnelig la opp til. På mange måter er det riktig å si at det ble begått et statskupp med forfatningsmessige virkemidler. Enkelte har betegnet den senere utviklingen av domstolenes prøvelsesrett overfor lover som de konservatives siste forsøk på å stikke kjepper i demokratiets hjul for å avhjelpe virkningene av systemskiftet som parlamentarismen i sin tid innebar. I ettertid, og med dagens politiske briller på, er det selvfølgelig ikke alltid helt lett å slutte seg til hva enkelte Høyre-forfedre i sin tid gjorde og argumenterte for, uansett hvor konservativ man måtte være.




Avvikling av parlamentarismen som styreform er heldigvis ikke et debattema. Men på samme måte som en del Venstre-folk var forut for sin tid mot slutten av 1800-tallet, er det vel verdt å diskutere om en del av argumentene og hensynet som i sin tid ble anført mot selve styreformen, i dag kan tjene som hensyn som bør drøftes i forhold til hvordan parlamentarismen praktiseres.




Flertallsregjeringer og investitur anføres av noen som nærmest det eneste saliggjørende for å hindre dagens kaotiske situasjon med vekslende mindretallsregjeringer. Jeg tror ikke nødvendigvis og ubetinget at lukkede møter med færre deltakere fører til mer og ikke minst bedre demokrati. Med en til enhver tid konstruktiv kritisk opposisjon er behovet for flertallsregjeringer, som i praksis ofte har en tendens til å binde opp sine folkevalgte stortingsgrupper, ikke like sterkt.




Meningen med parlamentarismen har aldri vært at regjeringen skal være en slags administrerende direktør uten noen som helst form for signaturrett. Hvis man mener at det er slik det skal være, er det en del hensyn man bør merke seg hva angår mindre effektiv bruk av offentlig tid og ressurser. Stortinget kan med fordel utøve en aktiv kontroll. Stortingets kontroll med regjering og forvaltning får vi diskutert på onsdag, men det er verdt å nevne allerede her at kontroll er en kjerneoppgave som Stortinget har de beste forutsetninger for å utføre i motsetning til det prinsipielt motsatte: stortingsregjereri og instruksmakeri i forkant.




Jeg skulle ønske at flere tok del i den debatten som representanten Thorbjørn Jagland har prøvd å reise på tvers av partigrensene i flere år, om hvordan misbruk av parlamentarismen som styreform svekker demokratiet innenfra. På samme måte som all kunnskap og visdom ikke er forbeholdt statsråder, departement og byråkrati – tro det eller ei – sikrer heller ikke alltid dette huset best mulig bruk av offentlige midler eller best mulig saksbehandling til tross for at et flertall mener noe veldig sterkt på et eller annet tidspunkt. Det var ikke bare for å sikre embetsmennenes maktstilling, overlesing av forfatningsteori og hastverket med å vedta Grunnloven før Carl Johan stod på trappen i 1814, som motiverte grunnlovsfedrene våre. Erkjennelsen av at maktfordeling hindrer maktmisbruk og overilte beslutninger er vel så aktuell i dag, hvor budsjettene blir større og mulighetene for å skusle bort enorme summer er tilsvarende store. At et vedtak fattes med flertall i denne salen, er selvfølgelig demokratisk. Men demokratiske flertallsvedtak om bruk av instruksjonsmyndighet e.l. behøver ikke nødvendigvis være til det bedre, på samme måte som overivrig bruk av Stortingets kontrollfunksjon kan bidra til å motvirke noe av formålet med kontrollen: at vi få mer igjen for pengene vi bevilger.




Det er i dette perspektivet jeg er av den oppfatning at det bør innføres en form for oppløsningsrett på regjeringens hånd, slik representanten Inge Lønning og tidligere stortingsrepresentant, nåværende statsråd, Per-Kristian Foss, foreslår. En oppløsningsrett hvor man gir regjeringen et ris bak speilet og styrker dens stilling, kan kanskje av noen betegnes som en kjepp i demokratiets hjul. Jeg heller mer i retning av at jeg vil at dette skal være et støttehjul for vårt demokrati, som jeg er redd ikke er så sterkt som man kunne ønske seg. Å innføre oppløsningsrett er imidlertid ikke noe simsalabim som kan avhjelpe alle de demokratiske svakheter som dagens praktisering av parlamentarismen avdekker. Til syvende og sist er det opp til partiene, komiteene og enkeltrepresentantene å bruke de parlamentariske redskapene med omhu. 165 ekstraordførere i det som av bl.a. Lars Roar Langslet har blitt betegnet som barnetimen for de minste, dvs. spørretimen, er ikke nødvendigvis alltid det mest effektive som finnes. Demokrati koster, og det skal koste, men spørsmålet er om kostnadene kan bli så store at selve demokratiet forvitrer. Innføring av oppløsningsrett på regjeringens hånd er et lite, men viktig skritt for å avhjelpe en del systemsvakheter som vi har i dag.




