 Jeg takker for svaret, og spesielt
for den offensive holdningen i forhold til rehabilitering og økt
samarbeid.

De bygningsmessige forholdene i en del fengsler, ikke minst
i sentrale strøk, gjør det vanskelig å ha
kontroll på de besøkende, som er en av «hovedinnfartsårene» for
narkotika i fengslene. Situasjonen er også, som
jeg har blitt fortalt, at bruken av narkotikahund kunne vært
hyppigere. Det er et viktig hjelpemiddel for å avdekke
narkotika. Hunden markerer eventuelle funn på en skånsom
måte, og det kan gjøres med tanke på både
innsatte og besøkende. Men spørsmålet
er om denne muligheten utnyttes nok.

Er statsråden av den oppfatning at
bruken av narkotikahund bør økes i løpet
av de kommende årene, og vil han ta initiativ
til å utvide en ordning som er svært effektiv?

