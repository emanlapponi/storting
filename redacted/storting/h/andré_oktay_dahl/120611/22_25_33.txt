 (ordfører for saken): I 2005 vedtok FN en konvensjon mot kjernefysisk terrorisme. Norge underskrev konvensjonen samme år, men vi har så langt ikke ratifisert denne.


Konvensjonen stiller bl.a. krav om kriminalisering av visse former for ulovlig omgang med radioaktivt materiale. Straffeloven av 1902 oppfyller ikke fullt ut de kriminaliseringsforpliktelsene. Forpliktelsene er gjennomført i straffeloven 2005, men denne er som kjent ikke trådt i kraft – sterkt på etterskudd, noe som er problematisk, men som jeg ikke skal si noe mer om her.


Komiteen viser til behandlingen av justisministerens og forsvarsministerens redegjørelse i Stortingets møte 10. november i fjor om angrepene 22. juli, hvor det ble understreket at ratifisering av konvensjonen og arbeidet med lovfesting, uavhengig av ikrafttredelse av straffeloven av 2005, skulle skje raskt, ikke minst etter at amerikanske myndigheter overfor Norge har etterspurt fremdrift. Komiteen er derfor fornøyd med at regjeringen med fremlegget av denne proposisjonen har oppfylt Stortingets, regjeringens og ikke minst vår nærmeste alliertes felles mål.


På vegne av en samlet komité viser jeg derfor til proposisjonen, forslagene og begrunnelsen gitt i denne, og anbefaler Stortinget å støtte innstillingen.


