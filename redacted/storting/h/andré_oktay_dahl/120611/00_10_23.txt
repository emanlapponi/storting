 Jeg skal være kort. Jeg vil bare takke forslagsstillerne for et veldig godt forslag.


Situasjonen er jo at vi i mange år har sett denne utviklingen bre seg i ganske mange land det er naturlig å sammenligne seg med. Det er først ganske nylig man er blitt ordentlig oppmerksom på utfordringen i Norge. I England har man sett ungdommer som virkelig har havnet utpå ved å kjøpe i lokale butikker stoffer som kan være vel så ille som de som er definert som narkotika. En ting er de helsemessige utfordringene: Jeg er glad i zombie-filmer, men i de såkalte zombie-angrepene som har vært i USA, spekulerer man nå på om det kan skyldes det man har kalt for «badesalt», som man har solgt i butikkene. Dette er en form for lovlige midler som folk bruker, som kan føre til at de blir ekstremt aggressive, få hallusinasjoner og begå grov kriminalitet.


Så dette er et utrolig viktig forslag som vi nå står sammen om å vedlegge protokollen, men som forhåpentligvis kommer til å bli fulgt opp ordentlig av regjeringen.


Avslutningsvis vil jeg si at det parallelt med å jobbe med dette er viktig å kikke nærmere på det som selges som «helsekost» i norske butikker. Her har det vært en innstramming, men vi vet at det tidligere har vært avdekket at det finnes preparater og midler som selges over disk – og ikke bare under disk – i norske butikker i dag, som kan inneholde ganske mye av de stoffene som kan skape både den ene og den andre reaksjonen hos dem som bruker det.


Jeg har for så vidt prøvd et stoff selv. Det var for mange, mange år siden i Spania. Det var veldig fint å bruke til trening og kjøpt på en veldig bra helsekostbutikk, men jeg oppdaget veldig fort at jeg – i tillegg til at jeg nesten ikke fikk puls – ble veldig sint, fikk ikke sove og ble veldig aggressiv. Det var sikkert ingen som merket forskjell, men det var i alle fall ikke noen spesielt hyggelig opplevelse, og jeg sluttet med det etter ganske kort tid. Men etter å ha tittet litt på noen nettsteder tror jeg faktisk det finnes butikker i Norge som fortsatt selger den typen midler.


Så det er viktig å ha et nært samarbeid med EU og internasjonale organisasjoner for hele tiden å holde seg oppdatert om hva industrien gjør. For enkelte selger jo ikke bare illegale midler; de kombinerer der de kan hente penger, og der de finner hull i regelverket, selger de både over og under disk over nettet. Så når noen ønsker å styrke Tollvesenets muligheter, er dette altså en bit av det ved siden av det jeg tok opp nå.


Så jeg har lyst til igjen å takke forslagsstillerne for et godt forslag, og jeg håper at vi relativt fort får en sak til Stortinget, slik at vi kan fatte noen vedtak og effektuere det vi alle er enige om.


