 Jeg har lyst til å takke for en god debatt, for gode svar fra statsråden og for at så godt som alle partier har vært representert. Det er kanskje litt overraskende at det største, som vanligvis er veldig talefør, ikke er her – jeg håper ikke det betyr at ikke hele Stortinget prioriterer dette temaet. 




Jeg er glad for det internasjonale perspektivet også. Norge er et unntak i verdenssammenheng når det gjelder LHBT-rettigheter, og vi tar veldig mye for gitt. En del homofile gjør også det. De engasjerer seg ikke i debatten. Det kan være litt skummelt når man ser utviklingen rundt oss. Vi kan se på de landene som den gruppen jeg snakket om i stad, kommer fra, men vi kan også titte på våre nærområder. Man kan se på situasjonen f.eks. i Russland, hvor man vurderer å forby både parader og såkalt propaganda – rett og slett det å snakke om hva LHBT er for noe. Det er bekymringsfullt. Dette er et land som ikke ligger veldig langt unna oss. Det er ikke langt å komme hit for dem som bor der, kan man si. 




Som jeg nevnte, er det også religiøse grupperinger i Vesten som bidrar til lobbyvirksomhet når det gjelder den typen kampanjer. Når det gjelder den nevnte paraden på Grønland, har jeg gått i den et par ganger. De eneste jeg har opplevd som har vært negative der, i hvert fall veldig synlige, har vært kristne. Det har ikke vært én muslim som har stått langs paraderuten, men det har stått noen kristne der – ikke veldig mange, riktignok, men de hadde med store plakater hvor de forteller hvor syndefull man er. Dette illustrerer for så vidt representanten Grenis poeng, nemlig at vi fortsatt i noen miljøer også i Norge har en generell debatt vi skal kjempe. Ikke minst i økonomiske krisetider, som vi også vil bli influert av, viser alle konjunkturer at når de økonomiske konjunkturene går ned, går respekten for minoriteter også nedover. 




Den kampen som har vært ført, er ikke noe man skal ta for gitt. Den må kjempes hver dag, både når det gjelder den gruppen jeg har tatt opp, og den gruppen som er den store majoriteten av homofile i Norge, nemlig de såkalt etnisk norske. Men vi skal ikke gjøre det på ulike måter. Vi må bruke de samme virkemidlene, være like krystallklare og ikke bare vasne fordi tilfeldigvis noen, kanskje, har en annen religiøs bakgrunn. 




Samtidig skal vi huske på at LHBT-personer med en annen bakgrunn er stolte av kulturen sin, de er stolte muslimer, de bare mener at islam også skulle åpne for dem, sånn at vi ikke fører en generell islamofobisk debatt. Det merker jeg når jeg tar opp denne typen spørsmål, at da får jeg støtte fra mennesker jeg overhodet ikke kunne tenke meg jeg ville få støtte fra, samtidig som jeg også får kjeft fordi jeg er halvrasistisk. Så det er ganske interessant at denne debatten er veldig vanskelig å ta og få den til å ende på rett sted. 




Jeg er glad for at det er bred enighet. Jeg håper at den er så bred at alle partier støtter opp om dette, og ikke minst at det ikke bare blir festtaler fremover. Selv om vi alle er enige i denne salen, er det mange praktiske utfordringer som må på plass, men vi har i hvert fall startet med å videreføre den jobben som vi begynte på da jeg tok opp dette i 2007. 




