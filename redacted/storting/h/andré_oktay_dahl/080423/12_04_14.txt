 Jeg takker for det ikke helt overraskende svaret. 




Forslaget fra etatene er dramatisk for innbyggerne i Akershus på flere måter. Det ble også understreket i fylkestinget i forrige uke. Det er lite til nye investeringer. Riksveimidlene er redusert med 54 pst. Fornebubanen er ikke finansiert. Dobbelspor Oslo-Ski er ikke med, og Oslopakke 3 er underfinansiert. 




Tidligere, under den muntlige spørretimen, oppfattet jeg statsråden dit hen at hun, i likhet med meg, mener at det er åpenbart at rammen må utvides betydelig for å løse de problemene man ser i flere fylker, ikke minst i Akershus, på stamveinettet, riksveinettet og jernbanenettet. Ser statsråden for seg at det i det hele tatt er mulig å få bygd en Fornebu-bane uten ekstra øremerkede midler med tanke på de lokaliseringsvedtak og reguleringstiltak som er fattet når det gjelder Fornebu-utbyggingen? Og når det gjelder måten man har saldert vedlikeholdsbudsjettene på, synes ikke statsråden at det hadde vært på tide å vurdere å støtte Høyres forslag om et eget vedlikeholdsprogram, framfor å saldere vedlikeholdsbudsjettene med investeringsmidler? 




