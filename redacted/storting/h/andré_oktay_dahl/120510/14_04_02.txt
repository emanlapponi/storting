 Da kan jeg godt si at jeg er stolt over å være i en opposisjon som hver dag sørger for at regjeringen prøver å holde alle de enighetspunktene, det vi var enige om i St. meld. nr. 37, sånn at det er et bredt politisk flertall som står bak. 




Representanten Chaudhry stjal egentlig poenget mitt om New York innledningsvis. Jeg husker også veldig godt hvordan han sa at vi hadde ingenting å lære. Det sier jo litt om vi har lyktes med ganske mye i norsk kriminalomsorg. Samtidig må man jo trekke fra litt for kjentfolk, med tanke på at man i USA har et system hvor mye er på delstatsnivå. Vi kan også la oss inspirere av en god del programmer som fungerer i amerikansk politikk i noen delstater, så det er nok ikke så svart-hvitt som det ble presentert i det møtet, som representanten hørte på samme måte som oss andre. 




Jeg synes interpellanten på en veldig god måte har redegjort for den brede enigheten og forståelsen som vi har i norsk og nordisk politikk også på dette feltet. Tross stor medieoppmerksomhet er vi enige om grunnprinsippene for kriminalomsorgen. Men jeg har et par kommentarer til det gode innlegget fra interpellanten. 




Når det gjelder tilbakefall, bør vi også gå litt bak den statistikken. Går man nøyere inn, ser man at vi har hatt en annen statistikkføring når det gjelder trafikkriminalitet, enn man f.eks. har i Sverige. Siden det også er målt over en toårsperiode, f.eks. for sedelighetsforbrytelser, hvor det er større avstand mellom gjerningene, viser tallene bak at det kan være større prosentvis tilbakefall for sedelighets- og også grove voldsforbrytelser. Så når vi skryter av tallene, skal vi kunne gjøre det, men også ta det forbeholdet at det er viktig å bruke dem edruelig, slik at vi ikke tror vi er bedre enn det vi er når det gjelder tilbakefall for all type kriminalitet, ikke minst den groveste volden og sedelighetskriminaliteten vi ser. 




Høyre er spent på kapasitetsplanen. Spørsmålet for Høyre er hvordan Stortinget helt konkret skal involveres i behandlingen av den, for der må det nødvendigvis bli lagt noen klare føringer for mange år fremover. Vi må prioritere mellom ulike prosjekter, og vi må ha en klar formening om hva trendene kommer til å bli – ikke bare ett eller to år frem i tid, men mange år fremover. Jeg håper statsråden kan redegjøre for hvordan Stortinget skal bli involvert, for jeg tror det er fornuftig at Stortinget blir involvert – ikke som et sandpåstrøingsorgan, men som en sparringpartner for kapasitetsplanen. 




Det leder over på mitt neste poeng, at fagutdannede slutter. Kriminalomsorgens Yrkesforbund har ganske grelle statistikker som viser at det er svært mange som jobber veldig kort tid i kriminalomsorgen, og så begynner i helt andre yrker. Vi er nødt til å ha en tanke om hvordan vi skal beholde flere av de fagutdannede, for vi har heller ikke, verken personmessig eller samfunnsmessig, råd til at vi lar såpass godt kompetent personale jobbe i kun kort tid med det de er utdannet til. 




Vi ønsker mer forskning på kriminalomsorgen, for det er veldig mye preg av synsing: Hva fungerer? Hva fungerer ikke? 




Selv om ikke jeg skal instruere Riksrevisjonen til å foreta en liten gjennomgang, hadde det vært greit om vi snart fikk noen riksrevisjonsrapporter om hva som skjer og ikke skjer når det gjelder pengebruk også i kriminalomsorgen, for det vellet av programmer og tiltak som gjennomføres, skjer ikke alltid etter en helt klar tanke. Det melder en god del ansatte, og også organisasjonene, i kriminalomsorgen. 




Det ble vist til at enkelte partier har vært skeptiske til bruk av elektronisk kontroll. Det stemmer. Høyre har vært skeptisk og har ønsket at det reserveres for ungdom, men med de utfordringene vi har på kapasitetssiden nå, og ikke minst erkjennelsen av at flere har gode resultater med det – og det er definitivt ikke noe kjære mor å gå rundt med den på leggen og følges opp på den måten som gjøres – er vi i Høyre åpne for å vurdere økt bruk av elektronisk kontroll. Samtidig er vi der også nødt til å stille spørsmål ved statistikken når det gjelder tilbakefall, for hvem er det som i utgangspunktet er plukket ut til å få elektronisk kontroll? Er det folk som er ressurssterke, eller er det kanskje folk som ikke er fullt så ressurssterke? Vi må se på statistikken der. 




Representanten Werp har nevnt utenlandske kriminelle. Vi ønsker at man bruker EØS-midler til å kjøpe kapasitet i utlandet, ikke bare innhold i soning, og håper at vi snart kan få en klargjøring av hvor regjeringen står i det spørsmålet. 




Helt til slutt: likestilling. Ja, det er utrolig viktig det representanten Ljunggren tar opp når det gjelder kvinner og menn i fengsler. Men da er det grunn til å huske på at ikke alle kvinner, ikke alle menn, er heterofile. Noen er lesbiske eller homofile. Det er ikke slik at det bare er kvinner som er ofre og utsettes for overgrep eller annet i fengsel, eller før de kom dit – man må også huske på det når man snakker om de utsatte som trenger andre soningstilbud for å slippe traumatiske opplevelser. 




