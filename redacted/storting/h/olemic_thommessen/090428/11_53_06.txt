 Dette er en interpellasjon med en litt åpen tilnærming, men jeg er veldig glad for at interpellanten har satt spørsmålet om mediepolitisk debatt på dagsordenen. I særdeleshet er jeg glad for at det er Kristelig Folkeparti som kommer med det, for jeg opplever jo at Kristelig Folkeparti har vært et veldig konservativt og – ha meg unnskyldt – litt tilbakeskuende parti når det gjelder virkemiddelapparatet innenfor mediepolitikken, og når det gjelder tilnærmingen til dette. Her er Kristelig Folkeparti nærmest en garantist for den tilnærmingen som jeg mener også Regjeringen står for. 




Dette kunne også ha blitt en debatt i retning av ytringsfrihet som menneskerettighet, slik Fremskrittspartiet så vidt var inne på. Det kunne også blitt en delikat debatt, ikke minst når det gjelder spørsmålet om tv-reklame. Jeg velger ikke det sporet. Jeg velger mer å se på det mediepolitiske. 




Vi er inne i en tid med sterke endringer. Den digitale tidsalderen er rundt oss på en måte som jeg tror svært mange av oss i denne sal kanskje ikke helt evner å ta inn over oss i det daglige. Dette er et generasjonsskifte, ikke bare med tanke på tekniske plattformer, men også på hvem som bruker dem, og hvordan de brukes. Det jeg synes må være et overordnet mål i mediepolitikken, eller kanskje et tema i denne debatten, er hvordan vi ønsker å videreføre de publisistiske tradisjoner vi er stolte av i vårt land, inn i en ny tidsalder, som åpenbart kommer til å handle om informasjonssamfunnet på helt andre plattformer og i helt andre kontekster enn det vi bruker i det daglige. 




Vi mener vel at vi har en ganske god, kvalifisert debatt. Det er riktig, som representanten Lånke var inne på – og jeg tror også statsråden var inne på det – at vi lever i et informasjonssamfunn hvor mengden informasjon er enorm. Vi kommer til å ha behov for noen som kan rydde, noen som kan kvalitetssikre, og noen som kan være anførere. Da tenker jeg mer i retning av redaksjonell forstand og kvalifiserte debatter. 




Hvordan gjør vi så dette? Her er det vrient å finne svarene, for å si det sånn. Der er nettopp debatten viktig. Det er viktig å se på hvilke aktører vi forholder oss til. For det første fordrer dette at vi i fremtiden har bærekraftige bedrifter. Jeg spør meg jo om dagens eierskapslov er en lov som tjener sine mål i denne forstand, i særdeleshet overfor de regionale eierskapsbegrensningene. Mon tro om vi ikke har behov for å styrke fundamentet til bedrifter og sånn sett må nærme oss problemstillinger knyttet til monopoler, som jeg gjerne innrømmer er ubehagelige problemstillinger, men som altså fortløpende må prøves. Vi må ha inntjeningsevne i de nye mediene. Her har vi en debatt gående om åndsverklovgivningen, om hvilke rammer man kan ha, og – jeg hadde nær sagt – hvilke porter som kan settes opp, med tanke på inntjening. Vi ser at de tradisjonelle rammene er under ganske hardt angrep, ikke minst politisk. Flere partier som er representert i denne salen, kjører jo ganske hardt på og undergraver en del av de forutsetningene som må være der for at opphavsretten skal kunne forsvares. 




Det er også spørsmål om å ha en hensiktsmessig rettstilstand når det gjelder kabler, programvarer og sånne ting. Igjen er opphavsretten en sentral problemstilling. En annen problemstilling som Høyre har vært opptatt av det siste året, er spørsmålet om hvilke rettigheter kabeleieren faktisk skal ha. Vi har vært opptatt av at det skal være kortest mulig vei mellom brukeren og skaperen, altså mottakeren og innholdsleverandøren. Da er det viktig å ha en tilnærming som dreier seg om åpne nett. Vi har etterlyst en utredning om dette for tv-området, men vi mener at prinsippet også gjør seg gjeldende i en bredere sammenheng. 




Statsråden sa ganske riktig at han ikke visste hvordan fremtiden så ut. Det vet ikke noen av oss andre heller. Da blir detaljregulering vanskelig. Kanskje er det viktig at vi gjennom en del av disse debattene forsøker å henge opp noen skilt langt der fremme om hvor vi vil. Det var kanskje dit interpellanten ønsket seg. Det er noe jeg absolutt deler med ham. 




Eirin Faldet hadde her gjeninntatt presidentplassen. 




