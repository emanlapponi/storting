 Jeg vil gjerne takke statsråden for
svaret, og jeg merker meg at hun sier at det også er
mye bra innenfor det private barnevernet. Det
er jeg helt enig i.

Jeg har allikevel noen kommentarer
til statsrådens svar. Det ser jeg i lys av at statsråden
svært ofte flagger en ganske kritisk
holdning til det private nærmest på prinsipielt grunnlag.
Disse tre grunnene til at man skulle bygge ut det offentlige, vil
jeg gjerne kommentere. Det ene gikk på utnyttelsen av kapasitet.
Hvis det er slik at det er kapasitetsoverskudd, skulle det vel ikke være
noe stort behov for å bygge mange nye institusjoner.

Når det gjelder den statlige kompetansen,
og at det er viktig, er jeg enig i det. Selvfølgelig er
det viktig at man har statlig kompetanse, men det er også viktig
at staten opptrer på en måte som gjør
at den nyttiggjør seg den kompetansen som er i de private
institusjonene. Det er viktig at det ikke oppfattes som
et motsetningsforhold.

Til det siste om at man skal bygge opp et statlig
tilbud for at de private ikke skal bli monopolister, vil
jeg si at i så fall er det viktig at de statlige og de
private opererer på like vilkår.

