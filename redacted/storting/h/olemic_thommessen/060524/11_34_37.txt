 Jeg er enig i statsrådens utgangspunkt.
Det er klart at det viktige er at man får levert tjenesten.
Det er viktig at man levert et godt tilbud til barna. Da tror vi
at det kanskje er minst like viktig å bygge opp
kompetansen innenfor det offentlige, slik at
det offentlige er en god kjøper, en god kontrollør
og en god representant på vegne av barna. Da er det et
viktig fokus, kanskje viktigere enn akkurat om hvorvidt institusjonene
er offentlige eller private. Jeg håper at statsråden også vil
sette inn ressurser på akkurat den delen av arbeidet.

Når det kommer til det at i det øyeblikket
man snakker om private institusjoner, snakker man om profitt, vil
jeg minne om at det er svært mange innenfor
det private området, som statsråden også var inne
på innledningsvis, som arbeider på ideelt grunnlag.
Jeg kan heller ikke se at det nødvendigvis er noen
prinsipiell motsetning mellom profitt og kvalitet. Det
viktige er mangfold, at vi har et mangfold av barnevernstilbud som
kan stimulere dette området, gi god kvalitet og være
et dynamisk område som høster erfaring fra hverandre.

