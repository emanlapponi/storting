 Dette er en betimelig og god interpellasjon, som peker på viktige forhold. Dette er ikke først og fremst et spørsmål bare om innvandrere fra den tredje verden. Dette er kanskje like mye et spørsmål om vår egen evne til det å møte verden rundt oss. Sånn sett er temaet kulturmeldingen tar opp, veldig viktig og spennende.




Jeg ser på dette som en brikke som føyer seg inn i det store bildet på hvordan norsk kulturliv og vi som nasjon skal åpne oss og nyttiggjøre oss de impulser som verden omkring oss kan gi oss, hva enten de er fra våre nære forbindelser eller ligger langt unna geografisk. For dette er i vår egen interesse. Det er i vår egen interesse som kulturnasjon å sørge for at vi benytter de impulser som vitaliserer vår kultur.




Jeg synes både interpellanten og statsråden har pekt på mange interessante innfallsvinkler og måter å nærme seg dette på. Jeg har merket meg interpellantens ønske om modige grep, hvor hun går inn på kvoteringer og øremerkinger. Jeg er usikker på det, bl.a. fordi den gruppen vi snakker om, er en langt fra homogen gruppe. Det er en veldig sammensatt gruppe, som også har motsetninger i seg, og jeg tror vi skal nærme oss dette på en bred basis ved å føle oss lite grann fram.




Kanskje er det viktig å peke på de tiltakene som skaper kontakt direkte på grasrota der vi bor. I dag er det jo slik at kanskje noen av de lengste reisene vi kan foreta, er reisene tvers over gangen, for å få kunnskap om dem som bor der, eller i leiligheten eller huset ved siden av. Vi vet ikke så mye om dem, nødvendigvis.




Jeg vet at mange rundt i kommunene har problemer med å kommunisere inn til lokalmiljøene, altså at innvandrermiljøer i kommunene ofte blir isolert og kommuniserer dårlig med såkalte norske miljøer. Der tror jeg vi har en jobb å gjøre. Jeg tror kommunene har en jobb å gjøre. Vi jobber nå bl.a. med de såkalte introduksjonspakkene som skal komme. Der vil det være interessant å vite om dette kunne være noe som kunne bringes inn. Hvilken kunnskap har vi om våre nye naboer? Hvordan kan kommunene nyttiggjøre seg dem som kommer flyttende? Oslo kommune har en del interessante eksempler som jeg tror det vil være nyttig å ta tak i. Ellers er jeg enig i at tiltak av typen «Du store verden» er godt egnet til det å skape kontakt direkte mellom mennesker.




