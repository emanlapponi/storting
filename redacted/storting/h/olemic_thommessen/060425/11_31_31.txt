 Det er et viktig tema som tas opp. Jeg er enig med utenriksministeren når han påpeker at det er en verdi i seg selv at man har slike debatter som denne. Det har noe å gjøre med hva man fokuserer på. Vi kjenner jo til at prostitusjon er et gammelt problem, som har eksistert i samfunnet omtrent så lenge det har vært samfunn. Det betyr at dette er problemstillinger som vi må komme tilbake til gang etter gang.




Behovet for en internasjonal rettsorden og internasjonale regler springer en i øynene. Utenriksministeren kan føle seg helt trygg på at Høyre vil stille seg bak de bestrebelser og det arbeid Regjeringen gjør for å komme frem til en god utvikling av internasjonale regler på dette området. Jeg er glad for at man inviterer til en slik konsensus, og at man tar et konkret utgangspunkt i det den forrige regjeringen gjorde på dette området.




Når det gjelder det arbeidet vi står oppe i på vår hjemlige arena, tror jeg kanskje det er viktig å nærme seg dette fra flere kanter. Representanten Nybakk var inne på at dette selvfølgelig henger sammen med det generelle klimaet for prostitusjonen i vårt land, og at vi ikke kommer utenom en debatt om forbud. Det er jeg enig med representanten Nybakk i. Men når vi har diskutert dette ved tidligere korsveier, har Høyre gitt uttrykk for en skepsis mot forbud. Det er en skepsis jeg nok føler at jeg med partiet i ryggen kan gjenta. Vi er redd for at et forbud vil føre til at dette vil fortsette likevel, men da i ulovlige former – at vi får en undergrunnskultur rundt denne typen kriminalitet som faktisk vil kunne gjøre det verre, og som også vil trekke med seg annen kriminell virksomhet og bli en arena for en svart økonomi som kan tenkes å inneholde både smuglervarer, pengetransaksjoner og spill. Vi kjenner hele registeret av tvilsomme virksomheter fra de landene som har slike miljøer.




Jeg tror det er viktig å arbeide med prostituerte mer på direkte basis. Jeg vil gjerne vise til det arbeidet som Pro Sentret i Oslo gjør. Pro Sentret er et kommunalt tiltak som arbeider med prostitusjonsspørsmål i Oslo. De forteller at det er ganske store forskjeller på de utenlandske prostituerte som er i vårt land. Det er først og fremst de østeuropeiske som er under «pisken» fra en hallik. For meg var det overraskende å høre at de afrikanske miljøene ikke på samme måte er underlagt den stygge formen for disiplin som hallikene ofte er kjent for. Vi vet også at den prostitusjonen som skjer i Finnmark – som handler om de store sosiale forskjellene som er på hver side av den norsk-russiske grense – nok er «skrudd sammen» på en annen måte. I vårt fortløpende arbeid synes jeg det er svært viktig at vi følger opp det direkte arbeidet mot prostitusjonsmiljøene som dette er eksempler på, for vi vet at det tar tid å komme frem til internasjonale regler.




I et lite land som vårt er tross alt de kriminelle miljøene og prostitusjonsmiljøene relativt oversiktlige, iallfall sammenlignet med miljøene i de store nasjonene og i de virkelig store byene. Det gir oss en mulighet nettopp til å arbeide individuelt opp mot de enkelte gruppene. Vi har gateprostituerte fra afrikanske land. Det er relativt nytt, iallfall det man kan se. Informasjon fra Pro Sentret forteller oss at man der arbeider direkte mot de landene dette dreier seg om. Man leter i de miljøene de kommer fra, og arbeider for å få dem tilbake. Dette er et stort og viktig sosialt arbeid, først og fremst for dem det angår direkte, men også i forhold til utviklingen av disse miljøene i vårt land, f.eks. i Oslo, hvor dette kan vokse videre.




Regjeringen har altså vår støtte i sitt videre arbeid, og jeg er glad for at saken blir tatt opp.




