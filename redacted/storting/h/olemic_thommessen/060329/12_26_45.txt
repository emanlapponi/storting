 Jeg takker for svaret, og jeg er selvfølgelig
enig i at det må være et «armlengdes
avstand»-prinsipp i forhold til rent faglige spørsmål.
Det vi imidlertid snakker om her, er noe som må betraktes
som å være en helt sentral
museumsoppgave og en helt sentral oppgave som må være
løst i et land, nemlig det å ha det vi i tradisjonell
forstand tenker oss som et nasjonalgalleri.

Vi kan konstatere, tror jeg, at betydelige
deler av samlingen nå er borte – iallfall ikke
tilgjengelig – og det er hele epoker som ikke
er presentert. Så kan man selvfølgelig diskutere
om det betyr at institusjonens oppgave er ivaretatt eller
ikke. Jeg bare konstaterer at sterke faglige interesser
mener at så ikke er tilfellet.

Jeg mener at dette er en sak som
reiser veldig interessante prinsipielle spørsmål
i forhold til statens bestillerrolle til styrene. For det er altså slik
at i de mekanismene vi nå har i form av avtaler eller
organisering, er det ganske lite som beskriver
hva man faktisk skal gjøre.

