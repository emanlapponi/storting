 Det er tilfredsstillende å høre at de partiene som også tidligere har stått bak Stavanger2008-initiativet, fortsatt gjør det. Det har kommet mange fine innspill. Jeg synes statsråden også har gitt klare signaler som gjør at vi – med positivt fortegn – skal følge denne saken videre. Her er det, som representanten Høie var inne på, spørsmål om hvilken mentalitet vi har når det gjelder prosjektet videre, både ved budsjettbehandlinger og ved andre korsveier her i huset.




Til representanten Solvik-Olsen fra Fremskrittspartiet vil jeg si at det er ingenting som er så stimulerende når man jobber med korps eller kor eller amatørteater som det å samle seg om prosjekter hvor man har noe å strekke seg etter. Selv har jeg arbeidet i slike sammenhenger ved mange anledninger, og det er når man får oppgaver som ligger litt i overkant, at man virkelig har noe å ta tak i. Prosjekter som Stavanger Europeisk kulturby er jo nettopp av en karakter som skaper slike muligheter, og som har det som incitament. Jeg tror at korpsbevegelsen i Stavanger- og Rogaland-regionen absolutt bør mobilisere hornmusikk i brystet og begeistring for de mulighetene som ligger her. Det tror jeg man vil komme langt med.




Så takker jeg for debatten. Vi vil følge denne saken videre, og jeg ønsker også lykke til til dem som nå står som arrangører i Stavanger. De signalene vi har fått fra ledelsen i Stavanger2008, er meget lovende. La oss gjøre vårt beste for at de planene skal kunne realiseres.




