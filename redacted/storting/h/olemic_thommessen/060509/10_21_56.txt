 Jeg takker statsråden for et godt svar.




Jeg tviler ikke på statsrådens eller Regjeringens intensjoner om at vi skal oppnå det målet som Stortinget hadde, nemlig at dette skal bli et nasjonalt prosjekt.




Like fullt er det nødvendig, tror jeg, å påpeke at skal vi få det til, må man arbeide ganske systematisk og ganske praktisk i forhold til alle de små initiativene, og man må ha dette høyt på agendaen i sin bevissthet. Når jeg tar opp dette, er det nettopp for å påpeke det. Skal vi oppnå et resultat, må man spille ball med et så stort prosjekt som dette. Man kan ikke overlate det helt til seg selv.




Det er et sjeldent stort prosjekt med et stort volum. Norge er et lite land, og jeg tror at skal vi greie å matche det store nettverket som dette åpner, vil vi ha behov for hele landets kapasitet, i alle fall på en del sentrale områder. Slik sett vil det gå mye av seg selv, men igjen er det viktig å fokusere på det fortløpende arbeidet.




Når det gjelder at Bondevik II-regjeringen kun bevilget 20 mill. kr i fjor av en regning som etter hoderegning skulle blitt 33 mill. kr, henger nok det sammen med at det er naturlig at den største bevilgningsdelen kommer det året man faktisk bruker pengene, nemlig i arrangementsåret. Under en vanlig opptrapping synes jeg faktisk det var ganske raust – vi snakker jo her om en planleggingsfase.




Det gleder meg å høre at Stavanger Europeisk kulturby legger opp til nasjonale prosjekter, og at de har en så offensiv holdning som de har, f.eks. i forhold til skoleprosjektet som skal gå i Rogaland. Det tror jeg nettopp er egnet til å henge på Den kulturelle skolesekken, og jeg håper at det vil kunne få ringvirkninger over hele landet.




Det å bruke den internasjonale kontaktflaten som dette gir, er en sjelden mulighet. Jeg synes det vil være viktig f.eks. å appellere til Norsk kulturråd og en del andre sentrale institusjoner om å bruke det og kanskje ta det med i sine søknader som knytter seg til høstens statsbudsjett, for å se om det gjennom budsjettet er muligheter for å åpne for å stimulere til en større aktivitet i institusjoner også utenfor Stavanger-regionen.




