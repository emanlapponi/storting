 Jeg er glad for at statsråden
vil følge opp denne saken. Det statsråden da vil oppdage, er
at det antakelig ikke bare er én sak, men at det nok er flere. Jeg
er ganske sikker på at statsråden etter hvert også vil
stifte bekjentskap med saker i andre deler av landet der vi ser at køene
vokser. Det er dessverre en generell trend. 

Så ser vi av tildelingsbrevet
fra departementet og gjennom de instruksene som er utarbeidet i region sør,
at det strammes betydelig inn når det gjelder bruk av private aktører.
Én ting er det bildet som gis i denne salen av hvordan ting skal
være, en annen sak er hva som faktisk skjer. Det er faktisk slik at
det er barn som ikke får den hjelpen de skal ha. Og sånn kan
vi ikke ha det. 

Jeg lurer på om statsråden vil følge
opp dette, inn i Bufdir, for å se om det er sammenheng mellom de kravene
Bufdir stiller, og de kravene departementet setter i sitt tildelingsbrev.

