 Statsråden peker akkurat på det som vi mener er svakheten
med det nye barnevernet som nå begynner å avtegne seg, nemlig
at mangfoldet blir mindre, og at muligheten for å skaffe skreddersøm
til barna kommer til å bli dårligere fordi man nå pløyer
alt inn i statlige systemer, som med rimelighet ikke kan forventes å
ha den bredden og de nyansene som helheten i dag har, og som burde vært
utviklet videre. 

At dette ikke er et ideologisk spørsmål,
blir litt vanskelig å forstå ut fra statsrådens innledende
svar hvor hun nøye gikk gjennom at her skulle man altså prioritere
statlige utplasseringer, man skulle prioritere plasser, og man skulle prioritere
det de litt unyansert kaller «ideelle» aktører. Det er
nettopp et ideologisk spørsmål. Det er et ideologisk spørsmål
hvorvidt du vil satse på et statlig system eller et system der private
aktører også er med. Det kan ikke være noen tvil om at
de problemene vi ser nå, handler om at man faktisk setter ideologi
foran dem som nå ikke får det tilbudet de skal ha. 

