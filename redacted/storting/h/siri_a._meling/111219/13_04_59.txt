 (ordfører for saken): Vår avhengighet av energitilgang er stor. Tilgang på energi er blant de mest kritiske elementene i samfunnet vårt, og spørsmål knyttet til forsyningssikkerhet fortjener å ha et sterkt fokus.


Det har vært en del endringer siden energiloven ble vedtatt. Klimaendringene kan gi oss en del beredskapsmessige utfordringer siden endringene sannsynliggjør mulighetene for større miljø- og naturkatastrofer i et klima som spås å bli varmere, våtere og villere. Videre er det også viktig å ta høyde for den trusselen som kan ligge i terroranslag mot vår infrastruktur innenfor energiområdet.


Jeg er derfor glad for at det er en enstemmig komité som slutter seg til regjeringens forslag om endringer i energiloven og i enkelte andre lover for å styrke det rettslige grunnlaget for effektiv håndtering av ekstraordinære hendelser i fredstid. Det er viktig å fokusere på forebyggende sikkerhet og sikringstiltak knyttet til våre energianlegg, samtidig som vi har et apparat som sørger for å kunne gjenopprette normal drift så fort som mulig dersom uhellet først skulle være ute.


