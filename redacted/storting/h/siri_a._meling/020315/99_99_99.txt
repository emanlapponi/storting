 Jeg stiller meg litt undrende til det hastverket som representanten Brustad i sin interpellasjon legger for dagen. Ikke minst gjelder dette spørsmålet i forhold til et innovasjonssenter. For er det ikke slik at hun selv er med i et parti som gjennom flere år har sittet i regjeringsposisjon og hatt all verdens muligheter til å gripe fatt i de problemstillingene som hun nå tar opp? Da er det underlig at hun ikke kan vente på en skikkelig behandling av gassmeldingen.




Jeg oppfatter kanskje hennes interpellasjon og andre utspill i denne sammenheng som et forsøk på nærmest å snike inn Grenland som lokaliseringssted for etablering av et innovasjonsselskap for utvikling av miljøvennlig teknologi.




Jeg er enig med interpellanten i at det haster å ta i bruk gass i dette landet. Dessverre er det kanskje slik på dette området som på andre, at vi i Norge er en råvareleverandør fremfor å foredle produktene og derved øke den innenlandske verdiskapingen. Det er viktig å endre denne trenden, og det er mange gode argumenter som taler for en konstruktiv og målrettet satsing på videreutvikling av gass. Med de reservene landet rår over, regner de fleste med at vi vil kunne ha gass i minst hundre år fremover i tid.




I mitt eget hjemfylke, Rogaland, er vi svært opptatt av disse problemstillingene av mange årsaker. For det første er Rogaland tyngdepunktet innenfor olje- og gassnæringen. Det innebærer at det i dette fylket finnes svært mye kompetanse og aktiv næringsvirksomhet innenfor energiområdet. For eksempel har Lyse Kraft nylig vedtatt investering av et gassrør som skal legges fra Statoils anlegg på Kårstø til Nord-Jæren, og et distribusjonsnett for naturgass som skal stå klart innen 2004. Videre blir det opprettet en egen energipark i Risavika ved Stavanger som Lyse, Shell og Statoil står bak. Det er verdt å merke seg at mens alle andre snakker om å ta i bruk naturgass, så har Rogaland, og ikke minst Nord-Rogaland, gjort noe med det.




Nord-Rogaland har lang tradisjon for bruk av naturgass. Naturgassen foretrekkes ikke bare av hensyn til miljøet, men først og fremst fordi den er konkurransedyktig og gir lavere driftskostnader enn f.eks. olje.




Selskapet Gasnor i Haugesund har i mange år levert gass i nærområdene på Haugalandet. Nå har selskapet i tillegg vedtatt å bygge en LNG-fabrikk ved Haugesund, som skal være ferdig i 2002, og selskapet vil derved kunne gjøre naturgassen mer tilgjengelig i et større innenlandsk marked.




Gassenteret i Haugesund har også eksistert gjennom mange år og arbeidet med problemstillinger for å fremme økt utnyttelse av våre gassressurser. Gassterminalen på Kårstø og på Haugalandet har et av de få tunge internasjonale forskningsmiljøene innenfor gass, det såkalte K-lab på Kårstø. Og selskapet Gasco, som står for styring og overvåking av gasstransportnettet i Nordsjøen og har sterk kompetanse innenfor området gass, ligger også på Karmøy og Haugalandet.




Når det gjelder etablering av et eventuelt innovasjonssenter, er det altså flere momenter som må bety noe i forhold til lokaliseringen som velges. Jeg vil i utgangspunktet tro at miljøer som i dag er kompetansemessig og næringsmessig sterke, kanskje har de beste forutsetningene for å kunne lykkes i form av gode resultater.




