 Jeg vil takke for svaret. 




Etter min mening har det vært veldig stille fra denne regjeringen på forenklingsområdet. De tiltakene som statsråden nevnte, er i stor grad iverksatt av tidligere regjeringer. Det gjelder både Altinn-løsningen, Oracle-systemet og det kartleggingsprosjektet som Regjeringen nå har fått fullført. 




Statsråden viser i et debattinnlegg i Aftenposten den 18. mars til at norsk næringsliv bruker 137 årsverk mindre på å fylle ut statlige skjemaer i 2007 enn i 2006. Sett opp mot det totale antallet årsverk i norsk næringsliv og opp mot kostnadene ved rapportering og dokumentasjon, som er anslått til 2,6 pst. av brutto nasjonalprodukt, er 137 årsverk knapt en merkbar endring. 




Regjeringen skriver i en pressemelding den 28. januar at utgiftene skal «betydelig ned». 




Kan statsråden være litt mer konkret på hva han i denne sammenheng mener er betydelig? 




