 Representanten Kielland Asmyhr har tatt opp et interessant tema i landbruks- og reiselivspolitikken knyttet til markedsføring av norsk mat i utlandet og en potensiell kraftig satsing på å gjøre Norge til en ledende gourmetnasjon. 




Det er liten tvil om at interpellanten har rett i at Norge på en del områder er en produsent av utsøkte råvarer, både fra havbruk, fiskeri og ulike typer landbruk. Norge har også en del lokale mattradisjoner som kan bygges opp til å bli salgsvarer både i et bredere marked i Norge og utenlands samt å kunne bli attraksjoner for reiselivsnæringen. 




Visjonen til interpellanten om å gjøre Norge til et ledende gourmetland er for så vidt interessant. Skal dette ha noe for seg, er det likevel nødvendig å ha en realistisk tilnærming og en idé om hvordan vi skal lykkes ut fra de muligheter vi har i Norge med vårt klima og med de mattradisjoner vi faktisk har. 




Dette er jo en arena med betydelig internasjonal konkurranse og ulike muligheter, avhengig av hvilket segment man opererer i. Når det gjelder mattradisjon, tror jeg Norge har en del å by på, men det er også slik at Norge i mange år har lagt vekt på å være en innenlands volumprodusent, og at andre land har et sterkt fotfeste når det gjelder internasjonalt omdømme på mat. For eksempel er det franske kjøkken velkjent utover landets grenser som et internasjonalt gourmetkjøkken. Mange land har nisjeprodukter og tradisjoner som er innarbeidet, og som er godt forankret i det internasjonale markedet. 




Tar vi for oss fiskeriområdet i Norge, har vi et opplagt grunnlag for å ta og videreutvikle en internasjonal posisjon når det gjelder eksport av førsteklasses råvarer. Norge er en verdensledende produsent av oppdrettslaks og villfanget fisk. Så vidt jeg vet, hørte norsk laks, for så vidt norske lam, til hovedingrediensene i den kokkekonkurransen som interpellanten viste til i starten. 




Det er et opplagt poeng å få til en koordinert innsats i forbindelse med markedsføring av norske sjømatprodukter i utlandet på en måte som øker verdiskapingen for norske råvareprodusenter og for norsk næringsmiddelindustri. 




Hvis vi tar en kikk på hjemmesiden til Eksportutvalget for fisk er hovedbudskapet at «Den beste sjømaten kommer fra Norge». Dette vil Eksportutvalget at folk fra alle verdenshjørner skal tenke. Derfor markedsfører Eksportutvalget norsk sjømat over hele verden på vegne av fiskerinæringen. 




Eksportutvalget er verdens største «fellesmarkedsfører» av fisk og sjømat, og målet er å få stadig flere mennesker i ulike land til å velge norsk sjømat. 




Jeg føler på mange måter at Eksportutvalgets virksomhet møter en del av de utfordringene som representanten Kielland Asmyhr trekker opp hva gjelder sjømatområdet, og at det er litt opp til næringen selv og Eksportutvalget å utvikle dette på en måte som maksimerer norsk verdiskaping av sjømat. Det er interessant at man har fått det til veldig godt på sjømatområdet. Kanskje landbruksnæringen også kan lære litt av de resultatene man har fra Eksportutvalget for sjømat. 




Innovasjon Norge har en sentral rolle i markedsføringen av Norge som reiselivsnasjon og i forbindelse med eventuell bistand med eksport og markedsføring av norske jordbruksprodukter i utlandet. Dette er en relativt begrenset virksomhet i dag. 




Jeg synes det er viktig at Innovasjon Norge når de markedsfører oss som reisemål i utlandet, gjør det på en måte som også ivaretar jordbruket og næringsmiddelindustriens behov i den grad det også er forenlig med reiselivsmålsettinger. Mat og turisme er to sider av samme sak, og lokale spesialiteter er en del av den opplevelsen som mange besøkende i Norge vil ha stor glede av. 




Utvikling av reiselivsvirksomhet knyttet til lokal mattradisjon er også viktig for å nå sentrale mål for å gjøre reiselivsnæringen til en næring med flere helårsarbeidsplasser. Denne typen reiselivstilbud gir ekstrainntekter til folk som bor på reiselivsdestinasjonen, og det bidrar til levende lokalsamfunn som det er attraktivt å besøke. 




Når det gjelder eksport av norske jordbruksvarer, er dette i beste fall en interessant nisje. Jeg tror det skal mye til for at norske jordbruksvarer kan være grunnlag for å gjøre Norge til et ledende gourmetland, dersom vi skal være noenlunde realistiske. 




Norsk jordbruk har vært volumfokusert. Det kan være at det bør legges vekt på å utvikle enkeltsegmenter til å bli internasjonale eksportartikler. EU-markedet er stort, og det kan være at Norge har muligheter f.eks. innenfor eksport av norsk sauekjøtt. Dette er av høy kvalitet, og vi har en historie å fortelle rundt produksjonen av norsk lammekjøtt som er troverdig internasjonalt. Vi har visse utfordringer når det gjelder handelspolitikken, som vi også vil kunne møte dersom vi skal foreta eksport. 




Jeg tror at konklusjonen i denne debatten må være at vi bør få en gjennomgang av de mulighetene som er for eksport av norske jordbruksvarer, og satse mer på de muligheter vi har i Norge. 




