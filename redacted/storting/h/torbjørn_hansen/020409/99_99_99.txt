 

(ordfører for saken): 

Dokument nr. 8:49, om at investeringer i og drift av offentlig infrastruktur i farleier og havner likestilles med tilsvarende investeringer innen veisektoren under lov om merverdiavgift, fokuserer på merverdiavgiftsreglene for havnesektoren.




Utgangspunktet til forslagsstilleren er at offentlig vei og jernbane i hovedsak er fritatt for merverdiavgift gjennom egne forskrifter. Forslagsstilleren mener infrastruktur for sjøtransport må likestilles med vei for å sikre like konkurransevilkår.




Saken er forelagt Finansdepartementet. I brev av 21. februar viser finansministeren til at særregler i forhold til offentlig vei ble vedtatt i 1972 for å motvirke konkurransevridning mellom offentlige etater og private næringsdrivende ved utføring av arbeid på offentlig vei. Fritaket har samme formål som lov av 1995 om kompensasjon for merverdiavgift til kommuner og fylkeskommuner ved kjøp av visse tjenester fra registrerte næringsdrivende. Dette hensynet, som handler om prisbarriere mellom offentlig og privat produksjon, gjør seg ikke i samme grad gjeldende for havnevirksomhet. Dette medfører at det ikke er riktig å innføre samme regelverk for havnevirksomhet, slik Dokument nr. 8:49 legger opp til.




I finanskomiteens høring ble det gitt en orientering fra Norsk Havneforbund om avgiftsforholdene for kommunale havner. Problemstillingen er at kommunale havner er definert utenfor merverdiavgiftsloven på hoveddelen av sin virksomhet. Private havner er derimot momspliktige på vanlig måte. Dette medfører konkurransevridning mellom kommunale og private havner. For kommunal havnevirksomhet er det en betydelig ulempe ikke å være momspliktig, som følge av at momsplikt gir muligheter for å trekke fra merverdiavgift på investeringskostnader.




I nytt brev fra Finansdepartementet vises det til uttalelse i Ot.prp. nr. 2 for 2000-2001 om at omsetning av rett til å benytte fast eiendom mot oppkreving av bl.a. havneavgift kan være egnet for merverdiavgiftsplikt. Finansdepartementet uttaler videre at det vil bli foretatt en nærmere utredning av dette spørsmålet, og at Skattedirektoratet er bedt om å utrede de rettslige sidene, herunder omfanget av en eventuell merverdiavgiftsplikt for denne type tjenester.




Dette svaret har et flertall i finanskomiteen, med unntak av Fremskrittspartiet, Senterpartiet og Kystpartiet, lagt til grunn i behandlingen av saken. Dette flertallet skriver i en merknad at departementet bes i egnet form komme tilbake til Stortinget med en orientering om status for utredningen av merverdiavgiftsplikt for havnevirksomhet.




Når det gjelder Dokument nr. 8:49, foreslår det samme flertallet at det vedlegges protokollen.




Komiteens medlemmer fra Fremskrittspartiet går også inn for at havnevirksomhet skal omfattes av merverdiavgiftsloven, men ønsker å fremme forslag om dette direkte.




Komiteens medlemmer fra Senterpartiet og Kystpartiet har også kommet til samme konklusjon vedrørende havnevirksomhet og merverdiavgiftsplikt, men ønsker en avklaring i forbindelse med revidert nasjonalbudsjett for 2002 eller statsbudsjettet for 2003.




Jeg vil også nevne at samarbeidspartiene og Fremskrittspartiet står sammen om en merknad om at merverdiavgiftsloven bør være konkurransenøytral mellom privat og offentlig virksomhet. At ikke flere partier kunne slutte seg til dette generelle og gode prinsippet, viser at det fremdeles er skillelinjer i norsk politikk når det gjelder offentlig virksomhet.




Jeg synes komiteen i arbeidet med Dokument nr. 8:49 har kommet frem til viktige konklusjoner i forhold til infrastruktur for sjøtransport og rammevilkår i merverdiavgiftssystemet. Dette kan ha betydning for framtidige investeringer og dermed forbedre rammevilkårene for sjøtransport. Samtidig er jeg glad for at komiteens flertall gir departementet muligheten til å gi saken en grundig behandling, slik at vi unngår ytterligere skjevheter i merverdiavgiftssystemet.




Jeg vil med dette anbefale komiteens innstilling.




