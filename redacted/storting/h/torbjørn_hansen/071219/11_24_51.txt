 Jeg vil takke statsråden for svaret,
som kanskje ikke var så overraskende, og jeg
vil si at jeg har stor forståelse for at Forsvaret må gjennom
en omstilling for å løse sine
oppgaver i framtiden.

Men dette er et forslag som har skapt sjokkbølger
internt i Sjøforsvaret. Det er oppsiktsvekkende at både
forsvarssjefen og Forsvarspolitisk
utvalg kommer med en anbefaling som i så stor grad strider
mot de faglige vurderingene som mange gjør i Sjøforsvaret.
Håkon Tronstad, flaggkommandør og sjefen for Kysteskadren,
uttalte til Bergens Tidende 13. desember at konsekvensen av å fjerne
MTB-ene er en marine som kanskje ikke er til
stede både i nord og i sør.

Hvis dette forslaget om nedleggelse av MTB-ene
blir vedtatt, vil vi ha en marine kun bestående
av 19 fartøy, hvorav fem fregatter, seks u-båter,
to mineryddere og to logistikkfartøy. Det er svakt for
en kystnasjon. Ser ikke statsråden at dette forslaget
medfører en sterkt svekket marine, og at det sender et
veldig negativt signal inn i Sjøforsvaret? Saken trenger
en rask avklaring politisk.

