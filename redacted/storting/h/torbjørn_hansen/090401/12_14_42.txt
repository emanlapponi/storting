 Jeg vil takke for svaret, som jeg opplever som vesentlig mer nyansert enn det vi har sett av kommentarer i pressen.


Statsråden sier innledningsvis at Statkraft skal operere innenfor konkurranselovens rammer. Nå er det en kjent sak at Regjeringen har bidratt til at Statkraft fikk overprøvd Konkurransetilsynets vedtak om forbud mot å kjøpe seg opp i Trondheim Energi. Det er i den sammenheng jeg synes det virker opportunistisk at Statkraft da i Bergens Tidende 26. mars gir uttrykk for en klar ambisjon om å ta en større andel av det norske markedet for kraftproduksjon.


Vi har et konkurransetilsyn som nesten kontinuerlig advarer mot økt konsentrasjon. De anbefaler egentlig å bryte opp litt av eierskapet og dominansen som Statkraft har i det norske produksjonsmarkedet. I den sammenheng er det meget spesielt at Statkraft da så klart gir uttrykk for en ambisjon om det motsatte.


Kan statsråden gi et klart svar på om Statkraft får tillatelse til, gjennom konkurranseloven eller eierskapet, å øke sin dominans i det norske markedet?


