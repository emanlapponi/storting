 Jeg vil takke for svaret, men jeg synes dette svaret var ullent. Jeg synes det hadde vært en klar fordel om Regjeringen, som eier i Statkraft, gav et veldig klart signal angående praktiseringen av eierskapet. Det er opplagt at en så kapitalsterk aktør vil kunne jobbe langsiktig for å oppnå den typen posisjon som selskapet gir uttrykk for i Bergens Tidende.


Jeg mener det er opplagt at en eier bør ha en holdning til denne typen spørsmål. Når Regjeringen på toppen av det hele har overprøvd Konkurransetilsynet i en sak om akkurat Statkrafts eierskap i de regionale selskapene, synes jeg det hadde vært avklarende og ryddig at statsråden gav et veldig klart signal om Statkrafts ambisjoner om å legge under seg flere av disse regionale selskapene er aktuell politikk, eller om det er totalt uaktuelt.


Statkraft har bedt om finansiering av investeringer på opp mot 90 milliarder kr, hvorav halvparten i Norge. Det kunne vært interessant å vite om statsråden ser for seg at noen av disse pengene skal kunne brukes på denne typen konkurransefiendtlig oppkjøp.


