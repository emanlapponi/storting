 Jeg vil takke for svaret. 

Dette er en komplisert regulatorisk sak, men konsekvensene av feilgrep her vil
                     jo være ganske enkle og for så vidt alvorlige. 

Så vidt jeg forstår, er en del av begrunnelsen til Post- og teletilsynet at man
                     ønsker å tilpasse dette regelverket til utviklingen i EU. Men nå er det jo slik
                     at situasjonen i EU er dramatisk annerledes enn i Norge. De fleste EU-land har
                     god konkurranse på mobilnett – det er mange mobilnett i bruk – mens Norge har
                     et duopol, kun to nett. Det er også slik at en del land i EU ikke går i den
                     retning som Post- og teletilsynet nå foreslår, og Norge har heller ikke
                     forpliktelser pr. i dag til å følge det vedtaket som Post- og teletilsynet har
                     lagt fram. 

Ser ikke statsråden at argumentet om EU-tilpasning i denne saken blir nesten
                     meningsløst sett i lys av at vi har et duopol, og at vi trenger reguleringer i
                     en periode nå for å sikre god konkurranse i vårt mobilmarked? 

