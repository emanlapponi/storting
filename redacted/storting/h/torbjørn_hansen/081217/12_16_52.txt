 Jeg takker for det svaret også. 

Så vidt jeg forstår, står det nå aktører klar til å bygge ut nett. Det vil
                     medføre aktivitet i bygg- og anleggssektoren, og det vil medføre en motivasjon
                     også for andre aktører til å øke sin grad av dekning over hele landet. 

Men det som vi vet nå, er jo at rammebetingelser for å gjøre store
                     investeringer i Norge er veldig eksponert mot finanskrisen, og enhver slik
                     regulatorisk usikkerhet vil skape store problemer i forhold til å få igangsatt
                     denne type investeringer. Derfor vil framdriften i saksbehandlingen her være
                     ekstremt viktig når det gjelder å få igangsatt disse investeringene, og for at
                     disse aktørene skal kunne komme i gang. 

Statsråden sa i sitt første svar at departementet først vil få denne saken den
                     8. februar 2009, så vidt jeg forstod. Ser statsråden noen mulighet for å gjøre
                     dette raskere, slik at vi unngår en unødvendig forsinkelse av bygging av et
                     tredje mobilnett i Norge? 

