  Jeg vil starte med å ønske
landbruks- og matministeren godt nytt år. Jeg håper
han har hatt en lang og god juleferie.

Mitt spørsmål til statsråden
er:

«Delingsforbudet i jordloven er et
kraftig inngrep i eiendomsretten. Grunneiere som over generasjoner
har bygget opp eiendommen, får reduserte muligheter til å realisere
de reelle verdiene på bruket. I brev 6. desember i fjor
utdyper statsråden hvordan delingsforbudet skal praktiseres.
Der fremgår det bl.a. at delingsforbudet skal tolkes strengere
når det gjelder oppføring og fradeling av kårboliger.

Hvordan vil en strengere praktisering påvirke
verdiene, omstillingsevnen og investeringsviljen i jordbruket?»

