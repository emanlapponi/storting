  Brevet jeg har omtalt i mitt spørsmål,
har som overskrift: «Om praktisering av delingsbestemmelsen
og om endringer i jordloven og opphevelse av seks lover».
Min kopi er datert 6. desember. Men jeg tror statsråden
har svart på riktig brev, for å si det slik.

Jeg synes det er noe påfallende å registrere
Senterpartiets manglende engasjement for den enkelte bondes eiendomsrett
og manglende tillit til den enkelte bondes evne til å vurdere
hva som er godt eller dårlig for sitt bruk. Delingsforbudet
som prinsipp bygger på en holdning om at det ikke
er grunneier, men samfunnet som er nærmest til å vurdere
hva som er en best mulig utnyttelse av eiendommen for
framtiden. Det mener jeg er en degradering av bondens
egen styringsrett.

Men dette er også et spørsmål
i forhold til jordbruket, for kapitaltilgang er avgjørende
for å kunne satse framtidsrettet, og det er klart at delingsforbudet
reduserer mulighetene for økt kapitaltilgang i jordbruket.

Har Regjeringen gjort anslag på hvor
store verdier norske bønder taper på dette
inngrepet i eiendomsretten? Eventuelt: Hvor mye ville verdiene potensielt
ha økt for bøndene dersom delingsforbudet ble
opphevet?

