  Denne saken handler om dagens forskjellsbehandling
av ukeblader og aviser i merverdiavgiftssystemet, og forslaget går
ut på å be om en likebehandling. Ukepressen er ilagt ordinær 24
pst. merverdiavgift, mens dagspressen altså har en såkalt nullsats.

Spørsmålet om full avgiftsplikt for ukeblader
ble vurdert i forbindelse med at merverdiavgiftsloven ble innført
i 1970. Nullsatsen for aviser kom til på samme tidspunkt.

Nullsatsen innebærer at virksomheter med aviser
og abonnementstidsskrifter ikke skal beregnes for utgående merverdiavgift
på vederlaget for avisen eller tidsskriftet, samtidig som virksomheten
har full fradragsrett for inngående merverdiavgift på sine anskaffelser.
Dette er en spesielt gunstig ordning, som innebærer en indirekte
subsidiering gjennom merverdiavgiftssystemet av denne type virksomhet.
Omfanget av subsidieringen er i en utredning av Foreningen Norsk
Ukepresse og Advokatfirmaet Steenstrup, basert på situasjonen i 1997,
anslått til om lag 1 milliard kr. Til sammenligning kan det nevnes
at omfanget av den noe mer målrettede ordningen med pressestøtte
i 2004 er på 307 mill. kr, altså rundt en tredjedel av subsidieringen
i merverdiavgiftssystemet.

Det kan også nevnes at Skatteutvalget foreslo
å oppheve ordningen med nullsats for aviser. Til dette uttalte utvalget
at det ikke kunne se at det var noen gode grunner for å ha denne
formen for subsidiering i merverdiavgiften, og at en eventuell subsidiering
bør skje på andre måter.

En likebehandling av aviser og ukepresse kan
gjøres på ulike måter. Et alternativ er å fjerne nullsatsordningen for
aviser, et annet alternativ er at dags- og ukepressen begge får
en redusert sats, og en tredje mulighet er at også ukepressen får
en nullsatsordning. Jeg synes, i likhet med saksordføreren, at det
er litt underlig at forslagsstillerne ikke sier noe om hvilken løsning
de ønsker, i og med at de ulike alternativene åpenbart har ganske
forskjellig virkning.

Regjeringspartiene viser i sin merknad til
at dersom ordningen med nullsats for aviser skal endres eller avvikles,
vil en ordning med økt pressestøtte kunne være en alternativ måte
å støtte de aviser på som er berettiget til en slik støtte.

En eventuell likebehandling av ukepresse og
dagspresse vil uansett ha store provenymessige konsekvenser og bør
eventuelt inngå i en bredere vurdering av merverdiavgiftsregelverket
og i tilknytning til budsjettprosesser. Regjeringspartiene går derfor
inn for at forslaget skal vedlegges protokollen.

