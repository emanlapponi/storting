 Målet med Riksrevisjonens undersøkelse har vært å belyse om Innovasjon Norge
                  fungerer effektivt som statlig næringsutviklingsaktør. Målsettingene for
                  Innovasjon Norge er å fremme bedriftsøkonomisk og samfunnsøkonomisk lønnsom
                  næringsutvikling i hele landet, og utløse ulike distrikters og regioners
                  muligheter gjennom å bidra til innovasjon, internasjonalisering og profilering. 

Høyre mener det er alvorlig at Riksrevisjonen påviser at bare om lag halvparten av
                  Innovasjon Norges støtte går til prosjekter som er registrert som innovative.
                  Riktignok har andelen gått noe opp fra 2005 til 2007, men innovasjonsgraden er for
                  lav ut fra de mål som er satt for selskapet. 

Det er klart at noe bør gjøres når Riksrevisjonen stiller spørsmål ved om
                  Innovasjon Norge i større grad burde støttet mer risikoutsatte prosjekter, og når
                  både kundeansvarlige og Innovasjon Norges kunder mener at det er vanskelig å få
                  oversikt over virkemiddelporteføljen og at det er rom for forbedringer. 

40 oppdragsbrev samt en omfattende virkemiddelportefølje kan skape krevende
                  styringsutfordringer. En samlet komité merker seg at Nærings- og
                  handelsdepartementet uttaler at sektordepartementene har ansvaret for egne
                  virkemidler, og at det er krevende å få en sammenslutning som Innovasjon Norge til
                  å fungere optimalt. Men det er Nærings- og handelsdepartementet som
                  eierdepartement som har ansvaret for koordinering mellom de ulike departementer og
                  oppdragsgivere, og muligheten til å utøve denne funksjonen må styrkes. Jeg vil
                  påstå at behovet for en evaluering av systemet ligger åpent i dagen. 

Et virkemiddelapparat som ikke når sine mål, er i gode dager en kostbar affære. I
                  dårlige dager er konsekvensene større. Landet er nå inne i en alvorlig
                  finanskrise, der vi daglig hører om konkursras og nye arbeidsledige. Ledigheten
                  har steget med 25 000 personer siden september i fjor, og den har ikke steget så
                  raskt siden krisen på 1980-tallet. I en slik situasjon er det ekstra viktig at det
                  virkemiddelapparatet som er bygd opp for å støtte norsk næringsliv, verdiskaping
                  og innovasjon i særdeleshet, fungerer på en god måte. Målsettingen må være at
                  norsk økonomi skal komme styrket ut av krisen. Da vil evne til nyskaping og
                  innovasjon være et viktig konkurransefortrinn for både bestående og nye bedrifter. 

Nærings- og handelsdepartementet vil i 2009 starte arbeidet med en helhetlig
                  evaluering av Innovasjon Norge som da har vært i virksomhet med dagens portefølje
                  av aktiviteter i ca. fem år. 

Høyre har ved flere anledninger foreslått en slik evaluering. Blant annet gjorde
                  vi dette i fjor i forbindelse med behandlingen av representantforslag fra
                  Fremskrittspartiet om i større grad å gjøre Innovasjon Norges virkemidler
                  landsdekkende og tilgjengelige for alle søkere. Høyre foreslo da, sammen med
                  Kristelig Folkeparti, at det skulle foretas en helhetlig evaluering av det
                  offentlige virkemiddelapparatet for bedriftsrelatert støtte, og at det spesielt
                  skulle legges vekt på resultatoppnåelse, kriteriene for tildeling og om systemene
                  er tilpasset brukerne samt at det i evalueringen foretas en vurdering av både
                  fylkeskommunen og Innovasjon Norge som aktører i dagens virkemiddelapparat. Høyre
                  er derfor glad for at en slik evaluering nå iverksettes. 

Høyre er ikke uenig i at det også framover bør være rom for å ta
                  distriktspolitiske hensyn i det offentlige virkemiddelapparatet, fordi det er
                  ønskelig å sikre bosetting over hele landet og øke verdiskapingen ut fra regionale
                  forutsetninger. Men jeg tror likevel at Innovasjon Norges virkemidler i dag styres
                  for mye av politiske særhensyn som gjør at innovasjonen og prosjektenes nytteverdi
                  kommer litt i bakgrunnen. Innovasjonsordningene bør i noe større grad gjøres
                  generelle og landsdekkende, slik at nye bedrifter, uavhengig av geografisk
                  plassering, omfattes av virkeområde. 

Høyre håper Regjeringens evaluering ser på Innovasjon Norge med åpne øyne, og at
                  det blir lagt vekt på bedre måloppnåelse. Målsettingen må være ambisiøs fordi
                  næringslivets behov i kjølvannet av finanskrisen har endret seg betraktelig. 

Hans Frode Kielland Asmyhr hadde her overtatt
                  presidentplassen. 

