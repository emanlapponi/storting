 Jeg synes det er litt oppsiktsvekkende at statsråden ikke kan
avklare om saken kommer til Stortinget i denne stortingsperioden. 

Når det gjelder selve innholdet i saken, går altså forslaget
ut på at alle som er bosatt ved fjordene langs kysten i Finnmark,
skal få en ny rett til å fiske så mye at det gir et økonomisk
grunnlag for en husholdning. Retten skal ikke bare gjelde samene, den skal
også gjelde alle som er innbyggere langs kysten i Finnmark. Det er
ingen tvil om at dette er et dramatisk forslag. Det vil være snakk
om et ganske omfattende fiske, og kvotene må da tas fra dem som i
dag er aktive fiskere, både i Finnmark og i andre kystfylker. Det
er derfor etter min mening ganske forståelig at Fiskarlagets leder,
Reidar Nilsen, beskriver dette forslaget som en hån mot dem som i
dag er fiskere, og ber om at Regjeringen legger det i skuffen en gang for
alle. 

Mitt spørsmål til statsråden er: Har departementet
sett på hvilke konsekvenser dette vil kunne få for kvotefordelingen?
Hvem er det som eventuelt må ta regningen? Og hvor stor vil kvoteomfordelingen
måtte bli hvis dette forslaget skulle bli vedtatt? 

