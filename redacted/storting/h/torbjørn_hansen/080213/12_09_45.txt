 Det er
fristende å kommentere dette litt videre. 

Hvis man leser den
rapporten som arbeidsgruppen har lagt fram, ser man at de har heller ikke
regnet på fordelene for forbrukerne og for kundene i banknæringen
av en slik flyttemulighet. Det er veldig mange privatkunder i norsk banknæring,
og også veldig mange små og mellomstore bedrifter som vil kunne
oppnå lavere kostnader hvis man får bedre konkurranse i dette
segmentet i banknæringen. Det er sikkert mulig å lage regnestykker
som viser at hvis man har så og så stor gevinst pr. kunde, vil
det også utgjøre et ganske stort tall i et slikt regnskap.
Situasjonen er jo at Finansdepartementet ikke har grunnlag for kostnadsestimatene,
og man har heller ikke i særlig grad regnet på hva slags gevinst
en slik flyttemulighet vil ha for næringen. Da blir mitt spørsmål:
Hvordan kan finansministeren mene at det er veldig omfattende eller veldig
dyrt å få et lett anslag over utgifter og inntekter her, når
man fra Regjeringens side knapt har spurt noen eksterne fagmiljøer
om dette? 

