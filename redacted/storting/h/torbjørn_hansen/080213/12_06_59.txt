 Jeg vil
takke for svaret. 

Jeg vil si at det er positivt at Regjeringen har
satt ned en slik arbeidsgruppe, og det er positivt at man ser på andre
tiltak som kan bedre mobiliteten i kundemassen. Men jeg vil også si
at Regjeringen må være oppmerksom på at enkeltnæringer
veldig sjelden jubler over tiltak som gir økt konkurranse og press
på marginene. Det er ganske åpenbart i denne saken, som i andre
konkurransesaker, at det er ulike interesser mellom forbrukerne på
den ene siden, næringen på den andre siden og samfunnet på
den tredje siden. Det er også ulike interesser mellom store banker
med høye kostnader og små, effektive Internett-banker som jobber
for å ta markedsandeler. 

Det er etter min mening ikke tilfredsstillende
at utvalget, som hadde en stor representasjon fra næringen, som er
tyngst representert av de store bankene, bare slår fast at kostnadene
er for høye, når dette er veldig dårlig utredet av utvalget.
Man slår fast at det vil koste anslagsvis 4 milliarder kr, anslagsvis
400 mill. kr i året, men man har ikke basert seg på noen som
helst utredning i selve analysen, og vi har eksperter som mener det motsatte.
Ser ikke Regjeringen at det er behov for å ta en liten runde på
det faglige grunnlaget for kostnadsanslagene i denne analysen, som er grunnlaget
for Regjeringens konklusjon? 

