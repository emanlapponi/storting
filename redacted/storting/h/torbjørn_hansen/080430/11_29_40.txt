 Jeg synes det er viktig at statsråden får med seg at høyskolemiljøet
i Bergen er rimelig skuffet over denne regjeringen. Jeg vil sitere fra et
vedtak som høyskolen gjorde 17. desember 2007, og som er oversendt
til Kunnskapsdepartementet: 

«Styret
beklagar sterkt den uheldige situasjonen høgskolen er komen i, der
det etter 13 år framleis er heilt usikkert om det kjem nybygg eller
ikkje.» 

Høgskolen i Bergen er sannsynligvis
den eneste høyskolen i Norge som ikke har fått en eneste krone
til nye investeringer det siste året, samtidig som det er en skole
som har veldig store utfordringer som følge av lokalisering på
fem forskjellige steder. 

Jeg må derfor spørre statsråden:
Kan vi risikere at Regjeringen, når man nå setter i gang med
nye bygg, kvitterer ut dette problemet ved å iverksette de to første
byggene, og at vi dermed står igjen med en høyskole i Bergen
som også denne gang blir satt igjen når toget for disse byggeprosjektene
går? 

