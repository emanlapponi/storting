 I denne saken er det god grunn til å berømme Bedriftsforbundet og andre gode krefter for å rette fokus mot muligheten for forenkling for næringslivet. Denne saken har en forhistorie, og det bør også nevnes at Regjeringen allerede har forbedret ordningen med tollkreditt for å lette momsinnbetalingene for norske vareimportører.




Høyre kan godt se at det er tungvint for importørene å betale moms på importerte varer til Tollvesenet, for senere å kunne trekke fra beløpet i momsoppgaven til skatteetaten. I en del tilfeller går det store avgiftsbeløp fram og tilbake mellom den avgiftspliktige og det offentlige. Det er ikke alltid pengene blir tilbakebetalt, ofte blir importmomsen en delbetaling i et større momsoppgjør. Men i en del tilfeller er tilbakebetalingsgraden stor, og da går pengene praktisk talt i sirkel. Dette krever administrasjon og binder opp likviditet for bedriftene.




Samtidig bør det nevnes at et hovedprinsipp i momssystemet er at det skal kreves inn avgift i alle ledd, og at næringsdrivende som kjøper varer innenlands, også betaler moms i forbindelse med kjøpet.




Forslaget om snudd avregning som Bedriftsforbundet har utredet i samarbeid med KPMG, er interessant. En slik ordning, hvor importmomsen gjøres opp direkte i momsoppgaven uten tidligere innbetaling via Tollvesenet, gjelder allerede ved import av tjenester, og er innført som system i en del EU-land også for vareimport. Dersom dette kan forenkle hverdagen for norske bedrifter, bør det vurderes nærmere. Derfor har Høyre og regjeringspartiene gått inn for et forslag hvor Regjeringen bes om å foreta en vurdering av dette og melde tilbake til Stortinget innen 2006. Men det må også understrekes at en slik omlegging innebærer store systemmessige utfordringer, og at et avgiftsproveny på 67 milliarder kr – om lag – selvsagt må ha gode kontrollmuligheter, og at det også kan være et alternativ å forenkle ytterligere gjennom forbedring av tollkredittsystemet.




Her oppfatter jeg at både Regjeringen og en samlet finanskomite tar utfordringen med å forenkle hverdagen for bedriftene på alvor. Det lover godt for vareimportørene.




