 Jeg vil takke for svaret. 




Det er jo et uttrykk fra jordbruket som i denne sammenheng blir litt makabert, men som heter at mens gresset gror, dør kua. Situasjonen er at dette problemet med dyretragedier har vært omfattende i norsk jordbruk i mange år, og at det er en ganske stabil situasjon - dessverre. 




I dagens VG kan vi lese om en bonde i Nord-Fron som lot 128 sauer sulte i hjel etter at traktoren hans brøt sammen. I Nationen 28. mars - litt over en uke siden - står det om en bonde som lot 32 sauer sulte i hjel. Og i påsken strøk det med 38 storfe på en gård i Østfold. Statistikken viser at dette skjer ca. hver 14. dag. Hver 14. dag finner man en besetning som står og sulter i hjel på båsen. 




Ut fra at situasjonen er ganske stabil, er mitt spørsmål: Tror statsråden at noen av de tiltakene som han nå har lansert, og som kommer med denne loven, vil ha en merkbar effekt, slik at vi får en skikkelig nedgang på dette problemet i 2009? 




