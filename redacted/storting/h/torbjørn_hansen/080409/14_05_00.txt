 Jeg er enig med statsråden i at et av problemene her er at folk ikke gir beskjed, og at økt medieoppmerksomhet fører til at flere bryr seg. Folk ønsker ikke å tyste på naboen - og kanskje er det fornuftige mekanismer i det norske folk som gjør at det er slik - men her er det behov for at folk varsler. 




Da er det interessant for meg å høre hva statsråden mener om ett mulig tiltak. Vi har jo såkalte varslingstelefoner på en del områder i samfunnet vårt. Kunne det vært en idé om Mattilsynet etablerte en varslingstelefon, og at denne ble markedsført i de medier som norske bønder og andre følger med på, slik at man gav et veldig klart signal om at her er det lav terskel, her bør folk ta kontakt hvis de er usikre, sende inn en bekymringsmelding hvis man tror at denne type hendelser finner sted på en gård? 




Det siste jeg vil spørre statsråden om, er: Er dette en typisk småbrukssak? Er dette en typisk konsekvens av at vi har for mange småbruk i Norge? 




