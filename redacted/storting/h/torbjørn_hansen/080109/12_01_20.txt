  Dette handler selvfølgelig om direkteinvesteringer i enkeltselskaper som skjer i regi av Nærings- og handelsdepartementet. Det som Regjeringen gjorde i forbindelse med Aker Holding-situasjonen, var at man gikk inn i et nytt selskap og overraskende kjøpte seg opp i et børsnotert selskap der staten ikke har noe direkte eierskap. Det åpner opp for en lang rekke tilsvarende muligheter i næringslivet, hvor situasjonen er, som statsråden nettopp sa, at en stor eierpost er til salgs. Man kunne f.eks. spørre om Regjeringen vil vurdere å kjøpe seg inn i selskapet Fast, som ble kjøpt opp av Microsoft i går, og om det f.eks. kunne være aktuelt for Regjeringen å kjøpe seg inn i Norske Skog, hvis også skogeierne var interessert i det. Det betyr at mange situasjoner kan oppstå hvor det er aktuelt eller ønskelig for noen investorer at staten skal gå inn og enten avlaste dem eller ta den strategiske posisjonen.

Dette har vi ikke diskutert i Stortinget i forbindelse med eierskapsmeldingen - hvordan staten skal opptre hvis man skal gå inn i nye situasjoner i næringslivet. Derfor etterlyser jeg på nytt en form for prinsipiell avklaring fra statsråden av hva som er aktuelle situasjoner som Regjeringen kan gå inn i.

