 Vedtaket i denne saken er en meget god nyhet for de bileiere som i dag rammes urettferdig av ordningen med årsavgift.




Selv om årsavgiften er en fiskal avgift, som i dag i liten grad er knyttet til bruken av kjøretøyet, er det helt åpenbart at bileiere oppfatter at avgiften er knyttet til den tiden kjøretøyet disponeres. Selve navnet, årsavgift, antyder at det er et tidsperspektiv i dette.




Dagens ordning har riktignok en viss periodisering med enten hel eller halv årsavgift, med mindre kjøretøyet vrakes før midten av mars. I en del tilfeller slår dette likevel urimelig ut. Ved kjøp av nytt kjøretøy f.eks. i slutten av juni, må man betale årsavgift for hele året. Hvis man f.eks. får en ny bil i julegave i slutten av desember, må man likevel betale årsavgift for seks måneder. Det mest urimelige tilfellet er kanskje dersom bilen blir stjålet i begynnelsen av året, og man må betale full årsavgift uten å ha noen glede av kjøretøyet.




Dokument nr. 8:67 for 2002-2003 inneholder et konkret forslag knyttet til nettopp stjålne biler og årsavgift. Det konkrete forslaget er nok lite hensiktsmessig sett i lys av at det er meget byråkratiserende, og at vi har om lag 2,5 millioner avgiftsbetalere i Norge. Forslaget vil innebære en betydelig manuell behandling av en rekke avgiftskrav, en kostbar ordning som igjen kunne føre til behov for å øke avgiften.




Finansdepartementet viser i sitt brev til finanskomiteen til at Regjeringen arbeider med en omlegging av årsavgiften, og at man fraråder Stortinget å pålegge endringer i årsavgiften før dette arbeidet er fullført. Det sier seg selv at det vil være uhensiktsmessig å gjøre detaljvedtak i Stortinget knyttet til årsavgiften, med de store effekter dette vil ha både for avgiftsinnkrevingen og for avgiftsbetalerne, når avgiften samtidig er til utredning for mulig omlegging.




Det er uansett viktig at vi nå får en forbedring av ordningen med årsavgift. Dagens system ble innført i 1978 og var da en betydelig forenkling av en meget byråkratisk ordning. Nå er tiden inne for å bruke ny teknologi til å gjøre ordningen mer treffsikker igjen.




Jeg er derfor meget tilfreds med at en samlet finanskomite stiller seg bak et forslag som innebærer en klar tidsangivelse av en avgiftsreform som er etterlengtet av mange bileiere. Det kommer forslag om dette i statsbudsjettet for 2004. Samtidig legges det ikke unødvendige føringer på detaljene i dette før det foreligger en utredning i saken.




Når det gjelder mindretallsmerknaden, hvor det legges til grunn visse detaljer knyttet til det nye systemet for årsavgift, er jeg glad for at det ikke blir flertall for dette. Det finnes forskjellige modeller for en årsavgiftsordning, og det ville være underlig å vedta detaljer i dette uten å ha informasjon om hvordan et eventuelt nytt system skal bli.




 

(ordfører for saken): 

I likhet med i forrige sak foreligger det her en enstemmig innstilling fra finanskomiteen.




I Dokument nr. 8:68 for 2002-2003 foreslås det fritak for avgift på alkoholfrie drikkevarer og avgift på drikkevareemballasje for kornbaserte melkeprodukter.




Fritaket begrunnes i at det i dagens regelverk er et slikt avgiftsfritak for melk og melkeprodukter. I forslaget vises det til at deler av befolkningen lider av melkeallergi og laktoseintoleranse og derfor ikke kan drikke vanlig kumelk. For denne gruppen vil kornmelk kunne være et alternativ.




Komiteen viser i sin vurdering til at avgiftsfritak for enkelte typer produkter kan være vanskelig å avgrense rent teknisk, og at mange avgiftsfritak ofte fører til ytterligere avgrensningsproblemer. Fra før medfører vedtakene om avgifter på alkoholfrie drikkevarer og drikkevareemballasje vanskelige grensedragninger.




Videre kan det innvendes at lettelser i skatter og avgifter behandles i statsbudsjettet, og da i en relevant sammenheng med statens øvrige inntekter og utgifter.




Forslaget om avgiftsfritak for kornmelk forventes imidlertid å ha små provenykonsekvenser.




Komiteen konkluderer med at også melkeallergikere bør kunne få et melkeprodukt uten at dette blir avgiftsbelagt utover det som er vanlig for kumelk, og foreslår derfor at korn- og soyabaserte melkeprodukter fritas for avgift på alkoholfrie drikkevarer samt grunnavgift på drikkevareemballasje, og ber om at et forslag om dette fremmes i revidert nasjonalbudsjett.




Jeg anbefaler herved komiteens innstilling.




