  Jeg vil gjøre statsråden
oppmerksom på at køen for barnehageplasser i Bergen
var stor også for tre år siden, slik
at dette har vært en utfordring som
vekslende regimer i Bergen har slitt med.

Over til en mer generell problemstilling. Aftenposten melder
i dag at Regjeringen har senket terskelen for å oppnå målet
om full barnehagedekning. Den har rett og slett endret
måten å telle barnehagekøen på. Etter
Regjeringens nye og forholdsvis kreative tellemåte, er
det kun de som har søkt plass før 1. mars i år
og som ikke får plass i løpet av året,
som telles med i statistikken over køen
for 2007. Det innebærer at de som søker
barnehageplass etter 1. februar, ikke blir regnet
med som barn uten barnehageplass.

Statsråden skriver – ganske
oppsiktsvekkende – i brev til kommunene at definisjonen
på barnehagedekning ikke er permanent, altså at
den definisjonen er noe som kan justeres etter politisk
forgodtbefinnende.

Jeg forstår behovet for å unngå at
finansministeren må holde løftet om å gå av
som følge av en manglende gjennomføring av optimistiske
valgløfter, men ser ikke kunnskapsministeren
at det blir ganske urimelig overfor foreldre
som mangler barnehageplass, at Regjeringen ikke teller
med disse, men heller bruker kreative bokføringsmetoder
for å ordne på statistikken?

