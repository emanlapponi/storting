  Jeg vil takke for svaret, og jeg takker for
at statsråden følger opp denne viktige saken for
Bergen.

Departementet sendte 5. januar brev til Bergen
kommune, som feilaktig oppgir at nå har man funnet en løsning
i saken. Løsning er foreløpig ikke funnet,
og det til tross for at statsministeren i et møte
med Bergen kommune før jul konkret lovet å følge
opp akkurat denne spesielle saken.

Parsellhagen i Øyjorden viser hvordan
lokal innsats for å nå Regjeringens mål
om full barnehagedekning i 2007 faktisk blir hindret av staten.
Fylkesmannen mener at parsellhagen er et grøntområde
som må skjermes mot nedbygging. Dette er en ganske
spesiell vurdering etter mitt syn, vurdert opp mot betydningen
av målet om full barnehagedekning, når parsellhagen
ligger noen få hundre meter fra inngangen
til byfjellene og et av de vakreste turområdene i Bergensregionen.
Parsellhagen er også leid ut til private, området
er inngjerdet og låst med hengelås.

Dette handler om 200 barnehageplasser i en
by som jobber hardt for å oppnå full barnehagedekning.
Når vil vi se en endelig løsning
på denne saken, og vil Regjeringen følge dette
opp videre?

