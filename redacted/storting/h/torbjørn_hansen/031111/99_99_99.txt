  

(ordfører for saken): 

Dokument nr. 8:129 fremmer forslag om en del
konkrete tiltak rettet mot økonomisk kriminalitet og uetisk
atferd i næringslivet. Dette er et viktig tema. Det har
stor betydning for Norge, som har en liten, åpen økonomi,
at man kan ha tillit til at næringslivet, og særlig
finanssektoren, praktiserer sin virksomhet etter høy
etisk standard.

Vi har sett eksempler på det
motsatte i de senere år. Dette har reist en debatt knyttet
til troverdigheten til regnskap, til revisors uavhengighet og til
mulige interessekonflikter i finanssektoren. I den senere tid har også store
internasjonale norske foretak vært anklaget for,
og langt på vei innrømmet, tilfeller av korrupsjon
og prissamarbeid. Det er åpenbart at Norge, som heller ikke
er medlem av EU, er spesielt avhengig av tillit i det
internasjonale markedet. Internasjonale aktører må kunne
stole på norske regnskaper, og man må kunne
forvente en høy etisk standard i møte
med norske virksomheter.

Finanskomiteen ser det derfor som viktig at Norge
har et moderne og internasjonalt konkurransedyktig regelverk for å hindre økonomisk
kriminalitet og uetisk atferd. Komiteen
mener at det er av stor betydning for verdiskaping
og sysselsetting at kontrollmekanismene
i næringslivet fungerer effektivt, og at aktørene
i finansmarkedet og i revisjonsbransjen utfører tjenester
i samsvar med høy etisk og forretningsmessig standard.

Dokument nr. 8:129 inneholder fem konkrete
enkeltforslag. Finansdepartementet har kommentert forslagene relativt
utførlig i brev til komiteen, som er vedlagt innstillingen.
Samtlige forslag som tas opp, er til vurdering i en eller
annen form i departementet eller i Kredittilsynet, med
unntak av forslag nr. 5, som anses ivaretatt av gjeldende lovverk.
På de fleste områder foregår
det også prosesser i internasjonal lovgivning
som følges nøye opp av norske myndigheter.

Komiteens flertall finner det tilfredsstillende
at departementet arbeider aktivt på flere fronter med å oppdatere og
forbedre regelverket, med utgangspunkt i både
erfaringer fra Norge og regelutviklingen internasjonalt.
Når det gjelder de konkrete forslagene i saken, viser derfor flertallet
til brevet fra departementet og konkluderer med at mye av det pågående
arbeidet i departementet berører de problemstillinger som
tas opp. Det er derfor naturlig at Stortinget behandler et eventuelt
lovendringsforslag når dette fremmes av departementet på egnet
måte. Komiteens flertall foreslår derfor at saken
vedlegges protokollen. Jeg vil likevel kommentere noen
av forslagene nærmere.

Når det gjelder forslaget om forbud
mot at ekstern revisor i større selskaper yter økonomisk eller
juridisk rådgivning til samme selskap, viser flertallet
til at slik rådgivning i dag er avgrenset av bestemmelsen
om at slik rådgivning ikke må være
egnet til å påvirke eller reise tvil
om revisors uavhengighet og objektivitet.

For øvrig viser komiteen
til at det er lang tradisjon for at revisor yter rådgivning
til revisjonsklienter med utgangspunkt i god kompetanse om foretaket.
Dette er et viktig tilbud for små og mellomstore selskaper
og selskaper i etableringsfasen. Men slik rådgivning er
nok også et praktisk tilbud for større
foretak.

Flertallet i komiteen mener
på denne bakgrunn at et viktig hensyn i den videre utviklingen
av regelverket er at man ikke
hindrer et tilbud om rådgivningstjenester som
i dag fungerer godt for bedriftene.

For øvrig imøteser flertallet
departementets vurdering av Kredittilsynets rapport etter
temabasert tilsyn hos de største revisjonsselskapene
vinteren 2002-2003. Flertallet deler departementets vurdering om
at det er fornuftig å vurdere nærmere spørsmålet
om revisors uavhengighet når arbeidet med å modernisere
8. selskapsrettsdirektiv i EU om dette temaet er sluttført.

Forslaget om å pålegge revisor
informasjonsplikt om mistenkelige forhold i de foretak de arbeider
med, er en annen aktuell problemstilling som tas opp i Dokument nr. 8-forslaget.
Økokrim sendte nylig et brev til departementet med forslag om å gjøre
endringer i revisorloven slik at revisor pålegges en meldeplikt
ved mistanke om straffbar handling som framkommer i forbindelse
med revisjonsoppdrag eller andre tjenester.
I dag foreligger det kun en rettighet for revisor
til å melde fra om slike mistanker. Departementet har bedt
Kredittilsynet om en vurdering av dette og tar sikte på at
forslag om endring av revisorloven vil bli sendt ut på høring.

Det er nok et drastisk skritt for en revisor
som normalt har taushetsplikt, å melde en klient inn til
Økokrim. Det vil være lettere for både
revisor og klient å forholde seg til at dette er en plikt
heller enn en rettighet. Revisorforeningen har også signalisert
støtte til forslaget i brev til komiteen. Komiteen
er på denne bakgrunn positiv til at departementet tar sikte
på å sende forslaget ut på høring, og
viser for øvrig til at slik rapporteringsplikt allerede foreligger
i andre deler av lovverket, bl.a. i hvitvaskingsloven
og i kredittilsynsloven.

Dokument nr. 8:129 tar opp en del aktuelle
og viktige problemstillinger for norsk næringsliv. Derfor
er det betryggende at departementet arbeider aktivt med dette på flere
fronter, og at flertallet i finanskomiteen gir sin tilslutning til
dette arbeidet. Jeg vil på denne bakgrunn anbefale komiteens
innstilling.

