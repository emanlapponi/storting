 Jeg vil takke for svaret, selv om det i stor grad handlet om finanskrisen. Det vi er ute etter, er en oppfølging i forhold til den reelle situasjonen ute i næringslivet og i forhold til sysselsettingen, som tydeligvis er i ganske kraftig bevegelse, hvis vi skal tolke prognoser fra Statistisk sentralbyrå riktig.


Særlig ille er det i bygg‑ og anleggsbransjen. Det er riktig som statsråden sier, at man har lagt inn noe økt investeringsomfang på bygg og på vei. Men jeg vil likevel beskrive investeringsiveren når det gjelder bygg, som forholdsvis moderat. I mitt eget hjemfylke har man satt i gang odontologibygget og Gulating lagmannsrett, som har stått på vent i mange år, og som egentlig bare er en oppfølging av ting som har vært utsatt i lang tid. Samtidig vet vi at det ligger store prosjekter klare som kan settes i gang umiddelbart, f.eks. høyskolebygget, som er mye større enn de to prosjektene til sammen, og hvor Regjeringen har pekt på 2010. Dette er investeringer som øker i omfang etter hvert som årene går, og det tar lang tid å komme i gang med å få en effekt av det. Vil det ikke være naturlig nå å framskynde f.eks. investeringene i høyskolebygget og tilsvarende prosjekter og sette det i gang i 2009 på grunn av at situasjonen nå er verre enn det man forutså da man la fram budsjettet?


