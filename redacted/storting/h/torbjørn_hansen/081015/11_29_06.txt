 Det er jo når konjunkturene snur, man ser hvor god næringspolitikken har vært. Da vi vedtok handlingsregelen i år 2000, var forutsetningen at pengene skulle gå til vekstfremmende tiltak som investering i kunnskap og investering i vei og til vekstfremmende skattelettelser. Det gjennomførte Bondevik II‑regjeringen ganske systematisk, og 90 pst. av handlingsrommet ble brukt til den type formål som skaper vekst i økonomien, som skaper aktivitet i næringslivet, og som legger grunnlag for framtidens velferd.


Så har Stoltenberg II‑regjeringen gjort helt andre prioriteringer. Man har prioritert en lang rekke offentlige utgiftsposter, men sett bort fra dette langsiktige perspektivet og kun brukt 10–15 pst. av handlingsrommet fra handlingsregelen på vekstfremmende tiltak som kunnskap, vei og skattelettelser. Ser ikke statsråden nå at dette har vært en kortsiktig strategi, og at næringslivet kunne vært mye bedre rustet for den konjunkturendringen som kommer nå, hvis Regjeringen hadde tenkt mer langsiktig i sin prioriteringspolitikk?


