 Jeg vil takke for svaret.


Jeg har også registrert henvisning til bruk av rådgivere, også i media. Høyre har imidlertid fått avslag på forespørsel om innsyn i de rapporter og analyser som Regjeringen eventuelt har mottatt i forkant av den beslutningen som ble tatt da man fikk henvendelse om emisjonen.


Det er en ganske spesiell situasjon når staten skal ta stilling til en emisjon hvor det er et stort oppkjøp som er investeringsmålet. Dette fungerte, så vidt jeg har forstått, på den måten at statens tilsagn til å støtte emisjonen direkte utløste at Telenor inngikk kontrakter med stor økonomisk effekt i India. Da blir det ganske grunnleggende at Regjeringen, både som eier, på vegne av det norske folk og av hensyn til at man sannsynligvis er den eneste eieren som deltar i denne beslutningen, foretar en egen grundig og selvstendig vurdering av oppkjøpet og av den emisjonen som man forplikter seg til.


Mitt spørsmål er: Vil Stortinget få tilgang til de vurderinger og råd som Regjeringen har fått i forbindelse med denne saken?


