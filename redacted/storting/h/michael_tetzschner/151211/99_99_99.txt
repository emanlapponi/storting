 

[09:07:13]

: Jeg kan for vårt vedkommende vise til komitéleders fremstilling av en samlet budsjettinnstilling fra kontroll- og konstitusjonskomiteen, som er fullt ut dekkende for den rådende stemning i komiteen og også for innstillingen. Det var en aldeles flott og fyllestgjørende fremstilling, så det er sagt.


Grunnen til at jeg tar ordet, er at vi fra vår side, Høyres side, også ønsker å understreke det poenget som komitéleder var inne på – nettopp en viss bekymring knyttet til både fremdrift og ikke minst kostnadsutvikling når det gjelder ombyggingsarbeidet i Prinsens gate 26, som jo som nevnt også skal gi oss et nytt post- og varemottak og en ny underjordisk innkjøringstrasé. Det har nå en total kostnadsramme på 1,45 mrd. kr. Selv om det foreligger en viss formuleringsforskjell fra Senterpartiet, som har valgt å stå på sin særuttalelse, så gir altså en samlet komité uttrykk for det samme, nemlig en dyp bekymring for utviklingen i det prosjektet. Komiteen har også blitt enig om at dette er en sak som må rapporteres tettere til Stortinget i stedet for bare å avvente de årlige budsjettfremlegg. Dette vil også komiteen følge opp, siden den er fagkomité for Stortinget og underliggende institusjoner, kapittel 41. Det arbeidet vil vi altså begynne.


