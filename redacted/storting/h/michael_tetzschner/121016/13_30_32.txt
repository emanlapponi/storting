 Jeg vil takke statsråden for svaret – mer for at det ble gitt et seriøst svar enn at byens befolkning og utsatte boligstrøk kan glede seg til igjen med trygghet å slippe barn ut på sine nærlekeplasser. Det var ikke noe i det statsråden sa som bar bud om at man vil gripe til de virkemidlene som man inntil for få år siden hadde, og som var med på å skape trygghet i byen. 




Jeg vil også uttrykke en aldri så liten forundring over politikere som egentlig har – opprinnelig i hvert fall – et tilhold på venstresiden, og som synes dette er helt greit for særlig de familiene som kanskje bor i litt mindre boliger, som bor sentrumsnært, og som er veldig avhengig av å ha friområdene, fellesområdene, tilgjengelig for sine lovlige sysler og for sin rekreasjon. 




Dette synspunktet at tigging, og det som også følger med, liksom skal være en avlat vi i vår velstand skal betale – det er altså en avlat som ikke betales av dem som bor i velordnede rekkehus, men av dem som kanskje nettopp er avhengig av at disse områdene, de nære byområdene, fungerer. 




Så vil jeg også si at jeg holder meget god kontakt med partifeller i Oslo, og de synes ikke meldeplikt er en god idé. Det er gode grunner til at meldeplikt ikke er en god idé. For det første fremkommer det av Politidirektoratets brev til Justisdepartementet 4. juni som er sitert fra før. For eksempel for Østfold ble det endret slik at utenlandske tiggere skulle registrere seg. Ordningen har ikke fungert tilfredsstillende, idet kun et fåtall personer har registrert seg – og lignende fra Sør-Trøndelag politidistrikt, som har innført meldeplikt i medhold av politivedtektene, uten at det har avhjulpet problemene. 




Man står igjen med at man ikke er villig til å gripe til de enkleste virkemidlene som man hadde inntil endringene for syv år siden. Det å vise til innstillinger i denne sal og tidligere motiver for å fjerne løsgjengerlovens paragrafer på disse punktene viser nettopp at man ikke har vært villig til å følge utviklingen. 




Den andre grunnen til at meldeplikt heller ikke er noen god idé, er at det vil de facto være en autorisasjon av tigging, og da vil man heller ikke ha noen inngrepshjemmel, fordi da vil man eventuelt bare kunne gripe inn overfor en manglende meldeplikt, og ikke overfor det som er selve grunnproblemet: tiggingen. Det jeg legger vekt på i denne sammenhengen, er at tiggingen ikke opptrer som et isolert fenomen, men henger sammen med et kriminalitetsbilde – slik justisministerens egne etater bærer bud om. 




