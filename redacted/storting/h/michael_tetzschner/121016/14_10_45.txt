 Det har vært en tankevekkende debatt, og mange av innleggene har stimulert både følelser og intellekt. 




Hvis det ikke var for at representanten Skei Grande hadde forlatt salen, ville jeg kanskje brukt noe mer tid på å kommentere hennes innlegg. Jeg kan si som en oppsummering at det faktagrunnlaget hun argumenterer mot og reagerer litt på å få presentert her i salen, er jo det faktagrunnlaget som politiet og Politidirektoratet har satt sammen i en rapport, og som er fremsendt fra Politidirektoratet til justisministeren. 




Da må jeg igjen stoppe litt opp ved det faktum at landets justisminister ikke har gjennomføringskraft og offensivitet til i hvert fall å ta tak i et så klart beskrevet problemområde, som det Politidirektoratet her har gjort. Det er ikke bare Europol-rapporter fra tidligere, nå foreligger det altså på justisministerens bord et brev av 4. juni. Jeg kunne tenke meg å få greie på hvordan statsråden har tenkt å forholde seg til det brevet – om det i det hele tatt besvares eller utkvitteres. 




Nå ser jeg at den rød-grønne regjeringen kanskje har litt problemer, men jeg fant faktisk større imøtekommenhet hos representanten Bøhler i hans innlegg. Han var villig til i hvert fall å diskutere sider ved dette – selv om vi nok ikke blir helt enige om det er tilstrekkelig bare å ha en soneavgrensning i Oslo. Jeg tror at et minimum må være at vi begynner med å kunne skrive inn i de store byenes politivedtekter at dette vil vi ikke ha i vår by. Så kan man kanskje, ved at de forskjellige byene velger en litt forskjellig fremgangsmåte, lære av hverandre. 




Så må jeg igjen sitere hvorfor meldeplikten ikke kommer til å fungere, bortsett fra at det vil være en de facto-autorisasjon. For meg er det like naturlig å autorisere tiggere som å gi fagbrev til taggere. I Sør-Trøndelag politidistrikt sier de at de «har innført meldeplikt i medhold av politivedtektene», men de uttaler: 







«Tiltaket har ikke hatt den tiltenkte effekt mht. å begrense virksomheten, eller å gi oss bedre oversikt over antallet tiggere og/eller deres identitet som oppholder seg i byen til enhver tid». 




Så man kan godt prøve dette, men det kommer ikke til å føre frem. 




Så er det dette med at ja, vi får tatt den alvorlige kriminaliteten, og det blir iretteført saker, sånn som den i Bergen. Det alle vet, er at det bak en iretteføring er mange mørketall. Så spørsmålet er jo om vi ønsker at våre gater og plasser skal være markedsplasser for internasjonal tiggeindustri – og så si at vi får tatt noen. Det er en meget fattig trøst. Jeg vil ikke nøle med å karakterisere det som passiv medvirkning til en internasjonal tiggeindustri vi ikke er tjent med å ha i et velferdssamfunn. 




