 Siden utgangspunktet synes å være også en hensyntaken til kundene, tror jeg vi må sette dette inn i en litt større sammenheng enn det som jeg har inntrykk av at interpellanten er villig til å gjøre. Jeg tror vi må se på lovverket innenfor landbruket. Vi må se på hvordan støtteordningene innenfor landbruksnæringen fungerer. Vi må se på hvordan avgiftssystemet fungerer, og hvordan det bidrar i prissammenheng. Vi må se på avgiftsdannelser – avgift på drivstoff og mineralolje, som til slutt forbrukeren må betale. Vi må se på investeringsavgift, skatteordninger, arbeidsgiveravgift, importavgift på maskinelt utstyr til landbruksnæringen osv. Ja, moms er også brakt inn i denne sammenheng. Og vi må se på hvordan arbeidsmiljøreglene fungerer.




Jeg er enig med dem som mener at det er et sterkt behov for å gjennomføre en prisundersøkelse. Jeg håper statsråden vil støtte det initiativ som HSH tar for å gjennomføre en undersøkelse om hvordan alle ledd i kjeden, fra såkalt jord til bord, fungerer, hvor marginene ser ut til å bli liggende igjen, og hvor effektiviteten ser ut til å være størst eller minst. Jeg håper departementet er villig til å støtte en slik undersøkelse. Det vil være fullstendig verdiløst hvis man tar initiativ til en undersøkelse som ikke omfatter samtlige ledd i kjeden.




Høyre har selvfølgelig som utgangspunkt at vi er imot enhver maktkonsentrasjon. Vi støtter ethvert bidrag til konkurranse. Men det er et bidrag til å tåkelegge denne debatten, som bl.a. Bondelaget er i ferd med å gjøre, når man heller lar dette bli en debatt om en av aktørene innenfor dagligvarekjeden istedenfor en debatt om hvordan priser og mekanismer i landbruket og i dagligvaresammenheng fungerer. 




Vi har hatt en beinhard konkurranse innenfor dagligvarebransjen, som har bidratt til å stabilisere og dempe priser. Vi har eksempler på at priser er like over hele landet. Vi må ikke bare se ulempene. Men forutsetningen må være at vi også ser på produksjons- og leverandørledd, som i dag er dominert av samvirkebevegelsen, som preges av markedsregulering, og som ikke er vurdert på samme vis som vi ser at siste leddet er utsatt for.




Mitt poeng er at skal vi ha en slik priskontroll som jeg håper kommer, må denne settes i verk snarest mulig. Og undersøkelsen som jeg nevnte, må ikke ta høyde for bare det kommende landbruksoppgjør. Nei, skal denne undersøkelsen ha noen verdi som kommer forbrukeren til gode, må den også på plass i forbindelse med den kommende landbruksmelding, som jeg håper vi får til behandling i Stortinget våren 1999. Den bør ikke utsettes noe mer enn det er gjort allerede.




