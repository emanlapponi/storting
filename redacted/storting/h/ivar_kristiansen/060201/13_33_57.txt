 Jeg takker statsråden for svaret hvor
han relativt usminket deler de konklusjonene som kommer frem i rapporten.

I dag har vi på dette området
et slags Forskjells-Norge, i og med at det er bare én
av de fem stasjonene som har tilstedevakt. Vi har en serie med utredninger
og rapporter som bekrefter TØIs konklusjoner. Jeg vil også henvise
til at Helse- og omsorgsdepartementet for 51 uker siden fikk fremlagt
en rapport fra de regionale helseforetakene
som på mange måter konkluderte lignende, og slo
fast at som første prioritet i deres
konklusjon er først og fremst tilstedevakt på basene
i Bodø og Banak i og med at en ikke
har reserveløsninger der som i resten av landet.

Hva betyr det at statsråden vil jobbe
hardt for å få på plass en forbedret
beredskap?

