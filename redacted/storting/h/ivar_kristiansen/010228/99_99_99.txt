  Jeg har tillatt meg å fremme følgende
spørsmål til finansministeren:

«Bøker er i dag unntatt for
merverdiavgift. I forbindelse med utvidelsen av merverdiavgiften
fra 1. juli vil imidlertid bøker distribuert og solgt over
Internett, såkalte e-bøker, bli ilagt moms. Bøker
trykt på papir vil fortsatt være unntatt for momsplikt.
Resultatet er at e-bøker får en konkurranseulempe
sammenlignet med trykte bøker.

Vil statsråden sørge for
like konkurranseforhold ved å frita salg av e-bøker
for merverdiavgift?» 

  Jeg synes det er en beklagelig tilnærmingsmåte
finansministeren velger å ha til mitt spørsmål.

Jeg kan ikke skjønne annet enn at
man her velger å bryte med alle prinsipper som Stortinget
har når det gjelder retningslinjer og vedtak hva angår
det å skulle ha som vernet prinsipp at litteraturen skal
være fritatt for merverdiavgift i Norge. Det er det ene.
Det andre er at man har slått fast at man i Norge skal
gjøre hva man kan for å legge forholdene til rette
for økt bruk av og økte muligheter for elektronisk
handel. Da kan jeg ikke forstå – med henvisning
til at finansministeren selv viser til forskrifter for moms på bøker
fra 1969 – at man ikke begriper at man har kommet 30 år
lenger fram i tiden, og at det i dag nærmest må være
umulig å skille trykte ord. Poenget er å få dette
distribuert, og at man stimulerer til bruk av litteratur. Da kan
man ikke skille så radikalt mellom det trykte og utrykte
ord.

  Jeg må bare gjenta at jeg er særdeles
skuffet over finansministerens svar, og må bare si at det
står i grell kontrast til hva det norske storting for det
første har vedtatt tidligere hva angår muligheten
til å stimulere litteraturen – og i særdeleshet
norsk litteratur, som skal være lett tilgjengelig for det
norske folk. Her  gir man altså et prispåslag
for såkalte e-bøker, som selvfølgelig
vil falle ut i disfavør i forhold til de trykte bøkene
når det gjelder mulighet til produksjon og distribusjon. 

Det andre er at når vi har en regjering
som startet med å henvise til at den skulle bli en e-regjering,
i regi av Grete Knudsen, så må jo dette etter
hvert bli nokså meningsløst. Da er min anmodning
til finansministeren at han må ta dette opp til ny vurdering.
Hvilke forlag i Norge er det som kan tenke seg å satse
på å utvikle og stimulere bibliotek, skoler og
institusjoner til bruk av såkalt   e-litteratur, med den
holdning som den nåværende regjering har til dette
spørsmålet?

