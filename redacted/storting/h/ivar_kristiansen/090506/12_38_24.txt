 Jeg takker statsråden for svaret, men det var oppriktig talt ikke NVEs
                     saksbehandlingskapasitet jeg stilte spørsmål om. Her har altså en sak ligget
                     til behandling i departementet i årevis, og det statsråden faktisk svarer i
                     dag, er at jo, statsråden vil, men får det ikke til – departementet vil. Og da
                     er det gjerne slik at det er Miljøverndepartementet som ikke vil. 

I denne saken og av hensyn til de målsettinger vi har satt for fornybar energi
                     i Norge, og særlig vindkraft, må det jo snart gå opp et lys for dagens
                     regjering, og man må ta noen beslutninger hvis man skal få til utvikling på
                     dette området. Hittil har det vært nei til Austevoll, og på Sleneset i Lurøy
                     kan vi komme i den situasjon at initiativtakerne er i ferd med å gi opp. 

Kan Andøy kommune, initiativtakere og investorer nå forvente seg et svar –
                     helst innen 15. mai av hensyn til Enovas søknadsfrist – eller blir det en ny
                     årlig ørkenvandring? 

