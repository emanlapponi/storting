 Jeg takker utenriksministeren for svaret, som bar sterkt preg av at
han har søkt hjelp i et annet departement. Det skal man ha stor respekt
for, men jeg tror det er en veldig teknokratisk tilnærming til et
problem som utvikler seg. 

I nord har man altså et tiltak som
beviselig fungerer, som er blant de aller beste innenfor Regjeringens nordområdesatsing,
og som Regjeringen selv legger vekt på og nevner som et vellykket
tiltak. Hvorfor vil man ha en politikk som bidrar til å sage over
en av de få grønne grenene vi har - og som er et godt eksempel
på nordområdesatsingen? 

Mitt spørsmål må
da bli: Vil utenriksministeren - etter at han kanskje har tenkt seg litt
om - sørge for å ta bort Russland-kvoten fra den kvoten på
1 100 som han selv viste til? 

