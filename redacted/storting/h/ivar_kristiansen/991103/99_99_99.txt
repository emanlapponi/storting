  Jeg tillater meg å stille følgende
spørsmål til nærings- og handelsministeren:

«Hva er statsrådens prinsipielle
holdning til at det offentlige engasjerer seg i og subsidierer virksomhet
som er i direkte konkurranse med tilsvarende privat næringsvirksomhet
når dette skjer på områder som tradisjonelt
er ivaretatt av det private næringsliv, og vil statsråden
som et ledd i Regjeringens næringspolitikk sikre at så ikke skjer?»

  Jeg takker statsråden for svaret. 

La meg bare innledningsvis få lov å si
at jeg er glad for at vi i det minste har EØS-avtalen på plass,
som kan være en vaktbikkje, ikke minst overfor offentlig
virksomhet. Jeg setter for så vidt også pris på et
relativt offensivt svar fra statsråden, for her har vi
fortsatt mange gråsoner som det ikke er ryddet opp i. 

Vi har sett at i den tilbakelagte valgkampen
har Kommuneforbundet inngått avtale med politiske partier
som gjør at en konserverer dagens modell på altfor
mange områder. Det er et sterkt behov for at også det
offentlige nå iverksetter aktivitet og ivaretar sine kjerneområder
på samme måte som vi i dag ser at de store norske
konsern og næringslivet er nødt til å gjøre,
hvis de skal overleve i framtiden. Da er det ikke tilfredsstillende
at man i det offentlige fortsatt ønsker å konservere
dagens virksomhet videre, og vi ser at man ikke er aktive når
det gjelder å oppjustere eksempelvis Konkurransetilsynets
rolle.

  Jeg er sikker på at statsråden sitter
med en lang liste med eksempler på virksomhet som drives
av det offentlige, men som egentlig kun burde vært forbeholdt
privat drift. Vi skal i gang med boligbygging på Fornebu
der staten skal være en aktiv deltaker, og i kommunene
har vi kinodrift og gartneridrift. Jeg har selv fått svar
fra administrasjonsministeren om at man ikke vil rydde opp i en
spesiell situasjon i Vefsn, der kommunen driver eget helsestudio
i direkte konkurranse med en privat aktør, noe som er med
på å true driften for den private virksomheten
som økonomisk må drive fullt og helt selv og stå på egne
bein. 

Jeg takker statsråden for svaret,
som jeg synes var offensivt. Jeg ber statsråden bekrefte
at han nå vil ta initiativ til å få klarere
grenser på plass på dette området, for
her er det mange tusen mennesker i sving, og det er milliarder av
kroner i omløp i offentlig virksomhet i Norge som kan forvaltes
og drives på en bedre og mer effektiv måte.

