 Nå vil jo fiskeriministeren om kort tid presentere en stortingsmelding om marin verdiskaping, som vil få behørig behandling her i Stortinget. Jeg synes fungerende saksordfører på en behørig måte har kommentert det som er en, relativt sett, unison behandling av det Dokument nr. 8-forslaget som står på agendaen her i dag.




Men jeg vil advare mot at vi nå, som vi har sett betydelige tendenser til, skal koble de spørsmålene vi har, og de utfordringene som Finnmark står overfor – ikke minst i fiskerinæringen, og i spesiell grad i fiskeindustrien – til den gryende og kommende valgkamp.




Det var representanten Schjøtt-Pedersen som fikk meg til å ta ordet. Jeg tror man ikke skal felle noen forhåndsdom over det forholdet at Stortinget har bevilget 75 mill. kr til omstillingstiltak. Så bør det kanskje ikke overraske noen at representanten Schjøtt-Pedersen synes at dette er for lite, og at man kunne ha brukt pengene annerledes enn det som Finnmark Arbeiderparti fremmer som forslag. Men jeg synes ikke man skal felle en dom over det utvalg som er nedsatt i Finnmark – et meget tungt, og representativt, sammensatt utvalg, med NHO-ledelse, Innovasjon Norge, SIVA og fylkeskommunen – hvor man nå jobber på høytrykk for å få på plass konstruktive forslag som etter hvert kommer inn til kommunalministeren for videre vurdering og sluttbehandling.




Bare helt til slutt: Hvis dette skal bli en del av den store, tunge valgkampen, vil vi være i stand til å sitere både det ene og det andre av det som er sagt gjennom faksimiler, uttalelser osv. Vi behøver ikke gå lenger tilbake enn til 2001. Mange av oss husker såpass langt tilbake i tid, hvordan finnmarkinger da var særdeles skuffet, som det kom frem av avisen Nordlys og Finnmark Dagblad på den tid. Men la ikke dette bli en verbal konkurranse, og la det ikke bare bli et spørsmål om fordeling av penger til konstruktive tiltak slik at det blir valgkampen og kampen om stemmer som skal få anskueliggjøre det forhold at fiskeindustrien med overkapasitet, markedstilpasningsvansker osv. har problemer.




Inge Lønning hadde her gjeninntatt presidentplassen.




