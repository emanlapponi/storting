  Statsrådens svar gjør jo ikke saken noe bedre. Det er greit å vri seg unna ansvaret for Petroleumstilsynets manglende etablering i Harstad. Statsråden har også godkjent at statens eget selskap, StatoilHydro, skal administrere sin utvikling i nord, i Barentsområdet, ikke fra Nord-Norge, men fra Trøndelag.


På område etter område ser vi at man ikke følger med i det som er behovet for å utvikle også myndighetsoppgaver i takt med utviklingen av den økte aktiviteten på sokkelen i nord. Det er svært viktig at statsråden har en offensiv tilnærming i disse spørsmålene, når vi ser at oljeproduksjonen i Norge går dramatisk ned. I løpet av fem år er den halvert fra årtusenskiftet. Man må sørge for at man har legalitet og aksept fra de områdene som etter hvert blir berørt. Det må dagens regjering i virkeligheten ta inn over seg, ha en aktiv politikk for og tilnærming til.


