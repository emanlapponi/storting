 Mitt spørsmål vil være om statsråden – som tidligere landbruksminister og som fagmann på området – nå tar et personlig ansvar for å sjekke konklusjonene fra morgendagens møte som fylkesmannen i Nordland har innkalt til. Jeg vil ha en bekreftelse på dette, for hvis ikke, får man fra Regjeringens hold ta ansvar for at tusenvis av dyr meies ned på Nordlandsbanen, noe som har utviklet seg til Europas største nærmest organiserte dyretragedie. Jeg vil minne statsråden om at reindriftsnæringen var på plass på Saltfjellet lenge, lenge før planer om nasjonalpark var tiltenkt, og lenge før jernbanen kom på plass. Her handler det om at noen må ta ansvar, at ikke særinteresser får lov til å komme på bekostning av en næring som lider nå. De som driver med reindriftsnæring, lider tap, ikke bare i form av dyr, men økonomiske tap og andre tap som nå krever politisk handling og ikke at man bruker et kelnerspråk: Dette er ikke mitt bord, det er en annens bord.


