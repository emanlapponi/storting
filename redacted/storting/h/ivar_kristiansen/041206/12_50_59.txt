 Jeg takker for den debatten som har funnet sted rundt temaet konkurranse i norsk luftfart.




Bare et par kommentarer til særlig Arbeiderpartiets og Senterpartiets innlegg: Jeg registrerer en tilsynelatende mangel på glede over de resultatene man har klart å oppnå på dette området – en prisreduksjon på flybilletter på mer enn 40 pst. i gjennomsnitt i løpet av en toårsperiode – og den manglende entusiasmen over å skulle prøve å holde ved like det man har oppnådd, slik at man unngår å falle tilbake til det systemet som man hadde om ikke i gamle dager, så før Samarbeidsregjeringen tiltrådte.




Man viser på nytt en slags – skal jeg si – grenseløs bekymring for flyselskapet SAS’ og bonuspassasjerenes fremtidige ve og vel. Jeg kan ikke bidra til noe annet enn å oppfordre Stortinget til å ha en minst like stor bekymring for norske flypassasjerer. Så får heller SAS klare seg i konkurransen ut fra samme vilkår som alle andre aktører. Bonuspassasjerenes ve og vel får komme i andre omgang i forhold til vårt store ønske om å ha flybillettpriser som gjør det mulig for folk flest å reise med fly i det ganske land.




Jeg synes på mange måter det var betryggende å høre Arbeiderpartiets representant Starrfelt, som ganske usminket slo fast at Arbeiderpartiet ikke grep inn når det gjaldt fjerning av det som hun kalte en luksusavgift – avgiften har dog et annet navn, men det var ikke noe dårlig navn på den – og at de heller ikke grep inn overfor anvendelse og opptjening av bonuspoeng innenlands.




Jeg er glad for å høre representanten fra SV, Geir-Ketil Hansen, som gav uttrykk for glede over at konkurransesituasjonen har bidratt til å sikre lavere flybillettpriser. Derimot var det på mange måter forutsigbart å registrere Senterpartiets Enoksens forsøk i tilløpet på å ta del i æren for lavere flybillettpriser, for så å bruke resten av sitt innlegg til å kritisere de tiltak som har vært gjennomført for å få flybillettprisene nedover.




Jeg tror ikke det tjener denne debatten å dra inn begrep som «sikkerhet» og Avinor. Det at Avinor er i stand til å drive billigere, kommer til sjuende og sist norske flypassasjerer til gode. Vi har standarder for flysikkerhet og standarder for oppfølging og kontroll innenfor dette feltet. Det tjener neppe debatten noe særlig at Norwegian skal føle dårlig samvittighet for at den føres opp på agendaen.




