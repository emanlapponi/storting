 : Jeg takker statsråden for et svært overbevisende og meget tilfredsstillende svar.




De tiltak som statsråden refererer i sitt svar, føler jeg er en svært tilfredsstillende oppfølging av en konkurransesituasjon, som ikke på noe slags vis må ende opp slik som det var i gamle dager, da vi hadde én luke og én aktør å henvende oss til, enten det var opp flytrappen eller i billettluken.




Vi så, da Color Air så dagens lys, at prisutviklingen for flybilletter fulgte konsumprisindeksens utvikling. Vi så at da SAS Braathens ble alene, steg flyprisene med 40 pst. på to år, mens den reelle prisøkningen var på 5 pst. Vi så at frem til mars 2002, altså tre år etter at Color Air gikk inn, hadde flybillettprisene økt med over 50 pst., mens den generelle prisstigningen lå på noe over 10 pst. I ettertid har vi sett at fra mai 2002 til i mai 2004 har de samme flybillettprisene blitt redusert med 40 pst. Jeg har sjelden sett maken til overveldende dokumentasjon på at konkurranse i et marked fungerer. Det er denne konkurransen vi må gjøre alt som står i vår makt, for å ta vare på. Vi må for alt i verden ikke bevege oss et steg tilbake, til slik det var i gamle dager, hvor noen rendyrket den ene aktøren og noen syntes det var gjevt å beskatte flyreiser. Det gjorde at det å reise med fly ble en høykostnadsfaktor, som ikke ble sett på som et nødvendig virkemiddel for å betjene norsk næringsliv, for å betjene Distrikts-Norge og for å gi handel og næringsliv økte muligheter. Derfor er jeg svært glad for at statsråden gir den marsjordren som han faktisk har gitt nå i dagens svar, både til sitt eget departement og, ikke minst, til Konkurransetilsynet. For vi har ikke så mye tid å miste, føler jeg, hvis noen av de påstander som fremmes om konkurransesituasjonen, er i nærheten av å være rette.




Jeg er sikker på at det er ingen av landets flypassasjerer, og heller ikke noen av aktørene i Distrikts-Norge, som på noe slags vis drømmer seg tilbake til gamle dager, da man virkelig måtte gjøre et grovt innhogg i lommeboka for å ha råd til å reise med fly.




