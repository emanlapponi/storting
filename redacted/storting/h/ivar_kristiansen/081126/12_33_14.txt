 Igjen er svaret preget av at man forsvarer direktoratets opptreden og det forhold at man har sponset et program med 300 000 kr. Man kan mene hva man vil om programmet, det er jeg for så vidt enig i, og de problemstillingene som tas opp, er på mange måter svært relevante. Men det er fullstendig ubalansert. Jeg går ut fra at også statsråden mener at et hvilket som helst direktorat ikke kan opptre på denne måten, i alle fall mener næringen og kystens aktører det. Når de ikke slipper til i en så ubalansert situasjon som programmet anskueliggjør, bør det ryddes opp politisk slik at dette ikke skaper presedens for andre som måtte ha lyst til å opptre som politisk aktør. Det er definitivt klart at Direktoratet for naturforvaltning kjente det hele og fulle innholdet i programmet før det ble sendt.


