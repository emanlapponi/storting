 Jeg takker statsråden for svaret. 

Dette var et enkeltstående eksempel. Det kunne ha vært vist til nokså mange andre
              eksempler på den situasjonen dagens norske forsvar er i. Jeg slutter meg til det som
              statsråden sier om at sikkerhetssituasjonen er krevende, og den skulle dermed tilsi
              økt satsing, økt styrking, på begrepet «øving og trening». 

Gårsdagens budsjetthøring om Forsvarsdepartementets budsjett avslørte imidlertid den
              situasjonen vi er i. Eksempelvis har Ingeniørbataljonen en tredjedel av de ressursene
              den trenger for å oppfylle vedtatte utdanningsmål. Vi fikk høre om artillerister som
              gjennom de to ukene sist vinter var på den store NATO-øvelsen «Cold Response», og som
              ikke fikk skyte et eneste skarpt skudd. De ladet med luft, som de sa. 

Viser ikke det generelt lavere aktivitetsnivået innenfor øving at de styrkene som
              skal ut i skarpe oppdrag, er dårlig rustet for situasjonen? 

