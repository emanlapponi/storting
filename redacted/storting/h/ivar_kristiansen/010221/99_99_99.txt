  Jeg tillater meg å stille følgende
spørsmål til olje- og energiministeren:

«Offshoreaktiviteten utenfor Nordlandskysten
er sterkt økende. Hittil er de lokale ringvirkninger av
aktiviteten svært små. BP sier i en redegjørelse
i forbindelse med Skarvfeltet at de trolig etablerer et eget driftssenter for
Midt-Norge og Nordland uten at Nordland vurderes som lokaliseringssted.
Dette skaper sterke negative reaksjoner i Nordland.

Er statsråden fornøyd med
de ringvirkninger som aktiviteten hittil har gitt Nordland, og hva
vil han gjøre for at Nordland kan utredes som driftssenterlokaliseringssted?» 

  Jeg takker statsråden for svaret. 

Jeg oppfattet statsråden slik at han
henviste til at BP vil vurdere å utrede Nordland. Og det
skulle sannelig bare mangle, når vi ser at dette er et
område av landet som nå fremover sannsynligvis
vil komme til å være den regionen som i løpet
av få år vil ha den største aktivitet
i og rundt seg. Når man engang er kommet så langt
mot nord, og når man nå denne gangen også har
den geografiske nærhet som skulle tilsi at sikkerhet og
kostnad dermed skulle være på plass, må det
da kunne være et minimum at man sørger for at
de regionale sentra som ligger i nærheten, blir utredet.

Da er mitt oppfølgingsspørsmål
til statsråden: Vil han sørge for å legge
en form for press på BP og sørge for å følge
opp den aktivitet som BP nå forestår, og som vi
har sett at eksempelvis statens eget selskap, Statoil, ikke har tatt
initiativ til?

  Jeg takker igjen statsråden for svaret.
Det er gledelig å registrere at vi har samme innfallsvinkel
til utfordringen utenfor Helgelandskysten og i Nordland totalt sett.

Som statsråden sikkert er klar over,
er man nokså fast etablert i miljøet rundt spesielt
basefunksjonene, og det ser det ut til å være
svært vanskelig å løse opp i. Kan vi regne
med at statsråden i den forestående periode vil være
en pådriver for at Nordlandsmiljøet utredes på de tunge
bitene? Vi har sett at utviklingen på basen i Brønnøysund
og i Sandnessjøen nok er positiv, men det er for lommerusk å regne
i den totale sammenhengen, og det er ikke en utvikling som man i
hvert fall fra Nordlandskystens side kan si seg fornøyd
med – når vi ser den tunge aktiviteten som man
er i gang med – hvor geografisk nærhet til leting
og produksjon må fremstå som en klar, klar fordel.

