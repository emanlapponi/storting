 Jeg ble litt overrasket over det siste innlegget fra representanten Hedstrøm. Jeg tror han snakket mer om en sak vi ikke har fått til Stortinget. Han drog noen konklusjoner når det gjelder tilbud på bredbåndssektoren og konkurransen som langt fra er dekkende for det bildet vi ser, og den situasjonen som vi faktisk har, innenfor utviklingen på dette området.




Men når vi ser på dette spørsmålet om kapitalforhøyelse i BaneTele, som denne saken faktisk handler om, vil det Stortinget gjør i dag, på mange måter være med på å pynte bruden for den videre ferden som BaneTele skal ut på. Og jeg tror at ikke minst BaneTele og utviklingen innenfor hele bredbåndsområdet i Norge vil være svært godt tjent med at man tar den tid som må til for at konkurransen i dette markedet kan være så optimal som mulig. Det er ingen grunn til å forhaste seg på dette området, for det vil på mange måter være å gjøre bredbåndssektoren en bjørnetjeneste og ikke minst føre til at vi får mindre igjen for pengene, når vi nå snakker om den pris som til syvende og sist skal bli satt på BaneTele.




