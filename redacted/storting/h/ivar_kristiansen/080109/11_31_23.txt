  Jeg tror kanskje det vil være fornuftig, når man ser fremover, å foreta en grundig gjennomgang av dette forvaltningsregimet, for resultatet er, i tråd med statsrådens svar, at mange velger å hoppe av. Det tar for lang tid med saksbehandling, søkere får ikke svar, osv., og det gir ikke den effekt, energigevinst, som vi alle sammen ønsker her fra denne sal. Samtidig har jeg lyst til bare å peke på at det i Soria Moria-erklæringen henvises til at man ønsker å innføre en vrakpant på oljekjeler som byttes inn i kjeler som er basert på fornybar varme. Også på dette området kom det i hvert fall før jul frem opplysninger om at denne ordningen ennå ikke er på plass. Det illustrerer bare at det på hele dette fornybarområdet er all grunn til å ta en gjennomgang av saksbehandlingstiden og den oppfølgingen som de titusener av søkere føler de får fra statens eget apparat.

