 Jeg tillater meg å stille følgende
spørsmål til miljøvernministeren:

«Det britiske miljødirektoratet
har på høring forslag til ny utslippstillatelse
av radioaktive stoffer fra Sellafield-anlegget, hvor de svært
høye grensene på radioaktivt utslipp
foreslås opprettholdt helt frem til
2006. Utslipp fra Sellafield-anlegget på et slikt
nivå vil gi ubotelig skadevirkning
på fisk, skalldyr, oppdrettsnæring
og havmiljøet for øvrig langs norskekysten.

På hvilken måte protesterer
Regjeringen mot disse ødeleggende utslipp overfor sine
britiske kolleger?»

 Jeg takker for svaret.

Det går helt tydelig fram at det er
ingen verdens ting som tyder på at britiske myndigheter
akter å gjennomføre noe annet enn det de tar sikte
på, nemlig å forholde seg til dagens utslippsnivå helt
fram til 2006.

Det er ingen ting som forurenser og ødelegger
mer langs norskekysten enn det radioaktive stoffet technetium sammenlignet
med annen forurensning, for det har en irreversibel effekt.
Og når vi ser at skadevirkningene langs norskekysten bare
de siste ti årene er firedoblet, så ser vi hvor
dette går. Bare for å halvere nedbrytningstiden
av stoffet technetium går det altså mer enn 200 000 år.
Det er som kjent relativt lang tid.

Det er en for passiv holdning til disse spørsmålene. Det
holder ikke etter min oppfatning med henvendelser til ambassaden
og den tosidige kontakt man har hatt hittil. Man har ikke oppnådd
noen form for resultater etter min oppfatning.

 For norsk næringsvirksomhet langs
kysten, for marin sektor, er den utvikling vi ser på dette
området, fatal. Jeg er sikker på at nåværende
miljøvernminister husker daværende miljøvernminister
Thorbjørn Berntsens karakteristikker av sin britiske kollega godt – ti år
tilbake i tid. Da brukte han meget sterke adjektiv. Nå er
skadevirkningene og nivået på utslippene – irreversible
sådan – blitt fire ganger større. Når
vi husker hva Thorbjørn Berntsen kalte sin kollega i Storbritannia for
flere år tilbake, og med de ødeleggende virkningene utslippene
fra Sellafield har hatt så langt, og utslippene skal være
på dagens nivå til 2006, hva mener dagens miljøvernminister
vil være den dekkende og rette karakteristikken
av hennes britiske kolleger?

