  Jeg tillater meg å stille følgende
spørsmål til forsvarsministeren:

«Av blant annet økonomiske årsaker
har Luftforsvaret flere fly ute av operativ tjeneste. De seks Orion-flyene fra
333-skvadronen på Andøya er satt på bakken,
og bare et par av Kystvaktens helikoptre er flyvedyktige.

Hvilke snarlige tiltak vil statsråden
gjennomføre for å ivareta redningsberedskap, fiskerioppsyn
og krav til overvåking av militær og sivil trafikk
i de enorme havområder som Norge forvalter?»

  Det er en frustrerende situasjon – som
også statsråden gav uttrykk for i sitt svar. 

Den styrke og kapasitet som vi ønsker å ha
tilgjengelig, står i nokså grell kontrast til
de oppgaver vi har pålagt oss selv innenfor de enorme havområdene
vi har, og som vi på mange sektorer skal betjene og holde
overvåkning over. Jeg har lyst til å gi uttrykk
for at det er en nokså frustrerende situasjon for dem som
er opptatt av disse forholdene, og som er satt til å utføre
oppgaver de er pålagt.

Når vi også ser at det foreligger
planer om å fase ut to av de seks Orion-flyene i 333-skvadronen
på Andøya, vil det i seg selv bety at tilgjengeligheten
til denne skvadronens oppgaver via Orion-flåten blir redusert
med 50 pst. 

Vil statsråden sørge for
at nivået på antall Orion-fly og tilgjengelighet
til de oppgaver de er satt til å utføre, ikke
reduseres ytterligere?

