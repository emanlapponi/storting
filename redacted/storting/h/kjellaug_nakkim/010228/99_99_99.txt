 Jeg skal stille følgende spørsmål
til finansministeren:

«Når merverdiavgift på tjenester
innføres fra 1. juli, må 60 000 nye virksomheter
sende inn momsoppgave annenhver måned. Særlig
for enkeltmannsforetak legger dette beslag på uforholdsmessig
mye tid og ressurser. Landbruket har allerede en ordning som gjør
det mulig å sende inn momsoppgaven på slutten
av året sammen med årsregnskapet. Næringsdrivende
i landbruket spares dermed for unødig byråkrati. 

Vil statsråden sørge for
at enkeltmannsforetak kan få en lignende ordning?» 

  Jeg registrerer at finansministeren viser
positiv vilje til å kunne gjøre noe med regelverket,
men at han ikke vil gi noen løfter eller si noe om det
nå – og slett ikke gå inn på den
ordningen som landbruket har fått. 

Arbeids- og administrasjonsministeren har gjentatte ganger
stått her på talerstolen og sagt at man må forenkle regelverket
for at man skal få folk ut, de ikke skal bli sittende inne
på kontorene. Jeg ser at finansministeren også er
på vei til å tenke den tanken, og mitt spørsmål
blir da: Hvorfor kan man ikke prøve å få dette
til på et tidspunkt når man kan iverksette ordningen – ikke
at man først iverksetter ordningen og så prøver å forenkle
reglene? Det vet vi er veldig vanskelig, så jeg håper
at finansministeren ville prøve å ta et tak nå og
ikke utsette dette i tid. 

  Jeg synes det er positivt at finansministeren
viser så stor vilje, men jeg hadde ønsket at han
kunne uttrykt enda større vilje, slik at man kunne få gjort
dette med virkning fra 1. juli eller fra den første innsendte
oppgaven, så vi visste hva vi hadde å holde oss til. 

Nå ser vi at selve regelverket etter
behandlingen i Stortinget kommer til å bli ganske komplisert
for en god del av disse som kommer inn under regelverket, både innen
idrett og i hotellnæringen, men også bilutleiebedrifter,
som jo har tre regelverk å forholde seg til i løpet av
2001. Hvis man ikke klarer dette, vil jeg si at da har man innført
momsreformen for tidlig. Dette bør kunne gå hånd
i hånd. Når man innfører den nye momsreformen, bør
man også kunne få det forenklede regelverk. Jeg
håper at finansministeren legger seg i selen, slik at dette kan
bli i orden til 1. juli.

