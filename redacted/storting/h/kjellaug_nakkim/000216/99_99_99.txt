 Jeg stiller følgende spørsmål til
finansministeren:

«Norske statsborgere boende i Norge,
men med arbeid i Sverige, såkalte grensependlere, må betale
forskuddsskatt istedenfor å bli trukket for skatt på vanlig måte.
Dette er et økonomisk problem for mange. 

Vil statsråden medvirke til at dette
problemet løses enten ved midlertidige tiltak eller ved
en endring av skattebetalingsloven kapitel III § 13 nr.
1?»

  Jeg takker finansministeren for svaret. Det
ser ut til at finansministeren for så vidt har forstått
problemet. 

Nå er det slik at det i Halden kommune
er ca. 200 som jobber på svensk side, på Svinesund,
og de aller fleste av disse er lavtlønte. Forskuddsbetaling
er spesielt hardt for dem, spesielt gjelder det mai-innbetalingen,
fordi de da bare har fått én lønn å forholde
seg til. 

Tidligere har disse hatt en avtale med kemneren
om at det av bruttolønnen overført til Kreditkassen
i Halden automatisk har blitt trukket en skatt som er
sendt kemneren. Dette har pågått i en fire–fem års
tid, mens man nå viser til at lovverket ikke hjemler denne
ordningen. 

Og det er den ordningen jeg vil stille finansministeren spørsmål
om: Er det ikke mulig å gi tillatelse til – for
det er ikke betalingsviljen det står på – å betale
skatten fortløpende? Og vil finansministeren kunne godkjenne
en ordning hvor det inngås en avtale mellom kemneren, banken
og lønnstakeren om at man automatisk trekker skatten fra
lønnen som blir ført inn i banken? 

