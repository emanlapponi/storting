  Jeg vil stille følgende spørsmål
til barne- og familieministeren:

«Det blir nå mer vanlig at
fedre har den daglige omsorgen og foreldreansvaret for barn. Daglig
omsorg for barn lar seg vanskelig forene med å være
aleneforeldre og samtidig gjennomføre militærtjeneste.
Lov om verneplikt tar ikke slike hensyn. Klarer ikke vernepliktige å finne
passende omsorgstilbud, blir det en sak for barnevernet.

Finner statsråden det rimelig at lov
om verneplikt veier tyngre enn hensynet til barnet?»

  Jeg takker statsråden for svaret,
selv om det ikke var et svar på spørsmålet
mitt, for jeg spør om hun mener at lov om verneplikt skal
veie tyngre enn hensynet til barnet. 

Jeg er også klar over at Forsvaret
har satt opp retningslinjer for hvordan man skal behandle dette,
men det er bare det at det er veldig forskjellig praksis med hensyn til
hvordan dette blir behandlet. Nå gjelder dette en veldig
liten gruppe, så man kan si at det er kanskje en av grunnene
til at man ikke har gått så dypt inn i spørsmålet. Det
som er det store problemet, er ikke så mye førstegangstjenesten,
men repetisjonsøvelsene. Her har det vært veldig
tilfeldig hvordan man har gjort det. Grunnen til at jeg ikke stilte
spørsmålet til forsvarsministeren, men til barne-
og familieministeren, er dette med hensynet til barnet. Synes hun
at hensynet til barnet bør ha forrang? 

   Jeg vil få stille følgende spørsmål
til barne- og familieministeren:

«Fars rett til fødselspenger
er i dag avhengig av om mor har jobbet eller ikke under svangerskapet.
Det er bebudet at fars rettigheter nå vil bli bedret ved
en lovendring. Det har vært et økonomisk problem
for far å ta permisjon når mor ikke har vært
i arbeid og ikke selv kan ivareta omsorgen for barnet.

Er statsråden enig i at ovennevnte
forhold bør gi far rett til fødselspenger, og
at dette blir tatt hensyn til i lovendringen?»

  Jeg takker statsråden for svaret.

Jeg er glad for at hun nå også tar
med de tilfellene hvor far er i jobb, men hvor han likevel kan komme
inn under den nye loven om opptjente egne rettigheter i tilfeller
der mor er syk, hvor hun eventuelt er ufør, og hvor det
er erklært at hun ikke kan ta omsorgen for barnet
alene.

Jeg regner med, etter det svaret jeg fikk fra
statsråden, at dette vil bli behørig behandlet
i lovendringsforslaget, og at vi vil komme tilbake til det når
denne proposisjonen foreligger i Stortinget.





                

