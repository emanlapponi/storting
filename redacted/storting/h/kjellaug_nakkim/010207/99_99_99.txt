  Jeg vil stille følgende spørsmål
til finansministeren:

«Fra 1. juli 2001 vil borettslag som
er tilknyttet boligbyggelag, bli fritatt for merverdiavgift på forvaltningstjenester.
Fra samme dato blir frittstående borettslag og eierseksjonssameier
pålagt å betale 24 pst. moms på samme
tjenester. 

Synes statsråden det er bra med en
slik forskjellsbehandling?»

  Jeg må si at finansministeren overhodet
ikke svarte på spørsmålet mitt. Jeg har
grunn til å spørre om han tror at jeg er en komplett
idiot, for det han leste opp nå, var det som stod i proposisjonen
om momsreformen. Den har jeg lest. Det jeg spurte om, er: Synes
statsråden det er bra med en slik forskjellsbehandling?
Det sies også i proposisjonen at man skal gjøre
færrest mulig unntak for moms på tjenester. Her
går man bort og gjør unntak uten å ha
noen spesiell begrunnelse. Hvorfor behandler man ikke borettslag
tilknyttet boligbyggelag likt med selvstendige borettslag?

