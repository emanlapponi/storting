Siden samferdselskomiteens medlemmer er ute på reise, er det andre som må overta i interpellasjonsdebatten.




Man kan aldri gardere seg 100 pst. mot at ulykker kan skje – på vei som på jernbane, på sjøen som i luften. Men det er mulig å minimalisere mulighetene for at ulykkene skjer langt mer enn vi har gjort fram til i dag. Behovet for å sette søkelyset på trafikksikkerheten er stort, og vil fortsatt være det. Vi vil ikke akseptere alle de bilulykkene som skjer på vei, og at man har liten oppmerksomhet rettet mot det. Men man må også se på trafikkbildet på veiene. Det er mange steder meget uryddig og til dels forvirrende for bilistene. På en vanlig riksvei, sågar på veiene med europaveistatus, ferdes digre vogntog, skolebusser, turistbusser, gående med barnevogner, folk som lufter hunder, bilister som ikke er vant til å ha campingvogner på slep, syklister, motorsyklister med gassen i bunn – så det er ikke rart at det skjer ulykker. 




Høyre har flere ganger påpekt det økende misforholdet som er mellom utført trafikkarbeid og statlige bevilgninger. Og det er en sammenheng mellom ulykker og veistandard og det å separere veitrafikk. Det er den nye E6-en, som går fra Østfolds grense gjennom Akershus, et godt bevis på. Siden den veien ble åpnet, har det ikke skjedd en eneste alvorlig ulykke der. Trafikken er separert, og det er atskilte veibaner, og det er nok et bevis på at med god veistandard vil man kunne unngå trafikkulykker.




Overvåking fra politipatruljene gikk Høyre i bresjen for og bevilget ekstra midler til i revidert nasjonalbudsjett i fjor. Det samme vil vi gjøre i år. Det er viktig at politiet er ute på veiene i de mest trafikkerte tidene, slik at man kan se at trafikken overvåkes. Nå har man de samme tragiske ulykkene på E18 på Sørlandet som man i Vestfold og på E6 i Østfold har hatt i lengre tid. Det bevilges ikke nok penger. Hvorfor tror man at østfoldingene nå går inn for bompengefinansiering? – Jo, simpelthen fordi de ikke orker flere tragiske trafikkulykker. Det må være en fallitterklæring fra Regjeringen når man ikke kan opprettholde bevilgningsnivået for perioden, slik man gikk inn for.




Man må også se nærmere på hvordan man bruker de pengene man har. Nå har vi brukt 55 mill. kr på et båtregister til ingen verdens nytte. Hva kunne vi ikke ha utrettet med de 55 mill. kr i stedet? Vi kunne f.eks. ha merket farledene langs kysten.




