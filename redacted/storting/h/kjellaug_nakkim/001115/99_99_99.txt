  Jeg vil stille følgende spørsmål
til samferdselsministeren:

«Morgenpendlertoget på Østfoldbanen
er innstilt med begrunnelsen at dette rutetilbudet ikke er lønnsomt.
Kriteriet for lønnsomhet er oppgitt til minst 90 passasjerer
i gjennomsnitt.

Har NSB i samråd med departementet
nedfelt slike lønnsomhetskriterier for alle rutetilbud,
og ligger disse til grunn for kjøp av transporttjenester
fra NSB?»

  Jeg takker statsråden for svaret. 

Det er slik at når det gjelder det
toget som er innstilt, ble det oppgitt at man ikke hadde lokførere
nå, og at man kjører buss. Men det er en del av
disse togene som blir permanent innstilt, og man oppgir at grunnen
til det er at de ikke er lønnsomme. Det kan jeg akseptere.
Men hvilke kriterier er det man legger til grunn når man
kjøper transporttjenester? For det må jo være
et forhold mellom det man kjøper, og som det er en kontrakt
med NSB om, og de tilbudene vi får. Hvordan vil statsråden
redegjøre for at vi får det tilbudet vi skal ha,
og som departementet har inngått kontrakt med NSB om for
Stortinget? Vi bruker tross alt nesten 1 milliard kr på å kjøpe
transporttjenester, og man har redusert tilbudet uten å komme
med noen erstatning. Da bør vi kunne få vite hvilke
kriterier man skal legge til grunn.

  Jeg vil få stille følgende spørsmål
til kirke-, utdannings- og forskningsministeren:

«Høgskolen i Østfold er det
høyest prioriterte investeringsprosjekt innen UH-sektoren
som ikke har fått startbevilgning. Departementet har tydeligvis
feil opplysninger om når nåværende leiekontrakter
utløper. To kontrakter utløper 21. desember 2000
og én kontrakt 30. juni 2002. I år, som i 1999,
er dette fra departementet feilaktig opplyst til 2004 og 2005. Leieavtalen,
som går ut nå, lar seg vanskelig fornye, og skolen
kan stå uten rom.

Hvordan vil statsråden forholde seg
til saken?»

  Jeg takker statsråden for svaret – tilsynelatende
et positivt svar. 

Men jeg vil gjerne spørre: Forstår
statsråden at skolen egentlig er i en fortvilet situasjon
så lenge den ikke har fått startsignal for utbyggingen,
selv om han ønsker at utbyggingen skal skje så snart
som mulig? Dette gjør det vanskelig å forhandle
med utleierne, siden man på skolen ikke med klarhet kan
si hvor lange leieavtaler man trenger. Det skaper også store
problemer for utdanningen, som nå kan bli spredd på forskjellige
steder i byen. 

Så det jeg lurer på, er:
Har feil informasjon om varigheten av nåværende
leiekontrakter hatt betydning for Regjeringens beslutning
om ikke å foreslå statsbevilgning til høgskolen
i 2001? Mener statsråden at denne feilen bør gi
grunnlag for en fornyet vurdering, og – eventuelt – på hvilket
tidspunkt er det aktuelt å vurdere byggesaken på nytt?
Dersom Høgskolen i Østfold blir nødt til å skaffe
nye, midlertidige lokaler på grunn av forsinket utbygging,
vil statsråden da sørge for at høgskolen
får den nødvendige økonomiske kompensasjon
for de merutgiftene den vil bli påført?

