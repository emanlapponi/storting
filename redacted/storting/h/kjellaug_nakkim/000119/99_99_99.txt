  Jeg tillater meg å stille følgende
spørsmål til finansministeren:

«Stortinget har vedtatt å avvikle
kassettavgiften. Ifølge Dagens Næringsliv 10.
januar 2000 ønsker rettighetsorganisasjonen Norwaco på nytt å avgiftsbelegge
tomme video- og musikkassetter, samt utvide avgiften til også å omfatte
digitale lagringsmedier og opptaksutstyr. Kulturdepartementet har
sagt seg villig til å diskutere en nyordning.

Vil statsråden tillate at det innføres
en avgift på samme område som Stortinget nettopp
har vedtatt å avvikle?»

  Jeg takker statsråden for svaret.

Jeg ser også at Norwacos innspill
gjelder i forhold til åndsverkloven og vederlagsordningen.
Det som bekymrer meg litt, er at man sier at dette skal gå til
erstatning for kassettavgiften, og man sammenlikner det med Kassettavgiftsfondet,
som jo har hatt en litt annen forutsetning.

Det som egentlig bekymret meg mest, var at
man ønsket å innføre avgift også på PC-er,
CD-brennere, DVD-spillere og mye annet. Vi har fra finanskomiteens
side strevd med at man ikke skal avgiftsbelegge slikt utstyr, fordi
man skal gjøre dette enklere og lettere. Jeg regner med
at man ikke vil innføre denne vederlagsordningen heller
før man får EU-direktivet på plass, slik
at vi kan være på lik linje med de andre europeiske
landene.

  Jeg vil stille følgende spørsmål
til finansministeren:

«Dagens inntektssystem for kommunene
motiverer ikke kommunene til å satse på å styrke
skattegrunnlaget eller på å opprettholde nivået
på skatteinnfordring og arbeidsgiverkontroll. Bakgrunnen
er at kommunene har lite igjen for å prioritere dette.
Dette gjelder først og fremst de 397 minsteinntektskommunene.
Hele landet vil tape hvis skatteinnfordringen svekkes.

Hvilke vurderinger har statsråden
gjort i denne forbindelse?»

 Jeg takker statsråden for svaret.
Det er riktig at vi har en god standard på innkrevingen
av skatter i Norge, og det er også riktig at det er   
  99 pst. som kreves inn. Men vi bør også se for
oss at 1 pst. når det gjelder inndrevet skatt, utgjør
ca. 3,5 milliarder kr, så det er ganske mye penger det
her er snakk om.

Det er også riktig at man ser en lokal
forankring som viktig, men hvor lenge kommer den høye innkrevingstakten
som man har i kommunene, til å vare? Det som skjer nå,
er at kommunene etter hvert oppdager at de tjener forferdelig lite
på å kreve inn all skatten. De ser at de tjener
mer på å redusere antallet årsverk, og
at det gir en raskere gevinst. Det er en del som har begynt å tenke
den tanken, og det er det som har fått meg til å stille
spørsmålet til statsråden, og jeg spør:
Vil han ta kontakt med innkrevingsavdelingen i Skattedirektoratet
for å kunne følge opp denne saken videre?

 Jeg skal ikke gå i disputt med statsråden
om antallet milliarder når det gjelder den ene prosenten.
Det er tydelig at det er litt forskjellige oppfatninger ute og går. 

Jeg har lyst til å illustrere dette
med et eksempel. Jeg kommer selv fra en minsteinntektskommune – ja,
Moss er blitt en minsteinntektskommune, og det er paradoksalt å tenke
på at byer som Bergen, Trondheim, Kristiansand og Drammen
er blitt minsteinntektskommuner, men slik er det blitt med det nye
inntektsoverføringssystemet. Moss hadde en tvangsinnfordring
på 17,5 mill. kr, som ble utført med noen få personer,
og det viser seg at av de tvangsinnfordringene de hadde på etterskuddsskatt,
arbeidsgiveravgift, forskuddstrekk osv., er det 60 pst. som tilfaller
staten, 27 pst. går til kommunene og ca. 15 pst. til fylkeskommunene.
Fordi de i Moss kommune har en innkrevingsprosent på over
99, har de foreslått å redusere personalet på kemnerkontoret
med en person, for på det tjener kommunen 400 000 kr. Når
det blir flere kommuner som oppdager det samme, vil man kunne få en
svakere innkreving, og det er egentlig det jeg ønsker at
finansministeren skal følge bedre opp og ha øye
på videre fremover. Jeg tror ikke dette er noe som kan
forandres over dagen.

