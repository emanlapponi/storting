 Jeg vil få stille følgende spørsmål
til landbruksministeren:

«Fylkeslandbruksstyret i Østfold ga
15. desember 1998 Nærum AS konsesjon til eiendommen Nærum.
Vilkårene i vedtaket og aksjonæravtalen ivaretar
intensjonen i odels- og konsesjonsloven. Likevel omgjorde Landbruksdepartementet
vedtaket. Selskapsformen ble valgt fordi den fremmer et tidlig generasjonsskifte
og gjør det enklere å kombinere landbruk med annen
næringsvirksomhet.

Mener statsråden en kategorisk motstand
mot AS-formen er et godt bidrag til næringsutvikling knyttet
til landbruket?»

  Jeg takker statsråden for svaret.
Jeg må si at når man leser avslaget i forbindelse
med denne saken om Nærum AS, er det ikke først
og fremst brudd på konsesjonsloven eller odelsloven som
er hovedbegrunnelsen. Begrunnelsen er at det kan komme andre eiere
inn som da tilsier at man ikke har plikt til å bosette seg
på eiendommen. Men det er vitterlig slik at myndighetene,
gjennom konsesjonsvilkårene, kan sette betingelser, og
det kan man bl.a. gjøre ved at ethvert aksjesalg skal utløse
en konsesjonsplikt. Gjennom de forutsetningene som Fylkeslandbruksstyret
i Østfold la til grunn, mener man at man har oppfylt både
odelsloven og konsesjonsplikten. 

Men det som er det viktige i denne saken, er
at man her kan bidra til en tidligere overdragelse. Og jeg må spørre
statsråden om han ikke er villig til å se på dette
og om vi kan få en ny ordning hvor man kanskje kan gi en tidsbegrenset
konsesjon over en periode, slik at man får prøvd
det ut. Det er vitterlig slik at man både i Sverige, Finland
(presidenten klubber) og Danmark har denne ordningen som ivaretar
de (presidenten klubber)  intensjonene vi her har lagt til grunn.

