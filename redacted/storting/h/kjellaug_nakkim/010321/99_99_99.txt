 Jeg vil få stille følgende spørsmål
til finansministeren:

«Det er kommet ulike signaler fra
fylkesskattekontorene om hvorvidt «utleie» av
båtplasser omfattes av momsutvidelsen fra 1. juli 2001.
Mange av disse småbåthavnene er basert på medlemskap
og dugnadsarbeid, og har ikke som formål å tjene
penger.

Kan statsråden avklare om småbåthavnene
omfattes av momsutvidelsen?» 

  Det var egentlig litt vanskelig å forstå hva
finansministeren prøver å antyde. Her er et både – og,
etter det jeg forstår. Man vurderer fortsatt om man skal
kunne gi fritak for småbåthavner som er basert på dugnad,
og som eies av medlemmene. Nesten 80 pst. av småbåthavnene
blir drevet stort sett på dugnad. Kostnadene ved å anlegge
en småbåthavn dekkes av en inngangsbillett, og
driften dekkes av enten leie eller medlemskontingent. Hvis man ikke
fritar slike småbåthavner, vil det egentlig si
at man legger en momssats på dugnadsånden. Man
må anse dette også å være en
ideell organisasjon.

Jeg ber finansministeren klargjøre
svaret sitt noe mer. 

  Hvis ikke dette blir klargjort, vil det tilsi
at det er fylkesskattesjefene i hvert enkelt fylke som da vil klargjøre
om dette er næringsdrift eller ikke, om det er en ideell
organisasjon eller ikke. Når man sier at man fortsatt må arbeide
med dette, og det er mange ting som ikke er klargjort i forbindelse
med momsreformen, må jeg si at Høyre har hatt
rett, at momsreformen ble gjennomført for fort, og at man
ikke har gjort det utredningsarbeidet man burde ha gjort på forhånd.

Jeg er forundret over at finansministeren nå ikke
kan gi et klarere svar på dette. Jeg forutsetter også at
jeg må gi beskjed tilbake til småbåtforeningene
at de nok kanskje må anse seg å bli momsbelagt
fra 1. juli, fordi det er så mange uklarheter ute og går.
Vi vet at fylkesskattesjefen i Østfold har sagt ja, her skal det
momsbelegges, mens fylkesskattesjefen i Finnmark har sagt nei. Småbåthavnene
drives etter samme prinsipper og på samme måte,
enten de er i Østfold eller i Finnmark.

