 Jeg hadde bare lyst til å komme med noen randbemerkninger om Irak-situasjonen, før andre talere fra Høyre snakker om bl.a. Iran. Siden jeg var en del av beslutningsprosessen – for å si det sånn – under Irak-krigen, er det et par ting jeg har lyst til å kommentere.




Det ene er den slående forskjellen i tone mellom interpellanten og utenriksministeren. Jeg har bare små bemerkninger til utenriksministerens innlegg, men det er jo ganske påfallende å registrere at de egentlig tilhører det samme flertallet. Det var ikke lett å høre av de to innleggene.




Det er hyggelig at interpellanten mente at det standpunktet som jeg var ansvarlig for i sin tid, var et klokt standpunkt. Der nok interpellanten tar munnen for full, er når han antyder at dette var en følge av at mange marsjerte i gatene. Det var det jo ikke. Dette standpunktet, nemlig å følge FN-linjen, ble utformet lenge før noen begynte å marsjere i gatene. Det er nettopp i den sammenhengen den forrige regjeringen tok det standpunktet, nemlig at man ønsket et klart FN-mandat i saken. Når det ikke forelå, var det helt utenfor diskusjon hva Norge skulle gjøre. Da måtte vi si nei.




Vi kunne selvfølgelig gå inn i en diskusjon om hva hvis Sikkerhetsrådet hadde gjort noe annet. Men hvis jeg har oppfattet Soria Moria-erklæringen rett, ville også interpellanten vært for en militæraksjon. Skal man ha en FN-ledet verden, er poenget nettopp å følge hva Sikkerhetsrådet sier. Så det er vi vel sannsynligvis ikke veldig uenige om.




Jeg er enig med interpellanten i at det er en fortvilet situasjon i Irak i dag. Men jeg hadde, i likhet med Høglund, ventet at han også hadde oppfattet situasjonen under Saddam Hussein som fortvilet. For det var den. Det var et terrorregime som holdt landet sammen med helt uakseptable midler.




Vi hadde ytterligere et problem i saken, og det var: Alle vet jo at sanksjonsregimet var under sterkt press. Hvordan ville tingene ha utviklet seg hvis sanksjonene hadde blitt opphevet? Da kunne vi vært i en helt annen situasjon også når det gjelder masseødeleggelsesvåpen, enn det det rent faktisk viste seg å være.




Norge fulgte helt konsekvent en FN-linje også etterpå. Det betyr at da FNs sikkerhetsråd anmodet medlemslandene om å bidra til gjenoppbyggingen av Irak, var også Norge der. Det tror jeg var riktig.




Jeg synes det er mer enn bekymringsfullt at interpellanten selv tre år etterpå overhodet ikke hadde noen refleksjoner om Iraks fremtid. Det fører meg til den konklusjonen at vi egentlig ikke har hatt veldig mange Irak-debatter. Hver gang Stortinget har diskutert Irak, har vi i realiteten diskutert vårt forhold til USA, men ikke vårt forhold til Irak og hva vi gjør med Iraks fremtid. Det som er det interessante og virkelig bekymringsfulle, er jo hvorfor irakiske politikere når de nå har sjansen etter frie valg, allikevel ikke har greid å håndtere situasjonen og forsøkt å gi landet en fremtid. Det fører til det meget deprimerende spørsmålet: Er det egentlig bare et terrorregime à la Saddam Husseins som kunne holde et slikt land sammen, eller er det ikke det? Det er det fundamentale spørsmålet. Så nå tror jeg vi må fokusere mindre på fortiden og mer interessere oss for hva som er irakiske politikeres eget ansvar i en vanskelig situasjon. Her hadde jeg ventet at interpellanten kanskje hadde bidratt noe.




Så to avsluttende bemerkninger. Det tør vel være kjent at jeg ikke er av dem i mitt parti som er nærmest Fremskrittspartiet, for å si det litt forsiktig. Men jeg må allikevel si at jeg synes det er ganske eiendommelig at en interpellasjon i sin tekst går til angrep på et av Stortingets partier, som nærmest får et slags svaransvar på linje med utenriksministeren. Her tror jeg kanskje at Presidentskapet har en redigeringsoppgave som burde tas, for hvis man først skal gå til angrep på et annet parti, bør en også få arbeidsmuligheter som gjør en i stand til å besvare angrepene på mer enn noen få minutter. Jeg har lyst til å si det.




Det siste poenget dreier seg om: Når kan militære midler brukes? Der tror jeg Irak-saken var veldig klar. Men det tilfellet som egentlig bør drøftes ordentlig, og som forteller oss hva dilemmaene består i, er jo Kosovo, hvor alle norske partier var for. Det vi ikke har sortert ut, er: Har vi fjernet oss fra våre Kosovo-standpunkter i sin tid, eller har vi bekreftet dem? Det er den reelle debatten om når militære midler kan brukes.




