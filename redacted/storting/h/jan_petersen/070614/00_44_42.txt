 

(komiteens leder og ordfører for saken):

 Denne saken er jo enkel, og kaller for så vidt ikke på annet enn en anbefaling. Men den illustrerer også dessverre et poeng som jeg bare skal bruke et par minutter på.




Dette er en meget enkel sak. Proposisjonen er prisverdig kortfattet, det kan ikke ha tatt mange minuttene å skrive den. Det kan heller ikke ha tatt mange minuttene å regne ut de beløpene som skal bevilges. Og jeg registrerer at disse beregningene er foretatt på bakgrunn av det statlige lønnsoppgjøret som var ferdig for mange uker siden. På den bakgrunn er det pussig at denne saken først ble referert i Stortinget for tre dager siden. Hva departementet har gjort med den i så lang tid, det er et spørsmål. Dette er dessverre et kjent fenomen. Man har i den offentlige debatten stadig omtalt transportflysaken, som kommer til behandling på tirsdag, hvor opposisjonspartiene i komiteen etter opplegget fikk tre og en halv dag på gjøre klar sine anbefalinger til sine grupper. Ved forlengelse av sesjonen fikk vi jo noen dager ekstra. Men dette var jo departementets opplegg.




Vi ser det også i den saken som kommer til behandling i morgen, bevilgning til UNIFIL 2, hvor departementet hadde lovet å få proposisjonen ferdig tidlig i 2007. Det skjedde ikke, men det ble altså smuglet inn i revidert nasjonalbudsjett flere måneder etter at oppdraget ble avsluttet, slik at en kunne få inntrykk av at budsjetteringsopplegget er å summere, og så fremme forslag. Dette synes jeg ikke er spesielt tilfredsstillende, og vil gjerne spørre statsråden om hun synes at hun legger vel til rette for Stortingets behandling av forsvarsspørsmål.




