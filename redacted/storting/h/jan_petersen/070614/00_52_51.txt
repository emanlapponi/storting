 Beklager å måtte bruke tid på dette midt på natten den nest siste dagen, men det er jo månedsvis siden vi har hatt saker som har gjort det mulig å komme i dialog med statsråden om denne type ting.




Soldatproposisjonen er ikke det store spørsmålet. Vi er vesentlig mer effektive enn regjeringsapparatet når det gjelder den, så vi greier det på tross av fristene. Det som er poenget her, er at alle de sakene vi har hatt, er blitt behandlet på denne måten.




Når jeg tar opp saken om UNIFIL nå og ikke i morgen, er det fordi Regjeringen selv, i skriftlig svar til komiteen, sa at saken skulle forelegges oss tidlig i 2007. Det har ikke skjedd. Jeg tror man bare rett og slett har glemt hva man har skrevet, hvis jeg oppfattet statsrådens svar riktig. Det hadde vært nyttig å få saken slik Regjeringen lovte oss den.




Når det gjelder investeringsproposisjonen, må man huske at også Stortinget må ha tid til å behandle en sak. Det er ikke bare Regjeringens problemer som er det avgjørende. Hvis man ikke greier å legge opp et behandlingsløp som gjør at opposisjonspartier får mer enn tre og en halv dag på saker – selv om de er kurante – er det noe galt med selve behandlingsopplegget.




Jeg vil insistere på at man kanskje tenker igjennom disse tingene. Det er ikke tilfredsstillende at vi kl. 00.30 om natten dagen før Stortinget skulle gått fra hverandre, har den første dialogen med statsråden på fire måneder.




