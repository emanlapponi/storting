 

(komiteens leder): 

Det er en enstemmig innstilling fra forsvarskomiteen, og det skulle således ikke være grunn til å legge til altfor mange ord. Jeg har bare lyst til å si at de endringene vi nå inviteres til å vedta, dreier seg om ganske store tall. Det er mye teknikk i det, og det er skrevet på en måte som ikke er all verdens tilgjengelig, men det er også en del realiteter i det.




Det er jo slik at forsvarsbudsjettet er et meget grovmasket budsjett. Det betyr at det er viktig for Stortinget å følge godt med i hvordan forutsetningene for budsjettet både følges opp og endrer seg, og jeg skal innrømme at det er gode argumenter for også på slutten av året for komiteen bl.a. å innkalle til høringer om hvorfor disse endringene nå legges på bordet. Komiteen har valgt ikke å gjøre det i denne omgang, men selv om vi på slutten av året jo ikke kan styre mye av realitetene i et budsjett, er det allikevel et argument for at det gjøres, nettopp fordi budsjettet er så grovmasket. Jeg vil ikke se bort fra at vi ved senere anledninger, stilt overfor endringer av denne størrelsesorden, vil legge oss på den praksis.




