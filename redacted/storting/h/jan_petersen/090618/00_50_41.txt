 (komiteens leder): Det er ingen tvil om at Ombudsmannsnemnda i sine rapporter tar opp en del tunge og viktige forhold, noen vekker absolutt bekymring. Noen er kjent fra tidligere, og har for så vidt vært en del av den alminnelige politiske debatt og den alminnelige forsvarsdebatt, men det er ikke tvil om at det er en del realiteter her som må drøftes ordentlig videre. 




Nå fikk komiteen denne innberetningen såpass sent at vi med god samvittighet kunne ha utsatt den til neste stortingssesjon. Vi har allikevel valgt å ikke gjøre det fordi, som det fremkom av de to tidligere innleggene, komiteen er samstemt om en viss uro over måten nemndas beretning fremlegges på. 




At forholdene er vanskelige og tunge gjør at de må underlegges en nøye saksbehandling også i Stortinget. Da er det bekymringsfullt at ikke Ombudsmannen og nemnda har tatt stilling til alle de realiteter de fremlegger. Når ikke dokumentet tar stilling, er Stortinget nødt til å gjøre det hvis en skal legge det til grunn for politisk handling. Det krever tid og det ville krevd – hvis vi skulle behandle saken nå – at vi hadde hatt en omfattende dialog med departementet for å kunne bestemme oss for hvilke synspunkter som holder og hvilke som ikke holder. 




Vi har hatt en fruktbar samtale med Ombudsmannen. Jeg tror det er bred enighet om at det er viktig at det tas standpunkt til realiteter i større omfang enn det som hittil har vært praksis, og at vi er oppdatert på hva som er brakt i orden i løpet av året. Og en del av de ting som det reises spørsmål om, er jo senere brakt i orden. Jeg tror derfor det er viktig at det arbeides videre med selve formen på dette, og jeg ser ikke noen stor uenighet om hvilken vei dette bør ta. 




Så har jeg lyst til å si at denne behandlingen vår, som da er gjort i løpet av ganske få dager, yter jo ikke de mange forhold som nemnda tar opp i sin innberetning, rettferdighet. Derfor vil jeg understreke at det er viktig at Stortinget har et blikk på dette stoffet når f.eks. budsjettet eller andre viktige saker behandles til høsten. Det vil ikke være riktig at man bare legger saken i skuffen. Den bør være der som et viktig underlag. 




