 

(komiteens leder og ordfører for saken):

 Bare tre poenger. For det første har jeg lyst til å gi ros fordi omfanget av disse omgrupperingene er mindre enn de har vært en tid, og det tyder på at det er bedre kontroll på økonomien. Det synes jeg det er hyggelig å kunne notere. Som komiteen også sier, er denne omgrupperingsproposisjonen et nødvendig instrument på slutten av året, men samtidig må det understrekes at de bevilgningene Stortinget gir, også gir uttrykk for Stortingets vilje. Det er ikke en hvilken som helst saldering av eventuelle merforbruk Stortinget vil akseptere, og jeg vil tro at Stortinget i stigende grad vil være opptatt av sine intensjoner i tiden som kommer, slik at det vil bli stadig mer problematisk å foreta endringer som ikke er godt begrunnet. I den sammenheng er det vel også grunn til å nevne at våre forsvarsbudsjetter er veldig grovmaskede, så grovmaskede at de gir både Forsvaret og Forsvarsdepartementet betydelig handlefrihet. Spørsmålet er om ikke denne grovmasketheten er drevet for langt, og om Stortinget – ut fra ønsket om å få kontroll over hvordan pengene brukes – kanskje burde overveie å få mer finmaskede budsjetter. Dette får vi komme tilbake til.




Min andre kommentar dreier seg om fredsbevarende operasjoner. Jeg la merke til at statsråden i forrige sak hadde en noe annen formulering enn komiteen med hensyn til når bevilgningsforslagene skal fremmes. Jeg tror ikke det behøver å være noen stor uenighet om dette. Det er når det er påregnelig at operasjonen kommer, at bevilgningen skal komme. Men det må understrekes at bevilgningene skal komme før de pådras, og altså ikke som i UNIFIL-saken i fjor, hvor Stortinget meget vel kunne latt være å foreta bevilgningen. Det ville gitt Riksrevisjonen et og annet å stelle med. Det betyr at det ikke er nok å vente helt til en eventuell deployering skjer, hvis utgiftene påløper fortløpende i løpet av året og ikke kan dekkes over andre poster.




Så til slutt: Det er litt opp og ned hva som står i dokumentene fra Forsvarsdepartementet. I investeringsproposisjonen i våres fikk vi inn to viktige saker som ikke hadde noe med investeringsproposisjonen å gjøre. Dem behandlet vi separat i forrige uke. Denne gang har omgrupperingsproposisjonen en investeringssak i seg som, så langt jeg kan forstå, ikke har noe med selve omgrupperingen å gjøre, men som man har fremmet fordi man allikevel skulle sende en proposisjon til Stortinget. Det gjør det litt vanskeligere å behandle sakene. Ikke minst ville nok dette ene elementet vært noe som i hvert fall deler av komiteen ville hatt ønske om å bruke noe mer tid på enn det som er til disposisjon i forbindelse med en omgrupperingsproposisjon. Derfor vil jeg oppfordre statsråden til å være noe mer konsekvent med hensyn til 

hvor

 de forskjellige saker puttes inn, slik at det er en rimelig sammenheng mellom hva saken selges inn som, og hva den virkelig inneholder. Der bør det være bedre overensstemmelse. Det gjør saksbehandlingen lettere for Stortinget.




