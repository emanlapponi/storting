 Eg takkar for ein grundig gjennomgang. 




Det er spesielt at heile Stortinget er samla om eit rovviltforlik, og derfor er det også store forventningar, bl.a. frå Høgre, til at dei intensjonane som låg i forliket, skal følgjast opp. Derfor ønskte eg også å reise ein sånn debatt i Stortinget her i dag. 




Når det gjeld fastsetjinga av jaktkvote på gaupe, er det ikkje tvil om at det er ein uferdig prognosemodell som er laga. Det er heller ikkje tvil om at det blir oppfatta som sterk mistillit til rovviltnemndene. Det må rettast opp. 




Når det gjeld tapstalet for sau, er det heller ikkje tvil om at sauenæringa har blitt fortrengt frå sterkt rovviltbelasta område. Når det gjeld jerv, er det ei stor utfordring. Eg vil bruke eit eksempel frå mitt eige heimfylke, Sogn og Fjordane. I rovviltforliket er det mest sentrale punktet om beiteprioritert område at det ikkje skal vere rovdyr som representerer eit skadepotensial i prioriterte beiteområde for husdyr. Sogn og Fjordane er i dag prioritert beiteområde. Likevel opplever ein i Indre Sogn at særleg jerven gjer stor skade på sau. Truleg er det sju jervar som har gjort skade på sau sist sommar. 




I dag er det lisenskvote på fire jervar i Sogn og Fjordane. I tillegg har det blitt gjeve to skadeløyve. Problemet er berre at desse dyra ikkje blir tekne ut. Lisensjakta går ut i morgon, og ingen av dei fire jervane er felte. SNO har teke del i jakta på slutten, utan resultat. Dermed er det stor fare for at alle dei sju jervane som har gjort skade sist beitesesong, vil halde fram også det komande året. Det er ikkje akseptabelt. Både Miljøverndepartementet og SNO må ta affære. 




I 2011 blei ynglingsområdet for jerv i sone 3 utvida til grensa mot Sogn og Fjordane. Vi veit at sone 1 i Sogn og Fjordane er prioritert beiteområde. Når vi har sett korleis jervuttaket i fylket fungerer, treng ein ikkje vere rakettforskar for å sjå at den utvidinga av yngleområdet som er gjort i sone 3, vil få svært negative konsekvensar for beitenæringa i grenseområda i Sogn og Fjordane. 




Når vi i tillegg ser at myndigheitene ikkje er i stand til å handtere dei utfordringane som er i dag med uttak av skadedyr, vil dette kunne få dramatiske konsekvensar for heile beitenæringa i desse grenseområda – frå Stryn i nord til Lærdal i sør. Kva vil statsråden gjere for å rette opp dette? 




Elles er eg svært spent på kva som kjem frå dei andre partia. I aviser og tidsskrift er det blitt signalisert sterk ueinigheit om det som har skjedd når det gjeld fastsetjing av gaupekvotar. Eg er spent på å høyre kva partia seier, både dei som er i regjering, og dei som er utafor regjeringa. 




