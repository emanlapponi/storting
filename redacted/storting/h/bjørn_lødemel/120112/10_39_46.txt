 Det er ein viktig interpellasjon representanten Siri A. Meling tek opp. Noreg står framfor ei av tidenes største utbyggingar av fornybar energi. Vi ser også at vi står framfor eit stort overskot på kraft både i Noreg og i Norden. Når vi i tillegg har ein statsråd som sår betydeleg tvil om kva vi skal bruke all denne energien til, er det viktig at det blir debatt om dette her i Stortinget. 




Ganske nøyaktig for to år sidan hadde eg ein interpellasjon om eit europeisk supernett i sjøkabel til Europa. Det hadde samanheng med at det mangla ein grundig gjennomgang av nettpolitikken, ikkje minst gjaldt dette kablar til utlandet. Same dagen underteikna tidlegare statsråd Riis-Johansen ei samarbeidserklæring om å styrkje det regionale samarbeidet om nettutvikling til havs i Nordsjøen. 




Kva har skjedd sidan dette? Svært lite. Det som såg ut til å vere ein optimistisk inngang til eit spennande samarbeid, ser ut til å ha smuldra vekk i korridorane i departementet. Eg håpar at statsråden kan nytte dette høvet til å orientere om kor denne saka står, og kva som er framdrifta i dag. For vår eiga forsyningssikkerheit er det viktig at vi har både ei fornuftig utbygging av energi og tilstrekkeleg nettkapasitet både innanlands og til utlandet. 




Noreg er ein stor energiprodusent av rein fornybar energi i Europa. Det blir hevda med tyngde at vi er Europa sitt batteri når det gjeld kraft. Vasskraft, som vi har mykje av i vårt land, er ein viktig stabilisator i den europeiske kraftmarknaden. Det vil vere eit avgjerande supplement til noverande og framtidig vindkraft både til lands og til havs. 




NVE slår fast at innan 2020 vil kraftbalansen i Norden vise eit overskot på 25–40 TWh årleg produksjon. Av dette vil Noreg kunne ha eit overskot på opptil 12 TWh. Den nye ordninga med grøne sertifikat, som blei starta opp 1. januar 2012, vil også vere eit viktig signal om auka produksjon av fornybar energi i Noreg. Alt dette viser at vi treng stor kapasitet for å ta hand om eksport av energi. 




Dersom vi ønskjer å leggje til rette for ei satsing på eksport av fornybar energi, og vi tenkjer at dette også skal representere eit framtidig industrielt potensial for norske aktørar, kan dette gje store moglegheiter. Noreg bidreg med fornybar energi til Europa og er på den måten med på å redusere klimaendringane. Vi vidareutviklar vår rolle som energistormakt og er ein stabil energileverandør til Europa. Vi får ei stor og framtidsretta verdiskaping, industrialisering og næringsutvikling. 




Kablar til Europa betyr både eksport og import av straum. Stor kapasitet mot Europa vil gje svært store inntekter for staten og eigarane av kraftproduksjon og linjenett. Med god kapasitet mot Europa kan vi importere billeg energi om natta, når vindmøllene produserer for fullt og Europa søv, og vi kan eksportere om dagen når prisen er høg. I dag eksporterer vi ca. 6 pst. av vår produksjon. Sjølv med ei dobling av kabelsambanda vil ikkje kapasiteten bli på meir enn i underkant av 12 pst. Det er eit ope spørsmål om korleis dette vil påverke prisen, men billeg import kan vere med på å jamne ut prisen innanlands. 




Kabelsambandet til Nederland, NorNed, hadde ei inntekt på 200 mill. kr på to månader. Det blir nedbetalt i løpet av fire–fem år. Med ei levetid på fleire tiår er dette eit godt bilete på at dette er ei svært god investering. 




Dersom det blir fleire kablar både til kontinentet og til Storbritannia, vil det også opne opp for å kunne elektrifisere sokkelen. Det er allereie sterke signal frå ministeren si side om at det vil kome krav om elektrifisering av dei nye, store funna i Nordsjøen. 




Aldous/Avaldsnes og dei nye funna gjer at levetida for olje og gass blir utvida med fleire tiår. Dersom ministeren sitt ønskje om elektrifisering av nye felt i Nordsjøen skal gjennomførast, vil det bety leveransar av straum i lang tid framover. 




På den andre sida av Nordsjøen ligg store anlegg for havvindmøller. På Sheringham Shoal, 12 nautiske mil utanfor austkysten av England, skal det byggjast over 80 havvindmøller. Lenger nord – og aust – ligg Doggerbank, der det etter planen skal byggjast ut eit enormt felt med havvindmøller. Feltet er på storleik med heile Aust-Agder fylke. 




Dersom vi ser alt dette i samanheng og tenkjer oss at dette også skal knytast saman av sjøkablar frå Noreg til England, opnar det seg spennande moglegheiter – import og eksport av kraft til England, elektrifisering av installasjonar i Nordsjøen og norsk vasskraft som balansekraft mot store havvindområde på engelsk side. Det einaste som manglar, er ein statsråd og ei regjering som hevar blikket og har evne og vilje til å leggje til rette for at Noreg også i framtida skal vere ei energistormakt på rein fornybar energi. 




