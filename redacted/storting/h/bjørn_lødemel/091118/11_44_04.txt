 Eg takkar for svaret. 

Dei nye 420 kV kraftlinjene i Hardanger og mellom Ørskog og Fardal er svært
              omstridde. Vi ser bl.a. at NHO Reiseliv åtvarar sterkt mot konsekvensane av desse
              linjene. På landsmøtet deira i 2007 vart det vedteke ei fråsegn der NHO Reiseliv
              reagerer svært sterkt på at Statnett planlegg kraftlinjer i fjord- og fjellandskap på
              Vestlandet, som er blant norsk reiselivs viktigaste profilområde. I Kommunal Rapport i
              september i år kjem det fram at ei slik linje kan få store konsekvensar også for
              UNESCO sitt verdsarvområde ved Geirangerfjorden, og at det kan resultere i at dette
              området blir fjerna frå verdsarvlista. Dei store negative konsekvensane er ikkje
              kostnadsrekna og heller ikkje lagde inn i kostnadene knytte til luftspenn. Vil
              statsråden sørgje for at det blir rekna på dei negative konsekvensane med luftspenn,
              og at dette blir med i det endelege avgjerdsgrunnlaget? 

