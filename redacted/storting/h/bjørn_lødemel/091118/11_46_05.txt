 Eg takkar igjen for svaret. Eg har eit lite oppfølgingsspørsmål. Desse linjene vil
              også få store negative konsekvensar for nærføring til bustader og busetnader i store
              område. Det kjem mange velgrunna protestar frå folk som peikar på at linjene vil ha
              store konsekvensar for livskvaliteten i deira nærmiljø. 

I Naustdal i Sogn og Fjordane fører ei eventuell bygging av linja til at ein familie
              får heile livsgrunnlaget på garden lagt i grus. Det same ser ein på Standal på
              Sunnmøre, der ein gard som familien i generasjonar har bygd opp, kanskje blir
              fråflytta. Også i Nordfjordeid, i Ålfoten, i Sykkylven og mange andre stader kan dei
              nye 420 kV kraftlinjene få store, negative konsekvensar. 

Høgre og dei andre opposisjonspartia har ved fleire høve her i Stortinget kravd at
              det blir utarbeidd nye politiske retningslinjer for bruk av jord- og sjøkabel, der
              miljøsidene og nærføring til busetnad blir sterkare varetekne. Vil statsråden ta
              initiativ til at det blir gjort slike endringar i retningslinjene for kabling, før det
              blir teke endeleg avgjerd i dei konsesjonane som no ligg til klagehandsaming? 

