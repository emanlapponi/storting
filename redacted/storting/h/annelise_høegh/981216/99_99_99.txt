 «Stortinget har bedt om at A/S Vinmonopolet
revurderer sin planlagte avanseomlegging fra 1. januar 1999, slik
at særlig de billigste vinene ikke blir dyrere. Hvis ikke
oppheves effekten av vedtaket om lavere alkoholavgifter for å redusere
grensehandelen. Statsråden har akseptert  A/S
Vinmonopolets styrevedtak om først å vurdere eventuelle
endringer 1. mai 1999.

Hvorfor har ikke statsråden etterkommet
Stortingets klare intensjon om ikke å gjennomføre
avanseomleggingen fra 1. januar 1999?»

 Jeg takker statsråden for svaret,
men jeg må si at jeg er ganske overrasket over at statsråden
setter seg så velbehagelig til rette og aksepterer styrets
håndtering her.  

Det er ikke en evaluering eller en vurdering
stortingsflertallet har bedt om, det er en revurdering, og i parlamentarisk
ordbruk tror jeg det er relativt enkelt å forstå at det
betyr at stortingsflertallet ønsker at denne avanseomleggingen
ikke blir gjennomført.  Og det er, så vidt jeg vet,
ikke riktig å si at Vinmonopolet ikke har anledning til å gjøre
om dette vedtaket med virkning fra 1. januar.  I 1996, da vi hadde
det gamle salderingssystemet, fikk de avgiftsvedtak omtrent på denne
tiden, så å si at de ikke har tid, er å bortforklare.
 Det er trenering, og jeg syns det er meget alvorlig dersom statsråden
setter seg til rette og ser på og aksepterer at Vinmonopolet
bevisst trenerer et uttrykt ønske fra Stortinget, et ønske
som er uttrykt både gjennom Stortingets nye avgiftsvedtak
og gjennom den flertallsmerknaden som statsråden selv viste
til.  Jeg vil derfor be henne på nytt om å revurdere
dette, altså å få Vinmonopolet til å skjønne
at vil de overleve, bør de opptre på en annen
måte.

 Jeg stiller neste spørsmål
også til sosialministeren:

«En eldre kvinne har pleiet sin gamle
mor i 5 ½ år og fått godskrevet pensjonspoeng.
Da moren døde like før sommeren, fikk hun i tillegg
den triste beskjed om at hun ikke fikk godskrevet omsorgspoeng for
1998. Det er et absolutt krav at omsorgsarbeidet har pågått
i til sammen minst 6 måneder i kalenderåret.

Vil statsråden ta initiativ til å endre
loven slik at langvarig omsorgsarbeid blir godskrevet selv om det
opphører før 6 måneder av et kalenderår?»

  Ja, nå kan jeg si også med
følelse at jeg takker statsråden for svaret.  

Det var hyggelig at hun med utgangspunkt i
dette vil se på om det ikke i loven bør være
anledning til unntak i slike situasjoner.  Jeg er enig i at det
i utgangspunktet er rimelig at et omsorgsforhold skal ha vart i
et års tid for å få pensjonspoeng, men
når det altså har vært et pågående omsorgsarbeid
gjennom flere år, som i dette tilfellet over fem år,
og den omsorgstrengende dør omtrent midt i et år,
virker det svært urimelig ikke også å godskrive
det arbeidet som er gjort.  Den aktuelle kvinnen, som for øvrig bor
i Trondheim, er selv snart pensjonist – det er jo ofte slik
at det er eldre kvinner som pleier sine enda eldre foreldre – slik
at det vil ikke være noe alternativ for henne å prøve å få seg
jobb det året eller halvåret som er igjen av hennes
yrkesaktive liv.  Derfor håper jeg at statsråden ikke
behøver altfor lang tid for å komme tilbake og
eventuelt ta kontakt med trygdekontoret der oppe, slik at den aktuelle
kvinnen også kan bli hjulpet.





                

