 Europarådet er i dag en samlingsplass og en felles arena for det vi kanskje kan kalle gamle og nye demokratier i Europa. Jeg vil si det slik at etter Murens fall har Europarådet fått nytt liv og økt betydning.




Pluralistisk demokrati, rettssikkerhet og menneskerettigheter – dette er verdier vi må stå vakt om og ikke fire på. En del kritikere i andre land, både i det gamle Øst-Europa og for ikke å snakke om i Afrika og i Asia, selv om ikke det akkurat er dagens tekst, prøver å forsvare mangel på respekt for menneskerettigheter, demokrati og rettssikkerhet med å hevde at dette er vesteuropeiske ideer som ikke passer inn hos dem, iallfall ikke slik som vi har definert det. Men slik er det ikke. Europarådet står som vaktbikkje for allmenngyldige, allmennmenneskelige rettigheter og verdier, og vi har ingenting å fire på når det gjelder det.




Vi har vel egentlig vært for tilbakeholdne med å stille krav til de lands myndigheter som mottar vestlig eller norsk økonomisk hjelp. Jeg tror kanskje dette er noe av forklaringen på at bistand, u-hjelp, ikke står like sterkt i alle deler av vår befolkning, men det hadde det fortjent. Økonomisk bistand burde, mener jeg, følges av et forpliktende program mellom dem som gir bistanden, og dem som mottar den, om utvikling av flerpartidemokrati, sikring av menneskerettigheter og rettssikkerhet. Hvis ikke dette forpliktende programmet følges opp, burde bistanden reduseres eller bortfalle. Hvorfor skulle vi som er så heldige å leve i frie, demokratiske land, være avslappet i forhold til andre menneskers rett til å oppleve de samme goder som vi holder for helt umistelige?




Tom Thoresen sa at vi skal ikke forlange perfeksjon – og det er jeg selvfølgelig helt enig i, for da ville ingen innfri kravene – men en stabil utvikling i riktig retning. Det er jeg enig med saksordføreren i.




Tom Thoresen har vært leder for den norske delegasjonen til Europarådet siden 1989. Dessverre får han nå ikke fortsette. Men jeg vil på vegne av delegasjonen takke ham for godt lederskap og uegennyttig innsats i alle disse årene. Det betyr ikke at jeg takker ham for alt han mener, men jeg takker ham for den måten han har representert sitt land og sitt parti på.




