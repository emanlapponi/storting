 Jeg skal få stille følgende
spørsmål til utenriksministeren:

«Taiwan er et demokrati med 22 millioner
innbyggere som nektes medlemskap i Verdens Helseorganisasjon og Verdens
Handelsorganisasjon.

Hva er begrunnelsen for dette, og vil Regjeringen
ta initiativ til at et av Øst-Asias få demokratier får
sin rettmessige plass i disse to internasjonale organisasjonene?»

  Jeg vil takke utenriksministeren for svaret,
som var positivt, iallfall delvis, når det gjelder Verdens
Handelsorganisasjon. 

Men jeg mener at det må være
etisk problematisk for en regjering som bekjenner seg til menneskerettigheter og
demokrati, at man gjør demokratiet Taiwans anerkjennelse
i det internasjonale samfunn avhengig av diktaturet Kinas godkjennelse
av det samme? Er det nødvendig at Norge skal føre
en ett-Kina-politikk? Er det etisk velbegrunnet når Taiwan
faktisk er et eget land, om ikke i formaliteten – de har
sin egen regjering og sin egen president, og de fører sin
egen utenrikspolitikk? 

Da blir mitt spørsmål: Er
det alltid nødvendig å begynne med dette at vi
har det syn at Taiwan skal være en del av Kina, når
det faktisk ikke er det, og at det skal bestemme om vi skal anerkjenne
et demokrati og gi det sin rettmessige plass i internasjonale fora,
der det kan bidra på vesentlige måter, også økonomisk?

  Når det gjelder Verdens Helseorganisasjon,
blir mitt spørsmål om ikke Regjeringen nå vil
revurdere sitt syn, at Norge stemmer for at Taiwan kan tas opp,
iallfall som det de har søkt om, nemlig som observatørmedlem,
og det gir statuttene anledning til. Jeg syns det er oppsiktsvekkende
at vi syns det er greit å ha diktaturer som medlem – Cuba,
Nord-Korea, Myanmar, Iran, Kina og Laos – men at vi nekter
et demokrati å bli medlem. Dette er jo en organisasjon
som skal fremme helse og velferd, uavhengig av hvilken politikk
man for øvrig har, og det burde være et selvsagt ønskemål
for Regjeringen å få med også disse
22 millionene som bor på Taiwan, uavhengig av hva man for øvrig
velger å mene: om man i fremtiden vil komme frem til ett
Kina eller om det vil forbli to land, slik det de facto har vært
siden Taiwan oppstod, for å si det sånn. Så mitt
spørsmål er: Ser Regjeringen det som ønskelig å få Taiwan
med, og vil de stemme for å gi det observatørstatus?

  Jeg vil få stille følgende
spørsmål til helseministeren: 

«Kreftpasienter får ikke
anbefalt behandling fordi de nye cellegiftmedisinene er så dyre
at de vanskelig lar seg dekke innenfor sykehusbudsjettene dersom
det ikke legges inn ekstra midler. Stortinget har etterlyst bedre
refusjonsordninger siden 1995. Krefteksperter er kritiske til det
nye forslaget om å innlemme medisinene i ISF (innsatsstyrt
finansiering).

Hvorfor vil ikke statsråden la blåreseptordningen
dekke poliklinisk kreftmedisinering?»

  Jeg takker statsråden for svaret. Det
vil bli interessant å se hvordan oppfølgingen
nå konkret blir. 

Jeg vil imidlertid peke på den særstilling
som behandling av alvorlig kreftsyke har i sykehusene. Det alt vesentlige
av kreftmedisineringen skjer jo inne på sykehuset, enten
det er ved sengeposter eller på poliklinikken. De fleste
andre store pasientgruppene derimot – enten diagnosen
er hjerte/kar, magesår, depresjoner eller hva
det måtte være – får den vesentligste
delen av medisineringen sin når de går ut fra
sykehuset, og får den dekket av blåreseptordningen.
Og mitt engasjement når det gjelder dette, er i og for
seg ikke om vi dekker disse kreftmedisinene gjennom blåreseptordningen
eller innenfor innsatsstyrt finansiering, mitt engasjement går
på å sikre at alvorlig syke pasienter gis den
behandlingen som fagfolk mener de har krav på. Og da blir
det vesentlig om statsråden ikke bare vil endre innsatsstyrt
finansiering, men om han også kan bekrefte at det vil følge
midler med som gjør det mulig å dekke disse nye
og kostbare, men av og til nødvendige kreftmedisinene innenfor
innsatsstyrt finansiering.

  Jeg takker for svaret, og merker meg at statsråden
i og for seg ikke svarte på om det vil følge økte
midler. Men det vil være helt avgjørende for om
innsatsstyrt finansiering vil kunne virke etter den hensikten som
jeg forstår vi er enige om å oppnå.

I tillegg kommer jo at kreftpasientene, i motsetning
til de fleste andre pasientgrupper, vil måtte være
med på å slåss om midler til sin medikamentelle
behandling fra alle de andre områdene som sykehusbudsjettene
også skal dekke. De andre gruppene kan altså for
en stor del gå ut av sykehuset etter et forhåpentligvis
kort opphold og så få dekket sin videre medisinering
av blåreseptordningen. Slik kan vi ikke gjøre
med kreftpasienter, de må inn til sykehuset hver gang de
skal ha disse midlene, og derfor kommer de i en annen stilling.
Og det kan være grunnlag for å se på enten
om man innenfor ISF må ha en spesielt innrettet del av
finansieringen som går til medikamentell kreftbehandling,
eller om man kanskje skal velge den enkleste ordningen, som vi hadde
før, nemlig blåreseptordningen, som er enkel og
ubyråkratisk og gir kreftpasientene rett til de medisinene
de trenger.

