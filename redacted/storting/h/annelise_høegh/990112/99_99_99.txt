 Jeg vil også takke interpellanten for et godt initiativ gjennom å ta opp dette området, slik at vi får anledning til å gå litt mer i dybden av et område som jo Stortinget, og særlig sosialkomiteen, gjennom mange år har vært opptatt av i budsjettinnstillingene. 




Jeg er enig med interpellanten i at dette nok er et lavt prioritert område fordi løsningene ikke er så åpenbare. Det er kanskje slik at det ikke er så spennende for mange innen de medisinske miljøer å interessere seg for de kroniske lidelsene, fordi det jo ikke nødvendigvis finnes noen løsning på dem. Man skal prøve å gjøre livet bedre for pasienter som nærmest er dømt til å leve med en sykdom resten av livet. Det har kanskje også noe med det å gjøre at det er en uklar diagnose og derfor også et dårlig behandlingstilbud. Og det har kanskje også dessverre noe å gjøre med at det i stor grad er kvinner som lider av mange av disse sykdommene, enten det nå gjelder fibromyalgi eller osteoporose. Men det er viktig at vi som politisk ansvarlige ikke lar oss passivisere av at det ikke nødvendigvis finnes et enkelt svar, og at det ikke bare er å bevilge flere penger. Vi må samarbeide med helsepersonellet om å prøve å finne nye måter å gjøre livet mer levelig på for de som har disse plagene. 




Jeg er helt enig med interpellanten i at tverrfaglighet er et helt sentralt ord. Da er det slik, som interpellanten sa, at både økonomi og administrasjon kan stå i veien. Men vi har også sett eksempler på at lovbestemmelser i dag står i veien for å kunne få videreført tiltak som har vist seg effektive. Komiteen så ved selvsyn gjennom besøk ved et fysikalsk-medisinsk senter i Trondheim at det var vanskelig å sikre økonomien på dette meget vellykkede prosjektet, fordi fysioterapeutene her ikke fikk godkjenning som annenlinjetjenesteleverandører. Det bør vi være villig til å rette på, fordi meningen jo har vært at loven skal speile en virkelighet som er fornuftig. Og når virkeligheten viser oss at fysioterapeuter også kan gi behandling på et annenlinjenivå, bør de godkjennes for det. Jeg har også håp om at helseministeren vil følge opp dette.




Jeg tror også at det er viktig med informasjon og med forskning. Det er beklagelig at Norge foreløpig ligger så lavt når det gjelder midler til offentlig medisinsk forskning. Men vi får tro at det initiativet som er tatt både fra helseministerens og fra Stortingets side, vil være begynnelsen til å rette på dette.




