 

(ordfører for saken):

 Som saksordfører i en så omstridt sak som denne, spørsmålet om å gi blåresept for Alzheimer-middelet Aricept, er det gledelig å kunne vise til enstemmige komitemerknader og enstemmig tilslutning til departementets forslag om å yte bidrag til utgifter til Alzheimer-medisiner etter folketrygdloven § 5-22. Når de fleste land i Europa etter hvert gir ulike former for refusjon til pasienter som lider av Alzheimer, skulle det også bare mangle om ikke Norge var blant dem. Det skylder vi pasientene. 




Jeg synes også at vi skal være ærlige nok til å innrømme at uten forslaget fra Nesvik, Alvheim og Vaksdal – Dokument nr. 8:4 – ville vi vel ikke kommet dit vi er kommet i dag. 




Det finns ikke medisiner som kan bremse, stoppe eller kurere utviklingen av Alzheimer, men Aricept, og kanskje også andre medikamenter som etter hvert har kommet og sikkert også vil komme på markedet, kan dempe symptomene for pasienter med mild til moderat grad av sykdommen. Problemet er at effekten er relativt kortvarig, iallfall slik studiet viser foreløpig, og at det kan være vanskelig å finne frem til hvilke pasienter som kan ha nytte av medisinen. Komiteen mener likevel at det er viktig at de pasientene som kan dra nytte av en slik behandling, får refundert det vesentligste av kostnaden, slik departementet nå også foreslår. 




Komiteen understreker også at dersom nye undersøkelser viser bedre effekt av legemiddelet enn de tidligere og hittil kontrollerte studiene har gjort, ber vi departementet om å komme tilbake og på nytt vurdere spørsmålet om blåresept for dette og lignende medikamenter. 




Til slutt vil jeg bare understreke at siden Aricept og lignende medikamenter er svært dyre, slutter komiteen seg til det departementet nå også antyder i tillegget til budsjettproposisjonen, nemlig at pasientene bare skal behøve å betale egenandelen, mens apotekene rydder opp – hadde jeg nær sagt – i forhold til Rikstrygdeverket. 




Med disse få, men forhåpentligvis velvalgte ord anbefaler jeg komiteens innstilling.




