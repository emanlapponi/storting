  Jeg skal få stille følgende spørsmål

til helseministeren:

«Stortinget har bevilget 3 mill. kroner

til å sende en prøvegruppe muskelsyke til opptreningsopphold

i Syden for å evaluere kort- og langtidseffekten av slik

behandling. Ledende krefter ved Sunnaas, Ullevål og Beitostølen

har tilbudt seg å gjennomføre evalueringsprosjektet ved

Beitostølen og Casas Heddy på Lanzarote. 

Syns statsråden det er ansvarlig bruk

av begrensede midler å begynne med å la en gruppe

byråkrater og andre dra på rundreise til Kanariøyene

for å bestemme stedsvalg for prøvegruppen?»

  Jeg takker statsråden for svaret.

Det var et tilforlatelig svar som imidlertid

skjuler at det gikk hele to måneder fra brevet fra ekspertene

på Beitostølen, Sunnaas og Ullevål ble

mottatt, og til de fikk møte departementet. Da var allerede

mye fastlagt, uten at man hadde kunnet benytte seg av dette eksperttilbudet. Hadde

departementet reagert raskere på den positive henvendelsen

fra legene, kunne vi kommet mye lenger i år. Vi kunne ha

begynt den vitenskapelige vurderingen, ikke bare for polio- og ALS-pasienter,

som er viktig nok, men også for mange av de andre gruppene

muskelsyke.

Jeg finner det i motsetning til statsråden

ikke rimelig at Sekretariatet for behandlingsreiser bruker av knappe midler

til å reise rundt på Kanariøyene med

rutefly. Det er dyrt og det er unødvendig. 

Vil statsråden stoppe denne unødvendige

reisen og pengesløsingen og takke ja til tilbudet fra Beitostølen

og Casas Heddy?

  Jeg er litt forbauset over at statsråden

bare avfeier dette med å si at oppdraget var gitt, og at

ingen ting kunne gjøres annerledes etter at det var gitt,

når man vitterlig fikk et tilbud, et godt eksperttilbud,

noen få dager etterpå. Det er beklagelig at departementets

avdeling ikke har klart å omgruppere seg og andre, for

det er helt åpenbart at den reisen de nå foretar,

er unødvendig fordi andre har vurdert dette før. 

Dette er ikke en endelig fastlegging av hvor

et slikt tilbud skal gis. Det er klart at man må komme

tilbake til det dersom man finner at det er grunn til å gjøre

opptreningsopphold i Syden for muskelsyke til en permanent ordning.

Men at man nå lar dette gå videre og bruker av knappe

ressurser på en rundreise på Kanariøyene

når man har fått et tilbud fra et utmerket sted

som både fagekspertisen og pasientene har god erfaring

med, det synes jeg er beklagelig. 

Jeg håper statsråden kan

bekrefte at han vil la dette prøveprosjektet utvides til

neste år, slik at man kan komme over i et bedre og mer

vitenskapelig spor.

