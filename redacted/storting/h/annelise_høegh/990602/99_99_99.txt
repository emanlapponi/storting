 Jeg har følgende spørsmål
til helseministeren:

«Lønning II-utvalget la frem
NOU 1997:18 Prioritering på ny. Debatten om prioriteringer
i helsevesenet har ikke blitt mindre aktuell, på grunn
av en rivende medisinsk-teknologisk utvikling og økte forventninger
til helsevesenets tilbud. Dette reiser vanskelige spørsmål om
hvilke helsetjenester det offentlige skal dekke og hva folk må betale
for selv. 

Hvordan vil statsråden følge
opp NOU 1997:18?»

  Jeg takker statsråden for svaret,
som jeg oppfatter som langt på vei å være
positivt. 

Jeg må likevel si at vi fra Høyres
side har vært litt overrasket over at de konkrete forslagene – som
andre representanter fra Høyre vil ta opp i de etterfølgende
spørsmål – som Lønning II-utvalget
har fremkommet med, ikke på en mer konkret måte
har vært nedfelt f.eks. i pasientrettighetsloven, som vi
nå har til behandling. Jeg vil antyde at vi, med utgangspunkt
i Lønning II-utvalgets forslag til prioriteringer, vil
fremme et forslag om rett til individuelt bestemt behandling, og
det kan vel være ting som tyder på at også et
flertall i Stortinget vil foreslå en form for rett til
helsehjelp.

Jeg vil gjerne spørre helseministeren
om han ikke ser at nettopp det utgangspunkt som Lønning
II-utvalget har lagt, vil være en god og sikker modell
for en bedre prioritering og for å kunne gi pasientene
en rett til behandling.

