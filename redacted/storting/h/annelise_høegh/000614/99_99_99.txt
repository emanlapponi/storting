 Det er svært gledelig at Høyres forslag om vurdering av krav om vandelsattest for helsepersonell for å skjerme barn fra kontakt med personer som er siktet, tiltalt eller dømt for seksuelle overgrep mot barn, nå får hele komiteens støtte. Takken bør ikke bare rettes til oss som forslagsstillere, som har tatt opp spørsmålet, men også til komiteen, og spesielt til saksordføreren for en rask og god behandling av saken.




Den direkte foranledning til at enkelte av oss fra Høyre har fremmet dette forslaget, er faktisk en henvendelse fra en mor som har sett at dagens regelverk – det vil også gjelde den nye helsepersonelloven, selv om den ikke har trådt i kraft ennå – ikke er til hinder for at en mann som to ganger er dømt for seksuelle overgrep mot barn, i etterkant har utdannet seg til lege og nå praktiserer som lege. Og når vi vet hvor sårbare barn er, hvor stor makt leger og annet helsepersonell har i omgang med i og for seg alle pasienter, men kanskje spesielt barn som er særlig sårbare, er det viktig at vi tar fatt i dette problemet og prøver å gjøre noe med det. Det har vært forslagsstillernes overordnede siktemål med forslaget. 




Men vi innser jo at det er ikke like lett å innføre en slik bestemmelse i helsevesenet som det har vært i barnehager og i skoleverk, for helsevesenet steller jo med så mange flere enn barn, og ikke alle som jobber i helsevesenet, kommer i kontakt med barn. Disse avgrensningsproblemene er da grunnen til at vi ikke har gått rett på å foreslå en lovendring, men ber departementet vurdere dette, avklare og legge frem eventuelt ulike forslag til avgrensninger og komme med et lovforslag så raskt som mulig. For oss er det viktig at det lovforslaget som komiteen nå støtter skal komme fra departementet, ikke trekkes unødig ut i langdrag ved at man også trekker inn andre grupper og andre samfunnsområder hvor det kan være aktuelt å vurdere lignende ting, for det vil sikkert føre til at det vil gå både vinter og vår før vi får denne saken tilbake igjen. Derfor er jeg spesielt glad for at komiteen har delt sin innstilling i to punkter. Og det ligger i det, tror jeg jeg tør si, at helseministeren forventes å komme tilbake med et forslag i forbindelse med punkt 1 ganske raskt, mens punkt 2 nødvendigvis må ta lengre tid. Men jeg understreker altså at Høyre og for så vidt også Fremskrittspartiet står bak begge punktene i forslaget til vedtak.




Når vi – iallfall gjelder det Høyre – ikke har vært med på det aktuelle avsnittet som saksordføreren nevnte, er det bl.a. ut fra at hensynet kommer frem i punkt 2. Men jeg må iallfall si at jeg personlig er svært i tvil om folk som i ett enkelt tilfelle har begått en – om enn alvorlig – kriminell handling, skal utelukkes fra å ha stillinger hvor de kan komme i kontakt med barn eller andre vergeløse. De fleste drap f.eks. som begås her i landet, er jo konsekvenser av en affektsituasjon. Og det å tenke seg at vi skal utelukke disse og andre, nærmest gi dem yrkesforbud i forhold til å kunne utdanne seg og fungere i arbeidssituasjoner hvor de har med barn eller andre vergeløse å gjøre, det føler jeg ikke noe behov for å få utredet. Likevel står vi altså bak punkt 2, fordi vi ikke vil motsette oss at man ser på dette i en større sammenheng. Men vi håper altså, forutsetter, når det gjelder punkt 1, å få en vurdering av og lovforslag til hvordan man kan verge barn mot å bli utsatt for helsepersonell som har forbrutt seg mot dem, og regner med at det kommer så raskt som overhodet mulig. 




