 Jeg skal få stille følgende spørsmål
til helseministeren: 

«Tilsynsrapporter fra fylkeslegene
i en rekke fylker viser at flere sykehus bryter ventetidsgarantien.
Pasienter med garanti får ikke tilbud om behandling andre
steder dersom de har ventet mer enn tre måneder. Det er
også avdekket at pasienter som kommer inn under ventetidsgarantien,
ikke får informasjon om at de har rett til behandling innen
tre måneder. 

Hva vil statsråden gjøre
for å sikre at sykehusene følger opp ventetidsgarantien
overfor pasientene?»

  Jeg takker statsråden for svaret. 

Apropos fritt sykehusvalg: Ingen sa eg kunne
velja sjukehus, sa en pasient – én av mange. Dette
var i Rogaland. Jeg tror det må bli en plikt for det behandlende sykehus,
det som får henvisningen, å informere om at man
har rett til å velge sykehus annetsteds, når vi
nå skal innføre dette. Vi trenger åpenbart
en holdningsendring i sykehusene til at pasientene har rettigheter
som skal respekteres.

Har helseministeren vurdert om de store forskjellene
i praktiseringen av ventetidsforskriften faktisk kan skyldes at
garantien ikke tas på alvor fordi brudd på den
ikke får noen konsekvenser for sykehusene? Helseministeren
har sikkert, som jeg, merket seg at ikke bare pasientorganisasjoner,
men også profesjonsforeningene nå i stadig stigende
grad foreslår lovfestet rett til behandling. Dersom en
slik lovfestet rett kunne gjøres individuell, basert på medisinsk
skjønn i det enkelte tilfellet, kunne den komme til erstatning
for en eventuell juridisk bindende ventetidsgaranti, som jeg ser – og
vet – statsråden har kritiske merknader til. Vil
statsråden vurdere en slik annerledes behandlingsrett?

