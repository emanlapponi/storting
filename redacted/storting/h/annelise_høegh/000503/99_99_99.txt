  Jeg skal få stille et spørsmål
til helseministeren:

«Stortinget har vedtatt å bygge
ut mammografiscreening til et nasjonalt tilbud for å redde
flest mulig kvinneliv. For å nå ut til flest mulig
kvinner ønsker mange fylker å satse på mammografibusser
i tillegg til stasjonære enheter ved sykehusene. Departementet
pålegger fylkene å ha stasjonære
enheter til tross for at disse alene er dyrere og kan gi dårligere
resultat. 

Vil statsråden straks sørge
for at fylker som ønsker det, får ta i bruk mammografibusser?»

  Jeg vil få takke statsråden
for svaret, som jeg oppfattet som langt mer moderat og nyansert
enn det man kan ha fått inntrykk av av det som har kommet
frem i denne saken hittil; det viktigste må jo være
at vi oppnår et best mulig resultat, og at det faktisk er
viktigere enn å finne ut hva man kan spare 50 øre
på. 

Når statsråden – så vidt
jeg oppfattet – sier at utgiftene ved buss kan bli dyrere,
iallfall for fylkeskommunene, som da sannsynligvis må bære
disse utgiftene selv etter en stund, håper jeg at han kan
bekrefte at det primære her er å gi et tilbud
om mammografiscreening til alle landets kvinner i den aktuelle aldersgruppe
som gjør at man også lokalt har tro på at
flest mulig kvinner møter frem, og at staten da er villig
til å bidra til at fylkene kan settes i stand til å gjøre
dette, også økonomisk.

  Det man har fått inntrykk av hittil,
er at departementet har hatt et ønske om å få én modell
etter endt prøveprosjekt. Jeg håper at statsråden, etter
det han nå har sagt, kan bekrefte at det ikke er et overordnet ønske
at man skal ha én modell, men at man ser på de
ulikhetene som finnes i landet, og respekterer det, fordi det overordnede
målet er å hindre at flere kvinner får
brystkreft.

Når det så gjelder utgiftene,
må jeg nok si at det fremstår som litt uklart
for meg hva grunnlaget skulle være for å kunne
hevde at buss er dyrere. Det viktige er jo det faglige her, og dersom
man ikke har utstyr og kan ha personell i buss som gjør
at man kan være sikker på kvaliteten av de undersøkelser
man gjør, må man bringe de usikre undersøkelsene
inn til en av de stasjonære enhetene, enten det er 

i 

fylket eller i et annet fylke. Jeg håper også at
statsråden kan bekrefte at dette er en del av programmet.

