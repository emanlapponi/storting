  Jeg skal få stille følgende spørsmål
til helseministeren:

«Da apotekloven ble behandlet, gikk
Høyre mot å få konsesjonstak i byene.
Flertallet støttet likevel dette, og frem til 28. februar
2001 lå også et slikt konsesjonstak i utkastet
til forskrifter til apotekloven. Helseministeren har nå opphevet
konsesjonstaket, etter en avtale med det statseide Norsk Medisinaldepot
(NMD), som på sin side påtar seg å sikre
apotekdrift i utkantkommuner. 

Er det konkurransepolitisk riktig å forhandle
og inngå en avtale som berører bortfall av konsesjonstaket
med bare én av apotekkjedene?» 

  Jeg takker statsråden for svaret. 

Ingen skal være i tvil om at Høyre
er glad for at det ikke blir noe av det konsesjonstaket vi hele
tiden har vært imot. Når jeg nå har reist
dette spørsmålet, er det ut fra en fornemmelse,
som jeg synes ble styrket gjennom statsrådens svar, av
at departementet har hatt en ulik behandling av og en ulik tilnærming
til de ulike aktørene, de ulike kjedene, i apotekmarkedet.
Det kan ikke være tvil om, mener jeg, at dette ikke er
bra i forhold til konkurranse og lik behandling. Det viktigste er
at alle blir behandlet likt. 

Statsråden sa jo nettopp at departementet,
etter nærmere kontakt med NMD, utredet mulighetene for å inngå en
slik avtale. Dette gjorde man uten at de andre kjedene fikk kjennskap
til det. De andre kjedene fikk ikke kjennskap til at det var en
mulighet for at konsesjonstaket ville falle bort, og at en slik
avtale også var mulig, før den faktisk var inngått
og undertegnet av en av aktørene alene. 

Mitt spørsmål er da: Synes
ikke statsråden at han nettopp her har redegjort for at
han ikke har behandlet alle aktørene likt?

  Selvsagt har statsråden rett i at det
er en unøyaktighet i spørsmålet ved at
det ikke var vedtatt at det skulle være et konsesjonstak,
men at det var gitt en hjemmel. Jeg er glad for at den hjemmelen
nå ikke blir brukt, bare så det er helt klart. 

Jeg synes ikke statsråden svarer på det
jeg spurte om, nemlig: Er det ikke riktig når han faktisk
sier at departementet har hatt kontakt med en av aktørene
før det ble offentlig kjent at det ikke lenger var slik
departementet offentlig hadde gitt til kjenne at de ønsket å gjøre,
nemlig å benytte seg av konsesjonstaket? Når departementet
har ekstra god kontakt med NMD, som er statseid og den kjeden
de selv eier, gjør det markedet skeptisk. Er ikke statsråden
enig i at det ville vært hensiktsmessig, mer redelig,
mer åpent og mer transparent om man hadde hatt et møte
med samtlige som var aktuelle, for å legge frem alternativet
om at man i stedet for konsesjonstak altså kunne gå på en
avtale? Da ville alle visst om det samtidig.

