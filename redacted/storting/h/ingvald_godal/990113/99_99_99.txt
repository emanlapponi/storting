   Eg vil gjerne stille fylgjande spørsmål
til justisministeren:

«Av Aftenposten 9. november 1998 går
det fram at ein fersk doktorand i matematikk ved NTNU for tida arbeider
vidare med sitt fag som sivilarbeidar ved Institutt for matematiske
fag. Samstundes brukar annan norsk ungdom eit år av sitt
liv til å kvalifisere seg til å kunne forsvare
landet i samsvar med Grunnlovas pålegg, eller til å kunne
ta del i internasjonale fredsoperasjonar.

Innser ikkje statsråden at slik forskjellsbehandling
vil undergrava førestanden for å ha eit vernepliktforsvar
i Noreg?»

  Eg takkar for eit svar som eg synest var positivt
i den forstand at ein har gripe fatt i eit heilt uhaldbart tilfelle. 

Eg synest det er viktig at Justisdepartementet
arbeider vidare med denne saka ut frå den realiteten at
dersom me skal pålegge delar av norsk ungdom å gje
eit år av livet sitt til militær verksemd for å kunna
vera kvalifiserte til å forsvare landet eller ta del i
internasjonale fredsoperasjonar, så er det heilt nødvendig
med ein rimeleg grad av likskap. Dersom me ikkje kan praktisere
ein likskap, må me skrote heile vernepliktsystemet og gå over
til ein profesjonell hær, noko som eg synest ville vera
veldig uheldig av ei rekkje grunnar, både forsvarsmessig
og når det gjeld å ha eit nært forhold
mellom Forsvaret og folket. Så eg vil be statsråden
jobbe vidare med dette, slik at mest mogeleg av det som dei vernepliktige,
anten det gjeld sivilteneste eller militær teneste, driv
med, er vernerelatert, og at belastinga blir mest mogleg lik.

