  Eg vil gjerne få stille følgjande spørsmål
til utanriksministeren: 

«Kva vert gjort for å yte
humanitær hjelp til ofra for krigen i Tsjetsjenia, ein
tenkjer her i særleg grad på dei mest hjelptrengande
så som såra, sjuke, barn og gamle?»

  Det er openbert at behovet her er veldig stort
og kjem til å forbli det i tida som kjem. Behovet er særleg
stort, etter det eg veit, for medisin. I enkelte område
blir det i dag operert utan anestesi. Dei får ein pinne å bite
i av mangel på heilt vesentleg medisin. 

20 mill. kr er ikkje mykje i denne samanhengen.
Det er svært lite. Og det er openbert at det vil bli behov
for langt større beløp i tida som kjem. I dag
brukar me om lag 1 milliard kr på eit norsk militært
nærvær i Kosovo, slik at me saman med andre kan
syte for at det er trygt å vera der. Samtidig brukar me,
etter det eg veit, framleis fleire hundre millionar kroner på kosovoalbanarar
som er her i landet. Ville det ikkje då ha vore føremålstenleg å få dei
heim så fort som mogleg, slik at dei ressursane som me
i dag brukar på dei, kan overførast til Tsjetsjenia?

  Eg vil gjerne få stille følgjande spørsmål,
også det til utanriksministeren:

«På bakgrunn av dei prinsipp
og argument som vart lagde til grunn for det internasjonale samfunnet
si rekkje av tiltak mot Serbia og serbarane for deira brot på menneskerettane
i tidlegare Jugoslavia og som Noreg aktivt støtta, kva
tiltak vil Regjeringa gå inn for mot russarane for deira
framferd i Tsjetsjenia?»

  Eg takkar utanriksministeren for svaret. Eg
har lyst til å gje honnør for den innsatsen han gjorde
på dette området i den tida han var OSSE-formann.

Det me prøver på i verda
i dag, er sjølvsagt å utvikle ein internasjonal
rettsorden. Det er langt fram, men me går gradvis framover
på den vegen. Men eg trur det er heilt avgjerande at dersom
me skal koma nokon som helst veg på dette området,
må det vera ein rimeleg likskap for lova, også internasjonalt.
Det blir heilt umogleg dersom små syndarar som Milosevic
skal kunne straffast på den måten som han blir
straffa på, og med god grunn, dersom andre som gjer mykje
verre ting, slik som no i Groznyj, ikkje i det heile skal møte
noko, ikkje ein gong økonomiske sanksjonar. Då kjem
heile den internasjonale rettsordenen i miskreditt, og det vil vera
veldig uheldig. 

Elles kunne eg ha lyst til å nemne
at når det gjeld statusen til Tsjetsjenia, er det inngått
to avtalar. Den eine frå 1966 gjekk ut på at statusen
til Tsjetsjenia skal avgjerast i forhandlingar innan år
2001. Den andre av mai 1997 går ut på at alle
framtidige tvistemål skal avgjerast med fredelege middel.
Dette må me ha med i tankane når me vurderer statusen.

  Når eg sa «liten» om
Milosevic, var det ikkje syndene eg snakka om, men Serbia er eit lite
land som det er ufarleg å straffe. 

Sjølvsagt må ein velja middel
som er føremålstenlege, men eg trur at overfor
Russland er det ei rekkje verkemiddel som kunne vera f.eks. på det økonomiske
området – elles er me i realiteten med
på å finansiere krigen – osv, osv. Og
eg trur at dersom russarane gong etter gong skal gjera den erfaringa
at dei kan gjera kva som helst utan å møte alvorlege
reaksjonar, vil det bli så mykje lettare for dei å setta
i gang slike ting på nytt. Dersom dei hadde møtt
alvorlege sanksjonar under krigen i 1994 – 1996, trur eg
det er langt større sjanse for at dei ikkje hadde begynt
på nytt no.

Når det gjeld Noregs haldning, synest
eg at me har ein tendens til å vera veldig moralske når
det gjeld problem langt borte, men at me har ein sørgjeleg
tradisjon for å legge oss heilt flate dersom russarane
er involverte. Eg vil håpe at dersom Europarådet
under Lord Russel-Johnston no kjem til at dei f.eks. vil suspendere
Russland frå Europarådet, vil Noreg støtte
det.

