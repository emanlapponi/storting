 Eg vil gjerne få stille følgjande spørsmål
til forsvarsministeren:

«Fram til Stortingets handsaming av
langtidsproposisjonen til våren treng me ein grundig debatt
om kva slags forsvar Noreg treng i tida som kjem. Forsvarssjefen
vil ikkje uttala seg om dette. Desto viktigare vert det at offiserane
deltar aktivt. Men dei føler at dei har fått munnkorg. 

Vil statsråden syte for at offiserane
fritt kan delta i debatten om kva slags forsvar Noreg treng i framtida?»

  Kåre Willoch har i ein kronikk i Aftenposten
for kort tid sidan på prinsipielt grunnlag gått igjennom
forholdet mellom ytringsrett og ytringsplikt for byråkratiet.
Han har konkludert med at det er eit skilje når det gjeld
dei som er tilsette i departementet og dei ytre etatane, og han
seier bl.a. følgjande:

«I et
demokrati har hele folket krav på å få sakene best
mulig opplyst, og når så meget av ekspertisen
er ansatt i staten har de ansvarlige i faglige statsorganer ikke
bare rett, men plikt til å si fra.»

Han konkluderer òg slik:

«Et
annet saksområde som belyser behovet for frimodighet fra
embetsverkets side, er forsvarspolitikk. Det ville være
ytterst uheldig om offiserer skulle føle at de ikke bør
ytre annet enn autoriserte meninger om militære spørsmål.»

Eg synest dette er klar tale, og eg oppfattar
det slik at statsråden òg langt på veg
er samd i dette. Situasjonen er den at me stadig får meldingar
hit som tyder på at offiserar som er glade i sin karriere,
er veldig forsiktige med å uttala seg. Eg tolkar statsråden
dit hen at dei fritt kan gjera dette, og eg er glad for det.

  Dersom me her i Stortinget skal kunna fatte
fornuftige vedtak, er me nøydde til å kjenne dei
faglege synspunkta uavhengig av politisk tendering, men me må òg
kjenne til om det er ulike faglege synspunkt på eit område.
Dersom me ikkje er kjende med det, vil me ikkje ha eit tilfredsstillande
grunnlag for det me skal gjera her i huset.

Når det gjeld Forsvarsstudien 2000,
dreier jo den seg i vesentleg grad om rasjonalisering av fredsstrukturen,
og eg har forståing for at det faktumet at det har vore
ein prosess, kan påverke dette i ein viss grad. Men det Forsvarsstudien
2000 ikkje seier noko om, er kva forsvar Noreg treng i framtida.
Den debatten skal me inn i no, og eg oppfattar det slik at statsråden
heilt klart seier at norske offiserar kan delta fritt i ein slik
debatt.

