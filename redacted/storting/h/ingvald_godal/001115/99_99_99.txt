  Eg vil gjerne få stille følgjande spørsmål
til statsministeren:

«Korleis ser statsministeren på å ha
folk i eiga regjering som har støtta fleire av nyare tids
blodigaste massemordarar, og som framleis ikkje vil ta avstand frå det, slik
det gjekk fram av programmet «Rikets tilstand» 
     8. november 2000?»

  Dette var knapt nok svar på det eg
spurde om. 

Det er klart at folk i ungdommeleg lettsinn
kan vera med på mykje rart, men dersom dei ikkje i vaksen
alder kan ta avstand frå galne ting dei har vore med på,
er det alvorleg. Og eg synest det er spesielt alvorleg at det norske
folk har fått sjå at ein medlem av dette lands
regjering ikkje har vore i stand til på ein klar måte å ta
avstand frå at ho har vore med på å gjeva
internasjonal legitimitet til massemord og tortur i stor målestokk.
Det synest å vera eitt skikkeleg svar på dette,
og det er at vedkomande statsråd står fram for
det norske folk og seier seg lei for det ho har vore med på,
og bed om unnskyldning til attlevande offer for dei tyrannar
det her dreiar seg om, ikkje minst dei av desse offera som bur i
det landet der vedkomande er medlem av landets regjering.

 Eg vil gjerne stille følgjande spørsmål
til utanriksministeren:

«Russaranes massive overgrep mot tsjetsjenerane
har gått føre seg i over eitt år. Organisasjonen «Human Rights
Watch» har no henvendt seg til alle FNs medlemsland og
bede dei om på det sterkaste å fordøme Russlands
manglande oppfølging av FNs resolusjon av 25. april 2000
om konflikten. 

Korleis vil Regjeringa følgje opp
dette?»

 Eg tar svaret frå utanriksministeren
til etterretning og ser fram til å følgje med
i Regjeringas vidare arbeid med denne saka. 

Eg synest det er eit spesielt aspekt som det
er grunn til å understreka, og det er at når me
no prøver å få etablert ein internasjonal
rettsorden, er det forferdeleg viktig at loven skal gjelde både
for dei store og for dei små. Me ser i dag at det blir
sendt ut velfortente arrestordrar på slaktarane på Balkan,
og at dei blir stilte for retten i Europa, mens når
det gjeld sjefsslaktaren i Tsjetsjenia, rullar ein ut ein raud løpar
når ein skal treffe han. Det blir skapt eit inntrykk av
ein dobbelmoral i det internasjonale samfunnet som eg trur er svært
uheldig for den internasjonale rettsordenen. Dette har ikkje minst
Human Rights Watch peika på ei rekkje gonger. Eg vil be
utanriksministeren om at ein etterstrevar at det skal vere lik lov
for Loke og for Tor også i det internasjonale samfunnet.





                

