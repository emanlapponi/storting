  Eg vil gjerne få stille fylgjande spørsmål
til forsvarsministeren:

«Stortinget har fleire gonger understreka
at rimeleg likebehandling av norsk ungdom er ein føresetnad
for å oppretthalde eit vernepliktsbasert forsvar i Noreg.
No syner det seg at legar som utfører sivilteneste, til
dømes som kommunelegar eller i psykiatrien, får
dette godskreve som meritterande i karrieresamanheng, medan legar som
avtener si verneplikt, til dømes som legar i hæren, ikkje
får dette akseptert som meritterande.

Kva vil statsråden gjera for å rette
på denne uakseptable forskjellsbehandlinga?»

 Eg takkar statsråden for eit positivt
svar og vil ynskje han lykke til.  Samtidig vil eg understreka at
det er heilt klart at storting og regjering har eit ansvar for å syte
for ei rimeleg likebehandling av norsk ungdom.  I dette tilfellet
er det heilt uakseptabelt at folk som ikkje vil utføre
den grunnlovfesta verneplikta og får sivilteneste i staden,
skal få ein slik fordel i sin karriere.  Så her
må oppgåva vera å finne fram til ordningar,
f.eks. ein kombinasjon av legeteneste i hæren og i det
sivile, slik at dette kan bli meritterande.  Me må finne ei
ordning som løyser problemet, for slik som det er i dag,
er det totalt uakseptabelt.

Vidare har eg lyst til å peike litt
på den generelle situasjonen. Etter at eg tok dette opp
i spørjetimen for ei veke sidan, blir eg stadig kontakta
med eksempel på noko som dei som utfører militær
verneplikt, synest er veldig urettferdig.  Dei som er i sivil teneste,
blir behandla på ein mykje meir lettvint måte.
 Eg vil difor oppmode statsråden om å syte for
ein skikkeleg gjennomgang av dette, slik at me kan få ein
slutt på det.

