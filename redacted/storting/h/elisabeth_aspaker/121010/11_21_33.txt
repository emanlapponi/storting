 Jeg stiller meg undrende til det svaret kunnskapsministeren nå gir, for denne utdanningen i Tromsø er opprettet etter et vedtak i Stortinget – altså på oppdrag fra landets nasjonalforsamling. Det er altså ikke noe Universitetet i Tromsø har gjort av egen oppfinnsomhet – de har gjort det etter oppdrag fra Stortinget.


Det andre som jeg stiller spørsmål ved, er at statsråden, som kunnskapsminister, ikke er mer opptatt av å sikre at det blir kvalitet i dette utdanningstilbudet når det først er opprettet, og når Stortinget har vedtatt det.


Mitt spørsmål til statsråden er: Føler hun virkelig ikke noe ansvar for å følge opp dette stortingsvedtaket?


Den andre opplysningen som jeg har fått i det siste svaret fra justis- og beredskapsministeren, er at finansieringsansvaret nå er overført til Helsedepartementet. Så mitt spørsmål – det ene gjelder kvalitet – og det andre er: Vil statsråden ta initiativ overfor helseminister Jonas Gahr Støre for å sikre at man får de økonomiske rammene rundt miljøet i Tromsø som gjør at utdanningen får den kvaliteten som er forutsatt?


