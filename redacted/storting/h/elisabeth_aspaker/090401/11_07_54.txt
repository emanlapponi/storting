 Det er ingen ukjent sak at det for så vidt er politimestrene som styrer over mannskapene sine, men jeg har nå med en statsråd å gjøre som ikke nekter seg noe, og som i mange andre sammenhenger er veldig tydelig på hva han mener er riktig og viktig å prioritere.


Jeg mener det er viktig at både statsråden og Stortinget tydelig signaliserer at det narkotikaproblemet som vi har i det norske samfunnet, er alvorlig og vil vokse seg større hvis politiet ikke disponerer sine ressurser på en slik måte at man greier å komme det i forkjøpet – demme opp, ta bakmenn, gjøre beslag – og slik forhindre at narkotikaen sprer seg. Så mitt spørsmål til statsråden blir da: På hvilken måte vil han overfor politidirektøren og politimestrene være tydelig på at dette er et arbeid som må prioriteres? For taper vi kampen mot narkotika, tror jeg det vil få en del samfunnsmessige konsekvenser og medføre en del kostnader som vi i dag ikke overskuer konsekvensene av.


