  Jeg vil takke statsråden for svaret.

Jeg var til stede den 1. desember da Regjeringen
presenterte sin nordområdestrategi i Tromsø. Da
ble det sagt at kunnskap skulle være navet i nordområdestrategien. Jeg
tror heller ikke det hersker noen tvil om at
realfagene er av særlig betydning hvis vi skal realisere
mulighetene i nordområdene. Vi trenger flere med realfag,
og vi trenger flere forskere for å drive videre teknologiutvikling
til beste for miljøet, men også for
bosettingen i Nord-Norge.

Jeg tror heller ikke det er noen
tvil om at vitensentrene gir næring til mange små forskerspirer,
for det høyner utvilsomt interessen for realfag.
Jeg ser også at besøkstallet ved vitensentrene
generelt og for Nord-Norge også har økt
sterkt den korte tiden vitensentrene har vært i funksjon.
Mitt spørsmål til statsråden er da: Er
statsråden villig til å vurdere en særskilt
styrking av vitensenteret i Nord-Norge til drift, og jeg utfordrer
en gang til på bygg, all den tid man har sagt at kunnskap
skal være navet i nordområdestrategien,
og at realfagene der skal ha en helt spesiell oppmerksomhet?

