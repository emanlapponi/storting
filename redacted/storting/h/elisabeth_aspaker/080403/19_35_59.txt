 Jeg fikk vel ikke det svaret jeg hadde håpet å få i dag, sett i lys av at vi nå går en ny sommersesong i møte - den del av året hvor det er enda mer aktivitet ute. Selv om statsråden nå viste til at det skal komme en lov som forbyr kjøp av sex, er jo ikke denne loven kommet til Stortinget ennå, og det betyr i hvert fall at den ligger et stykke fram i tid. 




Jeg synes fortsatt at statsråden tar lett på og undervurderer de utfordringene som Oslo som by har for dem som bor her, og for dem som kommer på besøk hit. Det bildet som mange turister sitter igjen med, er et Norge som er fylt opp av prostituerte som nærmest hugger etter deg - jeg vet ikke hvor mange ganger - på den korte veien enten man kommer fra havneområdet eller man kommer fra Oslo S, oppover Karl Johans gate. 




Jeg er ikke uenig i at Oslo-politiet på mange felt gjør en svært bra jobb. Men det er også like klart at på mange områder strekker ikke Oslo-politiet til, og jeg synes at statsråden gikk langt i å innrømme at det er et betydelig potensial knyttet til f.eks. vinningskriminalitet. Han viste til DNA-reformen som skal kunne revolusjonere det området i så måte. 




Jeg tror det er viktig at vi erkjenner at samtidig som Oslo-politiet har fått store ressurser, har også resten av norsk politi fått betydelig økning i sine budsjetter. At politiet har fått større ressurser, har noe med den generelle kriminalitetsutviklingen i samfunnet å gjøre. Ikke minst har dette huset vært flink til å pålegge politiet nye oppgaver, fordi vi mener at politiet er en instans som kan gjøre en større innsats på flere områder. Men da trenger de flere folk. Det er helt rett, som justisministeren sier, at vi for øyeblikket gjerne skulle ha ønsket at vi hadde hatt flere ferdig utdannede politifolk. Men det han ikke gjør noe med, og som han kunne ha gjort noe med hvis politiet hadde hatt penger, var å ansette flere sivile. Til og med politiets egne fagorganisasjoner innrømmer nå, og ser, at det ville ha vært en fordel dersom man kunne ha blitt avlastet for en del sivile oppgaver, slik at politifolk kunne ha konsentrert seg om det som faktisk er politiarbeid. 




På seniorpolitikkens område er vi dessuten på et begynnerstadium. Man holder på med noen forsøk i Hordaland. Dette burde i stedet ha vært et grep som hadde blitt tatt for hele landet, og som hadde sikret oss en mye tyngre tilnærming til akkurat det området. 




Jeg etterlyser fortsatt en tilnærming fra justisministeren der han greier å ha to tanker i hodet samtidig. Uansett hva han sier om bevilgninger til politiet, er det altså en sannhet at Høyre de siste syv-åtte årene har bevilget vesentlig mer til politiet enn det Arbeiderpartiet og den nåværende regjering har foreslått at man skal gjøre.




