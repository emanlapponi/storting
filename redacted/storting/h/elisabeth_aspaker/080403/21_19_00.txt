 Jeg må innrømme at jeg synes at debatten kom seg, og den kom seg inn i et mer konstruktivt spor etter hvert. Min hensikt med å ta opp denne interpellasjonen i dag var at vi skulle se framover og minne oss selv om at det nå er vel ett år siden vi behandlet politirollemeldingen i Stortinget, og at det er store forventninger knyttet til hvordan de visjonene som ligger i den meldingen, skal oppfylles. Det er det jo Regjeringen og Stortinget som i aller høyeste grad må bidra til, selv om også politikorpset ute, som er det som møter publikum «face to face» i hverdagen, er det som kanskje er det fremste til å bære reformen og visjonene gjennom. Men vi må sette det i stand, vi må ruste det til å gjøre den jobben. 




Nå er jo saken med politipostene i Oslo oppklart, hvis vi kan bruke et slikt begrep her. Men poenget mitt er at ja, det er mulig vi har gjort en del dumme ting i fortiden. Det bør ikke gjøre at vi skal repetere feil som er gjort. Men vi bør heller minne oss selv om den politirollemeldingen som vi behandlet for halvannet år siden, og som har satt en ny dagsorden for hvordan vi skal tenke politi framover. 




Jeg er enig med statsråden i at vi må tillate oss å tenke både i retning av samlokalisering med servicesenter og om det er andre steder i lokalsamfunnet hvor folk ferdes og hvor politiet kan være, hvor man får til naturlige møtepunkter og hvor man kanskje møter flere enn der lensmannskontorene er lokalisert i dag. Poenget mitt er at det er viktig at lensmannen eller politiet er ute der folk bor, og ikke trekker seg for langt tilbake. 




Jeg må også minne om at reformen innenfor den sivile rettspleien og koblingen opp mot politiet ble begrunnet med at politiet var så mange steder, og det var viktig å komme nær folk, og at den lokalkunnskapen og tilliten lensmannen eller politiet hadde, var et fundamentalt premiss for at den reformen skulle kunne bli vellykket. 




Det har blitt mye Nordlys-sitater i løpet av debatten. Jeg ser at representanten Bjørnflaten ikke er til stede i salen - og siden artikkelen jeg skrev i Nordlys, har vært en gjenganger her i dag, må jeg få lov til å si at det er noe med å greie å ha to tanker i hodet samtidig også der. Det er helt klart at innenfor den offentlige forvaltningen i Norge og i offentlige etater er det helt sikkert mulig å organisere seg klokere i mange sammenhenger, og det er ikke sikkert at den formelen vi organiserer oss etter i dag, er framtidens formel. 




Når det gjelder politiet, er jeg faktisk av den oppfatning at der er vi også tjent med et desentralisert politi, og kanskje et enda mer desentralisert politi enn vi har i dag, og det har en pris. På noen områder tror jeg nok også vi i framtiden vil kunne oppleve at vi må bruke mer penger, fordi den organiseringen som vi da ønsker, har en høyere prislapp enn en mer strømlinjeformet organisasjon, hvor man ikke opplever å få den nærheten til publikum som vi ønsker. 




