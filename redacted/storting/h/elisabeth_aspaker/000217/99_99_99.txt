 Riksrevisjonens rapport og komiteens merknader vedrørende statens kjøp av posttjenester er et klart uttrykk for at Samferdselsdepartementet ikke har viet tilstrekkelig oppmerksomhet på å følge opp og dokumentere innholdet og kvaliteten i Postens tjenestetilbud til befolkningen. Til tross for at stadig flere brukere er misfornøyd og fremfører kritikk av Postens tjenester – og det er kanskje særlig i distriktene at kritikken har vært mest høylytt – så har altså departementet fortsatt ikke fått etablert tilfredsstillende oppfølgingskriterier og resultatoppfølgingssystemer for kjøp av posttjenester. Det er også fra Riksrevisjonen og komiteen fokusert på sju år gamle synder, og det er nesten besynderlig at dette ikke er kommet på plass.




Som monopolbedrift er Posten i en særstilling. Etter Høyres mening stiller dette særlige krav til Samferdselsdepartementet når det gjelder å kunne dokumentere hvordan dagens tjenestetilbud tilfredsstiller eller ikke tilfredsstiller innbyggernes behov. Skal Stortinget kunne danne seg et bilde av situasjonen når det gjelder tilgang på posttjenester, er det derfor avgjørende nødvendig at oppfølgingskriterier og resultatoppfølgingssystemer for kjøp av tjenester snarest kommer på plass.




Høyre er opptatt av å sikre et kvalitativt godt posttjenestetilbud også i distriktene. Samtidig er Høyre opptatt av å få en vurdering av om disse tjenestene kan utføres på en mer kostnadseffektiv måte. Spørsmålet er med andre ord om staten kan få mer igjen for pengene ved å inngå distribusjonsavtaler med andre enn Posten. Høyre har i innstillingen i en særmerknad pekt på de store metodeproblemene som knytter seg til beregning av omkostninger for staten ved kjøp av ulønnsomme posttjenester. Det er i dag faktisk vanskelig å vite om staten betaler rett pris for ulønnsomme posttjenester så lenge disse tjenestene ikke er konkurranseutsatt, og Høyre mener derfor at utførelsen av ulønnsomme posttjenester bør settes ut på anbud.




God tilgang på posttjenester er viktig for enkeltpersoner, og kan faktisk være helt avgjørende for bedrifter lokalisert i Distrikts-Norge, der gode og forutsigbare postdistribusjonssystemer er en av flere sentrale faktorer for å kunne hevde seg i konkurranse med tilsvarende virksomheter lokalisert i mer sentrale og tettbygde strøk. På denne bakgrunn mener Høyre at Samferdselsdepartementet må ta initiativ til å få prøvd hvorvidt ulønnsomme posttjenester kan utføres billigere og bedre av andre.




Avslutningsvis: Vi opplever nå en tilnærmet eksplosjon når det gjelder elektronisk handel – en måte å skaffe seg varer på som i neste omgang fordrer et effektivt distribusjonsapparat ut til kundene. Vi står i denne sammenheng overfor en ny stor utfordring når det gjelder å tilrettelegge for at det skal være like lett og selvfølgelig å gjøre bruk av netthandel enten man befinner seg på Bjarkøy i Troms eller i Oslo-gryta. Hvis det da viser seg at Posten ikke er i stand til å levere og sørge for en kostnadseffektiv og tilfredsstillende distribusjon av varer handlet på nettet, vil det etter Høyres mening bare ytterligere aktualisere behovet for å åpne for konkurranse og alternative distributører av slike varer. 




For øvrig vil jeg vise til merknadene fra en samlet komite.




