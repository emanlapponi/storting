 Jeg vil takke statsråden for svaret.
Men det er jo med en viss undring vi leser Soria Moria-erklæringen,
som ikke har et eneste ord om temaet organisert kriminalitet.

Vi ser jo at utviklingen både
i Norge og internasjonalt i de senere årene har
gått i retning av mer rå kriminalitet. Den er
mer organisert, den er mer brutal, og det er et økt samarbeid mellom
kriminelle nettverk på tvers av landegrenser.
Bondevik-regjeringen har vist at man prioriterte dette saksområdet
tungt, og man har i den spesielle NOKAS-saken kommet tilbake
til Stortinget og sikret ekstraordinære bevilgninger
for å kunne følge den opp.

Ettersom Regjeringen gjennom Soria Moria-erklæringen
selv har sådd tvil om man faktisk vil ha organisert kriminalitet
som et prioritert satsingsområde, vil jeg spørre justisministeren:
Kan justisministeren forsikre Stortinget om at også denne
regjeringen om nødvendig vil komme tilbake til Stortinget
med forslag om ekstraordinære bevilgninger for å følge
opp NOKAS-saken?

