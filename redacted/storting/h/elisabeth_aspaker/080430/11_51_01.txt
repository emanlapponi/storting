 Jeg takker for svaret. Det er korrekt det som statsråden sier,
at vi for så vidt oppfyller kravene i Schengen-regelverket. 

Under inspeksjonen fra Schengen for en tid siden var det likevel noen kritiske
anmerkninger knyttet til det faktum at kontrollansvaret i Norge er delt
mellom Forsvaret og politiet. For å imøtekomme disse anmerkningene
blir det spesielt viktig at Forsvaret og politiet er maksimalt samtrente,
enten det gjelder bruk av helikopter eller på andre måter. 

Da har jeg et spørsmål til statsråden: Sett fra hennes
side, er det tilstrekkelig med ressurser både hos Forsvaret og hos
politiet i Sør-Varanger til å få den nødvendige
samtreningen og avklaringen, slik at vi kan møte de forventningene
man har i Schengen - om en grenseberedskap som er så god som overhodet
mulig? 

