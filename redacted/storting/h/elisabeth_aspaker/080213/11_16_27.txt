 Jeg takker statsråden for svaret, men jeg tror det er all grunn
til bekymring når det gjelder ressurssituasjonen i politiet og deres
evne til å følge opp. Jeg synes at man i etterforskningen av
Lommemannen-saken nå ser at det er tegn til at politiet tar selvkritikk,
at man mener at man tidligere ikke har tatt saken nok på alvor og
at man ikke har satt inn nok ressurser. Jeg synes også når det
gjelder det pedofile nettverket, selv om en del av dette ligger langt tilbake,
at det er mye som tyder på at de er i full sving. Jeg forventer at
man skal følge det opp på en aktiv måte. Dette handler
også om det omdømmet Norge har i forhold til at vi er et land
som har lagt stor vekt på at barn skal føle trygghet. Vi skal
etterforske, og vi skal komme til bunns i slike saker. 

Jeg har et
spørsmål til statsråden: I forbindelse med folkemorddiskusjonen
her i går kom det en nyhet om at det var kommet åtte nye stillinger
i Kripos for å prioritere den typen etterforskning. Når vil
Regjeringen følge opp med tilsvarende påfyll til Kripos for
å følge opp overgrep mot barn? 

