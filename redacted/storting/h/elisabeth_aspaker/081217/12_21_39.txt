 Jeg takker for svaret, men statsråden har sikkert forståelse for at jeg hadde
                     ønsket meg et annet svar enn det. 

For regionen og for det næringslivet som befinner seg i nordre Nordland og
                     Sør-Troms, og som har sterke forbindelser både ned mot Helgeland og mot
                     Finnmark, med rute via Tromsø og Bodø, vet vi at det er et svært dårlig
                     fungerende rutetilbud i dag. Faktisk er det sånn at korte møter nord og sør for
                     denne regionen må man bruke en hel dag på. 

Så jeg vil på nytt stille statsråden spørsmålet: Hva slags vurdering er det som
                     ligger til grunn for at man fortsatt skal kjøpe ruter på flyplassene rundt
                     Evenes, altså Framneslia i Narvik og mot Andenes, og sørge for gode
                     forbindelser den veien, mens det næringslivet som sokner til Evenes, fortsatt
                     skal avspises med et svært dårlig tilbud? 

