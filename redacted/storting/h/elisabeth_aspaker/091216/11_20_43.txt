 Jeg vil takke statsråden for svaret.


Jeg er veldig enig med henne i at utdanningssektoren og forskningsfeltet er en nøkkelressurs med hensyn til hvordan vi skal greie å takle de utfordringene vi står overfor, enten vi nå snakker nasjonalt eller i en mer global sammenheng. Men desto viktigere tror jeg det da er at vi også klarer å ta dette med i hverdagen, at vi greier å vise til at det ikke bare er de store vyene og det vi presterer – jeg holdt på å si – utenlands som teller, men at vi faktisk i den hverdagslige, nære politikken hjemme også greier å se spor av at vi endrer holdninger. Jeg tror det er utrolig viktig med eksemplets makt.


Statsråden var inne på dette med bygningsmasse osv. Men har Kunnskapsdepartementet en egen definert policy i forhold til klimavennlige bygg, oppvarming osv – jeg tenker også på den bygningsmassen departementet selv rår over?


