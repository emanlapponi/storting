 Ingen er uenig i at vi må få på plass en permanent base, men nå er det altså kommet et tilbud om en sommerbase i regi av Stiftelsen Norsk Luftambulanse. Alle motargumenter som Helse Nord til nå har produsert, er ett etter ett blitt tilbakevist av juridisk ekspertise og andre. Nylig måtte den medisinske fagsjefen i Helse Nord også gå tilbake på påstanden om at det ikke var medisinsk samhandlingskompetanse i regionen som kunne håndtere et helikopter.


Denne sommeren skal Narvik sykehus delvis være stengt fordi det skal gjøres bygningsmessige oppgraderinger der. Samtidig vet vi at i denne regionen er det også stor tilstrømning av turister på sommertid, med stor trafikk og fare for trafikkulykker. Forstår ikke helseministeren at nei-argumenter fra Helse Nord ikke er akseptable i denne regionen, som er et sort hull på luftambulansekartet, og at en slik sommerbase ville være et verdifullt tilbud inntil man får en permanent base en gang i fremtiden?


