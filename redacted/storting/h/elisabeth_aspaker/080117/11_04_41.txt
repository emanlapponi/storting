 Jeg vil starte med å takke interpellanten, for det er utvilsomt et svært viktig tema som står på dagsordenen her i dag.




Det må selvsagt være slik at barn har krav på voksnes oppmerksomhet og beskyttelse mot vold og overgrep. Som flere har vært inne på her: De må bli sett og hørt. Det er også riktig som interpellanten viser til, at Bondevik II-regjeringen utarbeidet en omfattende handlingsplan med en rekke ulike tiltak mot vold og overgrep mot barn. Denne planen er siden fulgt opp i Stoltenberg-regjeringens omfattende plan Vendepunkt, som er en ny bekreftelse på at man fra nasjonale myndigheters side faktisk har et tungt fokus på dette området.




Det blir en «missing link» hvis ikke slike nasjonale, overordnede, statlige planer også har en klangbunn og manifesterer seg i planer på det kommunale nivå. Da er det selvsagt alt annet enn betryggende når det fra interpellantens side opplyses om at det bare er 15 kommuner i Norge i dag som har satt denne typen saker på dagsordenen og har utarbeidet lokale planer og beredskap i forhold til det.




Det er derfor veldig positivt at statsråden viser til at hun skal ha dialogmøter med alle kommunene i løpet av 2008, og jeg håper jo at man i den dialogen kan gi en veiledning til kommunene om hvordan man på en så rask og effektiv måte som mulig kan utarbeide lokaler planer på dette området. Jeg er ikke opptatt av at slike planer nødvendigvis skal fylle side opp og side ned, men det er viktig at man har en beredskap, det er viktig at man på noen sentrale områder faktisk bestemmer seg for hva man skal satse på, og hvordan man skal agere når krisen er et faktum.




Den aktuelle saken med Lommemannen bør være en vekker for mange. Mye kan jo tyde på at overgriperen kunne vært stoppet på et langt tidligere tidspunkt dersom voksne som ble varslet, hadde tatt barnas forklaringer på alvor og tatt sine forholdsregler. Jeg tenker på trialmiljøet, og det er flere eksempler på foreldre som står fram og har varslet videre uten at det er blitt tatt affære. Dette er synd, men det forteller kanskje noe om at vi har noen bilder i hodene våre på hvordan en typisk overgriper er. Når overgriperen da ikke stemmer med det bildet vi har gjort oss på forhånd, bagatelliserer vi, og da «forsvinner» slike saker, og ungene blir ikke tatt på alvor.




I likhet med interpellanten er jeg ganske opprørt over den meldingen som kom i Dagsnytt, hvor det nå nærmest slås fast at overgrep mot barn straffes mildere enn overgrep mot voksne. Høyre mener at det tvert imot burde være straffeskjerpende å begå vold og overgrep mot barn, som vi må erkjenne er i en særlig utsatt posisjon.




Barnehus er et målrettet tiltak som skal samlokalisere ulike tjenester. Tanken er at barn som har vært utsatt for vold og overgrep, skal møte én dør inn til hjelperne. Heldigvis er det i dag tverrpolitisk enighet om at dette er et vesentlig bidrag for å styrke barns rettssikkerhet og et viktig tiltak for å styrke kompetansen, slik at hjelpeapparatet blir i stand til både å avdekke flere overgrep og hjelpe de barna som blir utsatt for dette.




Høyre har siden 2005 presset på for raskere etablering av en landsomfattende ordning med barnehus. Regjeringen ville først ha et i Bergen, siden et på Hamar, og Høyre vil i hvert fall ta sin del av æren for det gjennombruddet som kom i 2008-budsjettet, med barnehus i alle fem helseregionene. Vi er glad for at to barnehus nå endelig har åpnet dørene, og at justisministeren overfor Stortinget har gitt uttrykk for at de tre neste skal åpnes i løpet av 2008. Men Høyre har én bekymring, for vi kan altså ikke slå oss til ro med at et barnehus på Hamar skal dekke hele det sentrale østlandsområdet. Høyre foreslo derfor etablering av et sjette barnehus i Oslo-området under budsjettbehandlingen i Stortinget. Til nå har Regjeringen avvist at det er behov for enda et barnehus. Men med tanke på det store befolkningsgrunnlaget og de mange kommunene som vil kunne ha behov for faglig bistand i disse sakene, er mitt spørsmål til barne- og likestillingsministeren her i dag om hun vil arbeide for at dette blir en realitet også i det sentrale Oslo-området.




