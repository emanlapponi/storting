Jeg vil takke saksordføreren for en grei gjennomgang av saken.




Ifølge FN er menneskehandel nå i ferd med å passere narkotikahandel og bli verdens nest største illegale økonomi etter våpensalg. Det er i seg selv alarmerende.




Menneskehandel er krenking av menneskerettighetene i sin aller groveste form. Det er en kynisk utnyttelse av mennesker som håper på et bedre liv i et vestlig land, men som i stedet blir holdt fanget i prostitusjon eller slavearbeid og utsettes for umenneskelige lidelser. Det er en virksomhet som gir stort økonomisk utbytte til bakmenn, og som setter menneskeliv i fare. De fleste ofrene for menneskehandel i Norge i dag er knyttet til prostitusjonsvirksomhet, men utviklingen i Europa viser at også tvangsarbeid og fjerning av organer er et økende problem. Det krever stor oppmerksomhet og fokus fra myndigheter, organisasjoner og privatpersoner verden over, og vi må ha et stort felles løft skal vi greie å bekjempe denne illegale industrien.




Europarådskonvensjonen er utvilsomt en viktig videreføring av arbeidet med å bekjempe menneskehandel internasjonalt. En ratifisering av konvensjonen fra norsk side er viktig. Vi må gjøre vårt aller ytterste for å sørge for at flest mulig andre land gjør det samme, og så snart som mulig.




Det er gledelig å registrere at Regjeringen vil videreføre arbeidet mot trafficking og menneskehandel, som ble vesentlig styrket under Bondevik II-regjeringen.




Hvis jeg likevel skal tillate meg å være litt kritisk i dag: Det må være grunn til å stille spørsmål om hvorfor det har tatt Regjeringen så lang tid å få fremmet denne saken for Stortinget, all den tid det ikke er nødvendig med lovendringer for å oppfylle konvensjonen.




Uansett håper jeg at Regjeringen vil bruke sine kanaler nå til å påvirke andre land til å ratifisere konvensjonen. Kampen mot menneskehandel er en viktig kamp og et stort felles prosjekt, der svært mange av verdens land er berørt som mottaker-, transitt- eller rekrutteringsland.




