 Mangel på arbeidskraft er blitt et stadig større problem innenfor en rekke yrker og sektorer i samfunnet. Nå kan vi også føye til politiet på denne listen. Dette har gitt seg utslag i ubesatte stillinger og vaktkabaler som ikke går opp, selv i byene våre.




En vanskelig bemanningssituasjon er blitt enda mer komplisert etter at nye arbeidstidsbestemmelser trådte i kraft i politiet denne sommeren. Spørsmålet er da hvilke avbøtende tiltak Regjeringen er villig til å sette inn for å sikre en polititjeneste av forsvarlig kvalitet i hele Norge.




Det er riktignok slik at vi om to–tre år vil få ut større kull fra Politihøgskolen, men Høyre mener likevel at tiden er inne til at også politietaten skal innta en mer moderne holdning til sine seniorer. I stedet for å sende 50-åringer på pensjonistkurs bør man bygge en yrkeskultur i politiet som verdsetter og forteller seniorene at vi fortsatt har bruk for dem. Det er min påstand at staten ligger etter privat sektor i utviklingen av en seniorpolitikk som tar hensyn til at de som kan tenke seg å stå utover fastsatt pensjonsalder, ikke skal bli straffet, men premiert for det. Når erfarne politifolk pensjoneres fra 57 år, vet vi at de fleste er friske og spreke og har overskudd til å kunne fortsette utover pensjonsalder om arbeidsgiver legger til rette for det. Når det samtidig er et faktum at politiet mange plasser ikke får kvalifiserte søkere, eller står overfor et komplisert kriminalitetsbilde, er det i samfunnets interesse at politifolk som er motivert for det, kan fortsette i jobben sin noen år til, på betingelser som gjør det attraktivt å jobbe framfor å la seg pensjonere.




Det er med en viss undring jeg har lest forslaget til justisbudsjett for 2008, hvor temaet seniorpolitikk for politiet er avspist med én setning:







«På kort sikt kan tiltak som gjør at polititjenestemenn står lenger i tjenesten gi en positiv effekt, mens en økning i antallet studenter først vil få en effekt på lengre sikt.»




Hvis det er slik at departementet har tenkt i seniorbaner, hvorfor er det da ikke satt av midler til slike tiltak i 2008, når Politi-Norge skriker etter flere folk?




I et skriftlig spørsmål til justisministeren, besvart 26. september 2007, om den kritiske bemanningssituasjonen, der jeg konkret utfordret statsråden på tiltak for seniorer, mottok jeg et skuffende svar, ja et svar uten substans, på dette avgjørende punktet. Statsråden redegjorde i sitt svar for styrking av politiet med 257 mill. kr og 62 flere plasser på Politihøgskolen siden regjeringsskiftet.




For å sette dette i perspektiv er det verdt å merke seg at statsbudsjettet siden 2005 har vokst med over 100 milliarder kr. Mens denne regjeringen har plusset på med 62 nye studenter, økte faktisk Bondevik-regjeringen i sin periode opptaket på Politihøgskolen med 120 studenter. Men det var også slik den gangen at det kom ut flere fra utdanningen enn det faktisk var ledige politijobber til. Derfor ble det også i perioden tilleggsbevilget midt i året for at hele det utdannede kullet skulle kunne gå inn i aktiv polititjeneste.




Høyre har programfestet en opptrappinsplan for å bygge en større politistyrke i Norge. Det mener vi er nødvendig for å kunne møte et mer krevende kriminalitetsbilde nasjonalt og internasjonalt, for å kunne gjøre visjonen om nærpoliti til en realitet, og for at politiet skal få tid og overskudd til å drive målrettet kriminalitetsforebyggende arbeid, enten det er gjennom politirådssamarbeid med kommunene eller det gjelder særlig innsats rettet mot barn og unge generelt og i risikosonen spesielt.




Jeg har med glede registrert at det er tverrpolitisk enighet om behovet for en større politistyrke. Høyre har derfor betydelige forventninger til det arbeidet Justisdepartementet har igangsatt gjennom det såkalte bemanningsprosjektet. Men vi må erkjenne at vi ikke vil høste resultater av dette prosjektet på en stund ennå, og utdanningen på Politihøgskolen tar som kjent tre år.




Dersom vi på kort sikt skal løse den politikrisen vi opplever en del steder i landet, må vi finne fram til tiltak som virker her og nå, og som Regjeringen må være villig til å finansiere med friske penger.




I min dialog med så vel politiledere som fagforeninger er alle enige om at det er både viktig og formålstjenlig å få på plass et sett virkemidler som gir den enkelte politimester den nødvendige fleksibilitet for å kunne holde på sine mest erfarne folk i noen år til. Jeg har fått opplyst at årlig avgang fra politiet på grunn av alder ligger på ca. 250–300 tjenestemenn og -kvinner. Om man hadde lyktes i å overtale 20 pst. av disse til å fortsette i jobben, tilsvarer dette et tall på 50–60 politifolk – eller det samme som økningen i studenttallet på Politihøgskolen med dagens regjering. Dette illustrerer hvor viktig den arbeidskraftreserven som ligger i seniorkorpset, er.




Det er en realitet at lærere i lang tid har kunnet trappe ned undervisningstiden mot slutten av sin yrkeskarriere med lønn som før. Hvis dette er tiltak som er utviklet i én del av offentlig sektor, er det da noen grunn til at ikke liknende ordninger skal kunne innpasses for andre yrkesgrupper som det er knapphet på?




I min interpellasjon til justisministeren peker jeg på ulike faktorer som jeg mener kan motivere eldre arbeidstakere til å gå en runde eller to ekstra før man vil nyte pensjonisttilværelsen.




Jeg har vært nysgjerrig og forhørt meg litt om hva som skjer med eldre politifolk som selv ønsker å fortsette. De historiene som fortelles, er det norske politiet lite verdig. Finn Abrahamsen ved Oslo-politiet ble i sommer selve symbolet på fraværet av seniorpolitikk i politietaten. Når en av Oslo-politiets kanskje dyktigste fagfolk fortsetter som yrkesaktiv på utsiden av politihuset på Grønland, er det etter min mening sløsing med verdifull politikompetanse i en tid da Oslo-politiet har økende utfordringer knyttet til tyngre og mer alvorlig organisert kriminalitet.




Høyre utfordrer nå justisministeren og regjeringen til å ta nødvendige skritt for å utvikle en statlig seniorpolitikk som bl.a. kan gi politiledelsen tilpassede verktøy for å stimulere erfarne politifolk til å ta en ekstra økt på tampen av sin yrkeskarriere. Belønningen kan f.eks. komme i form av et særlig lønnstillegg, utvidet ferie, nedsatt arbeidstid, mindre vaktbelastning eller en kombinasjon av disse. Høyre er opptatt av at stimuleringstiltakene må utformes slik at det gis fleksibilitet i møte med den enkelte arbeidstaker. En framtidsrettet arbeidsgiverpolitikk for politiet må sørge for at videre engasjement etter pensjonsalder inngår som en naturlig del av medarbeidersamtalen i årene forut for pensjonsalder. På den måten kan man teste motivasjonen hos den enkelte til å fortsette. Jeg er kjent med at det er innledet et samarbeidsprosjekt mellom Politidirektoratet og Politiets Fellesforbund for å teste ut seniorpolitiske tiltak i Hordaland. Da vil jeg spørre statsråden om hvorfor dette forsøket gjøres så avgrenset. Hva med Finnmark, der politiproblemene står i kø?




Levealderen i Norge øker stadig, og det betyr at vi skal leve lange liv – også etter at vi blir pensjonister, kanskje 20–30 år. Helsen er jevnt over bedre, og det er derfor ikke så rart at flere og flere eldre er beredt til å gjøre en ekstra samfunnsinnsats, om noen har bruk for dem.




Høyre appellerer i dag til Regjeringen om å iverksette seniortiltak som kan få virkning i alle politidistrikter, og som kan avhjelpe noe av den politimangelen mange føler på kroppen – enten det er politimesteren som ikke får søkere til stillinger, eller det er publikum som opplever at politiet ikke er så nær dem lenger. Høyre vil konkret foreslå å styrke politibudsjettet i 2008 med vel 100 mill. kr, slik at driften kan videreføres på dagens nivå, men også for å skape rom for satsing på seniorer som kan tenke seg å trekke i uniform et ekstra år eller flere, når det er så stor bruk for dem.




Det er mitt håp at regjeringspartiene vil bidra til å gi politibudsjettet et helt nødvendig løft før jul når justisbudsjettet skal behandles i desember. Det fortjener politiet. Det vil også gi oss handlekraft og mulighet til å iverksette en seniorpolitikk i norsk politi.




