 Jeg var ganske spent på hva statsråden i dag kom til å svare, og jeg lyttet med interesse til det han sa. Hvis jeg spør meg om jeg hørte særlig andre toner i det han sa nå, enn i det som står i budsjettet, må jeg med respekt å melde si at det gjorde jeg vel egentlig ikke. Han kom til seniorpolitikken etter et voldsomt forsvar for det framlagte budsjettet, som Politiets Fellesforbund etter å ha fått tenkt seg om gav nokså klare og entydige tilbakemeldinger på ikke var et godt nok budsjett for politiet i 2008. Hvis man skreller bort alle øremerkede midler, utvidet bruk av DNA, yttergrensefond osv., er det en realitet at driften til politiet er vesentlig hardere ute å kjøre i 2008 enn i inneværende år.




Så jeg vil bare si at når Regjeringen da har heist alle vimplene sine om utvidet bruk av DNA, sedelighetskoordinatorer, mer til Økokrim, politistasjon på nett, kamp mot ulovlig fiske og økt opptak på Politihøgskolen, er det en realitet at politibudsjettet står nokså ribbet tilbake. Vi hørte senest i møte med politimesteren i Oslo i dag at han har et driftsbudsjett neste år som ikke går i hop. Da er konsekvensen at politistillinger kommer til å bli stående ledig, og at den lange utrykningstiden som det reageres kraftig på mange steder i landet i dag, kommer til å bli minst like lang til neste år, for det er ikke penger i budsjettet til å bøte på det.




I innledningen til programkapitlet i budsjettet for 2008 skriver Regjeringen bl.a. dette:







«Å sørge for trygghet i samfunnet er et velferdsspørsmål og et stort offentlig ansvar. (…)




Trygghet forutsetter et nært og sterkt politi som er tilgjengelig ved behov. Regjeringen arbeider derfor for å sikre et politi med en tjenestestruktur, et vaktsamarbeid og en bemanning som ivaretar publikums behov for service og beredskap. Det er i denne sammenheng avgjørende at politiet er tilgjengelig og har tilfredsstillende responstid.»




Den beskrivelsen er langt ifra det folk flest opplever av politiservice ute i kongeriket; det er en realitet. Selv om statsråden her kan bruke mye tid på hvor store kullene var på Politihøgskolen under den forrige regjeringen, vil jeg faktisk be om at man i så fall legger fram dokumentasjon på at Arbeiderpartiet foreslo at kullene skulle økes. Jeg kan ikke huske at det var foreslått at man skulle ta opp flere på Politihøgskolen i den perioden.




Så jeg utfordrer igjen statsråden. Det er flott at man setter i gang det forsøket i Hordaland, men jeg ønsker også at flere av de andre distriktsfylkene som virkelig sliter, kunne få ta del i en skikkelig satsing på seniorer, bl.a. Finnmark, som virkelig har problemer, enten det er i øst- eller vestdelen av fylket.




