 Det er altså en realitet at vi i 2007 har et formidabelt mye bedre økonomisk utgangspunkt for de disposisjonene som gjøres her i huset, enn vi hadde i 2005. 130 milliarder kr mer er det til fordeling i denne salen når budsjettet skal vedtas.




Denne debatten synes jeg viser at de rød-grønne hver gang går rett i fella. I stedet for å være løsningsorientert ender man opp med å fokusere på høye studentopptak til Politihøgskolen. Det er vel og bra, men det er jo ingen løsning på kort sikt i forhold til de akutte problemene som folk flest opplever ute, enten det er trafikkoffer som blir liggende i timevis, eller det er sivile som må holde væpnede innbruddstyver i påvente av politi som skal kjøre 140 km, eller mange andre slike episoder, som dessverre media utover landet er fulle av.




Representanten Thomas Breen var opptatt av at man sparker inn dører som han sa stod på vidt gap. Ja, hvis det var slik at Regjeringen hadde en fiks ferdig seniorpolitikk for politiet, hvorfor er det da nødvendig å gå veien om forsøk i et fylke på Vestlandet? Jeg mener det er et stort potensial i seniorene i politiet, og jeg synes det er viktig at Stortinget og Regjeringen gir sine bidrag til å motivere denne yrkesgruppen til å stå lenger i jobbene sine. Men jeg synes ikke det er tilfredsstillende at seniorpolitikk skal bli gjort avhengig av velvilje i lokale lønnsforhandlinger. Jeg savner og forventer – og utfordrer statsråden til å ta – noen grep på overordnet nivå for å unngå at vi får mange forskjellige seniorpolitikker, alt etter politidistrikter rundt i Norge.




Representanter for regjeringspartiene har stått her oppe i dag og etterlyst mindre budsjettdebatt, men jeg la jo merke til at statsråden selv brukte store deler av sitt innlegg nettopp til å diskutere det budsjettet han selv har lagt fram. Han snakket lite om seniortiltak, og han endte med å henvise spørsmålet til lokale lønnsforhandlinger. Det mener Høyre er en altfor defensiv tilnærming til en yrkesgruppe som samfunnet trenger mer av her og nå. Derfor burde statsråden bruke denne anledningen til å signalisere med all tydelighet hvor viktig det er at vi, inntil vi får flere nyutdannede politifolk, også greier på en bedre måte å nyttiggjøre oss den verdifulle ressursen som de mange seniorene i politietaten kan utgjøre.




