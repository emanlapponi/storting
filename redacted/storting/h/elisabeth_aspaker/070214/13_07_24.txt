  Jeg vil takke statsråden for svaret.

Men det som vel kanskje er det spesielle med
GHB, er – som statsråden selv var inne
på – at det lages av tilsynelatende vanlige produkter
som man kan få kjøpt og få tak i. Jeg
tror nok at det i mange sammenhenger kanskje er en del foreldre
som er litt naive, og som faktisk overser at deres ungdommer
driver og eksperimenterer med dette.

Så er det også slik
at det går under navnet party-dop, og det eksperimenteres
med. Det er også en smittefare her – at
dette skal kunne utvikle seg til noe mer hvis
vi ikke er tydelige og kontante. På sett og vis
kan vi jo si at det er forbud i Norge. Da er Norge på en måte
som en øy i det store havet, og så reker det i
land litt råstoff osv., fra land rundt oss.

Jeg vil i grunnen utfordre
statsråden her: Norge har utmerket seg internasjonalt
ved å kjøre et ganske tøft
løp i forhold til å forebygge tobakksskader, bl.a.
da Gro Harlem Brundtland var generalsekretær i Verdens
Helseorganisasjon. Ser man for seg at Norge på samme måte
skal kunne kjøre et tøffere løp i forhold
til GHB og narkotika generelt på den internasjonale arena?

