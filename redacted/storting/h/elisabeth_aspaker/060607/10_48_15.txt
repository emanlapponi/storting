 

(ordfører for saken):

 Komiteen slår i denne innstillingen fast betydningen av Norges deltakelse i Schengen og samarbeidet om Schengen informasjonssystem som et viktig ledd i bekjempelsen av grenseoverskridende kriminalitet. Det nye EU-direktivet innlemmet i EØS-avtalen om registreringsdokumenter for kjøretøyer og direktivets forutsetning om aktiv informasjonsutveksling mellom medlemslandene for å lette kontrollen og for å bekjempe bedrageri og handel med stjålne kjøretøy er i så måte et viktig steg i retning av å kunne bekjempe denne type kriminalitet.




Komiteen har merket seg at utveksling av informasjon inngår i kontrollen av om et kjøretøy lovlig kan registreres på nytt. Informasjon fra SIS vil kunne avdekke om kjøretøyet er meldt stjålet eller er forsvunnet på annen måte. Komiteen har merket seg at dagens kontroll ved utstedelse av registreringsbevis for motorkjøretøyer ikke anses som god nok. Komiteen vil derfor understreke betydningen av effektiv og rask informasjonsutveksling for å sikre at det ikke foreligger straffbare forhold for kjøretøy som skal omregistreres i det land kjøretøyet er registrert, eller før omregistrering i et annet medlemsland.




Komiteen støtter Justisdepartementets anbefaling om at Schengen-landenes myndigheter med ansvar for kjøretøyregistrering, i Norge Statens vegvesens trafikkstasjoner, gis direkte søkemulighet i relevante opplysninger i SIS. Men komiteen har merket seg at bare statlige tjenester skal ha rett til direkte søkeadgang i SIS, og at andre som eventuelt utfører slike oppgaver og som ønsker opplysninger fra SIS, må anmode om slike opplysninger gjennom politi eller tollmyndigheter, som har en slik tilgang. Komiteen har videre merket seg at dersom registreringsmyndigheter etter søk i SIS avdekker mulige straffbare forhold, ja, så skal disse behandles i tråd med nasjonalt fastsatt regelverk i det aktuelle land.




Avslutningsvis: Komiteen har lagt til grunn departementets forutsetning om at de kostnader som knyttes til opprettelsen av søketilgang til SIS, dekkes innenfor de respektive budsjettrammer. Saken har på vanlig måte vært forelagt utenrikskomiteen, som ikke hadde noen merknader.




