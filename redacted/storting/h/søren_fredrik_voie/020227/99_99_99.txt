 Jeg vil få lov å rette følgende
spørsmål til utdannings- og forskningsministeren:

«Flere elever, deres foreldre
og pårørende opplever avmakt overfor skolesystemet
i forhold til mulighetene for å nå frem med klager
knyttet til mobbing, undervisning og skolespørsmål
generelt, spesielt når dette er knyttet til forhold
som berører enkeltlærere eller den enkelte
skole og skoleledelse.

Vil statsråden ta initiativ
til å få utprøvd en ordning med skoleombud
som uhildet klageinstans og kontaktorgan
for elever og deres foreldre når
de ikke når frem overfor skolen gjennom ordinære
kanaler?»

 Jeg har registrert at statsråden
har tatt initiativ, til dels kraftig, for å rette søkelyset mot
mobbing i skolen, mot skoleledelse og for en bedre skoleledelse,
mot kvalitet i skolen totalt sett. I dag ser vi at det oppstår
slike problemer internt i et skolesamfunn som
ingen griper fatt i og ingen når frem i forhold til, fordi
det er skoleledere som ikke fungerer. Det er vanskelige
personalsaker som ingen griper fatt i, fordi man har manglende kompetanse
til å gripe fatt i disse. Dette går ut over skolemiljøet
som helhet, og det går ut over læringsmiljøet
som helhet.

Vil ikke da dette være
en naturlig sak å se i sammenheng med det arbeidet som
statsråden nå har iverksatt, både
for å forbedre kvaliteten i skolen som helhet og for å sikre
rettssikkerheten for den enkelte elev og den enkelte elevs foreldre
på en bedre måte enn hva som
er tilfellet i dag?

 Jeg benytter anledningen til å takke
statsråden for et positivt svar. Jeg oppfattet det slik
at statsråden vil sørge for at denne problemstillingen blir én
av de mange problemstillinger som nå blir fulgt opp og
vurdert, som et konstruktivt og positivt tiltak i det videre arbeid
med å forbedre kvaliteten i skolen og gjøre det
bedre for den enkelte elev, slik at man når fram både med sine
synspunkter og med klager på det som åpenbart ikke
fungerer i mange forhold, ut fra misforstått solidaritet
med kolleger og mangel på oppfølging fra skoleledelsen.

