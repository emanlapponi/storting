 «Passasjerene med fergene til og fra
Lofoten har i sommer opplevd ventetider på opp mot et døgn
for å kunne komme med bil til og fra Lofoten.
Spesielt lange ventetider har det vært i fergesambandet mellom Bodø og
Lofoten. Lofoten er et av Norges mest attraktive reise- og feriemål,
nasjonalt og internasjonalt. Ventetidene i fergekø i sommer
har vært helt uakseptable.

Hva vil statsråden gjøre
for å forbedre fergekapasiteten til og fra Lofoten før
neste reiselivssesong i 2003?»

 I sommer opplevde vi på sambandet
Bodø–Røst og Værøy–Moskenes
en trafikkøkning på henholdsvis
15 pst. og 19,8 pst. i månedene juni
og juli. Så det er ikke bare det at
kapasiteten er dårlig slik den er i dag, men kapasiteten
blir dårligere på grunn av en betydelig trafikkøkning.
Gjenstående biler i sambandet utgjorde i juli
måned 8,2 pst. Svolvær–Skutvik,
som er det andre hovedsambandet, hadde et gjenstående
snitt på 24,7 pst. og en trafikkøkning
på over 30 pst.

Jeg vil takke statsråden for et positivt
svar, der hun griper fatt i problemet og søker å utbedre
det. Slik situasjonen er nå, er den sterkt til hinder for
det lokale næringslivet, som har mye av sin inn- og utfrakt
på sommerstid. I tillegg går det faktisk ut over
Norges renommé som reisemål når turister
kjører fra Sør-Europa og står ett døgn
i kø for å komme til det endelige målet.
Jeg tviler på at statsråden eller norske
samferdselsmyndigheter for øvrig ville ha akseptert en
slik ventetid på andre deler av det norske
trafikksambandet.

 Jeg synes også det er veldig positivt
at statsråden følger opp henstillingen fra Stortinget
om å legge ut riksvegsamband på anbud. Vil det også bli
gjort et arbeid slik at fergesambandet i Vestfjordbassenget kan
komme ut på anbud, både når
det gjelder frekvens, anløpssteder og et mest
mulig rasjonelt opplegg som tjener både lokalbefolkning,
næringsliv og internasjonalt reiseliv?

