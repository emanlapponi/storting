 Med så mye elendighetsbeskrivelse når det gjelder fylkeskommunen og dens evne til å drive videregående skole som interpellanten serverte i sitt hovedinnlegg, er det jo gledelig å registrere at også ledende SV-ere er blitt opptatt av fylkeskommunens videre skjebne og eventuelle nedleggelse.




I interpellasjonen blir det bl.a. vist til mangel på utstyr, dårlige bygninger og behov for etterutdanning av lærere. Dette er jo ikke noe som oppstår over natten, i og med at staten overtar ansvaret for sykehusene. Det er noe som har oppstått over mange år. Å reise et skolebygg tar iallfall en 3–5-årsperiode hvis man regner fra planlegging til prosjektet er gjennomført. Da må det jo være slik at SV også har et stort ansvar for den mangelfulle oppfølgingen fra fylkeskommunenes side på dette området, der SV har vært med og styrt i den grad de hittil har hatt innflytelse i fylkeskommunene.




Jeg synes også det er en vesentlig nedprioritering av det lokale demokratiet og selvstyret i fylkeskommunen å påstå at det først og fremst er distriktsskolene og de yrkesfaglige studieretningene som blir rammet. Når vi har et desentralisert skoleverk og et desentralisert skolesystem, er det jo nettopp fordi man skal ta hensyn til de lokale behov, enten det gjelder behovet på arbeidsmarkedet eller for å styrke utdanningene på bestemte områder. Når interpellanten også er inne på Finnmark, har jeg bare lyst til å nevne at det foregår spennende og interessant forsøk bl.a. i Finnmark, Nordland og Sogn og Fjordane med nettbasert undervisning, som gir oss en helt annen mulighet til og måte å spre også videregående opplæring på til områder som før ikke har hatt videregående skoler, og som gjør at man kan nå langt flere, også den voksne del av befolkningen, som hittil ikke har hatt dette utdanningstilbudet.




Ellers er jeg også i likhet med representanten Bekkemellem Orheim litt overrasket over at det er utdannings- og forskningsministeren som får denne interpellasjonen, jf. den påpeking som ble gjort i statsrådens svar om at det allerede er vedtatt av Stortinget at denne problemstillingen, som i hovedsak er knyttet til økonomi, skal vurderes i revidert nasjonalbudsjett. Og det er enda mer overraskende, når man vet at SV var med på å redusere bevilgningene til bl.a. videregående skoler ved å kutte 30 mill. kr til landslinjene da vi behandlet statsbudsjettet i fjor høst, at de nå kommer og beklager seg over at det er for lite økonomi til disposisjon.




Jeg vil helt til slutt bare få lov til å understreke det som statsråden var inne på, at når det gjelder hvem som skal ha ansvaret for sykehusene og sykehusenes underskudd, så er det iallfall ikke et ansvar som ligger på videregående skoler. Videregående skoles ansvar er å gi den beste undervisningen som skolen kan gi, med god kvalitet og god kreativitet som imøtekommer både elevenes, næringslivets og samfunnets behov.




