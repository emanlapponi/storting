 Det påstås at det finnes minst to former for politikk. Den ene er symbolpolitikk og den andre er realpolitikk. Når man hører representanten Skjælaaen fra Senterpartiet som understreket landslinjenes betydning gjennom flertallsvedtaket om å kutte 30 mill. kr, må det i beste fall være en form for symbolpolitikk, når man samtidig forutsetter at ingen linjer skal legges ned. Hvis man vil gjennomføre realpolitikk, koster det i norsk politisk virkelighet også penger, og da må man være villig til å prioritere midler til det man ønsker reelt sett skal gjennomføres.




Jeg synes departementet har hatt en vanskelig jobb med de forutsetningene som var lagt inn her, og som flere har gitt, at man både skulle kutte og man skulle opprettholde alle tilbudene, ingen skulle merke noen endringer, og så skulle man spare 30 mill. kr samtidig. Med det som utgangspunkt å skulle definere hva som er landsdekkende, som er av nasjonal betydning og som er mest kostnadskrevende, synes jeg man har fått til den beste løsning som departementet kunne komme fram til slik som situasjonen er.




Når det er sagt, synes jeg både komiteens leder Rolf Reikvam, interpellanten og andre her har hatt konstruktive bidrag med hensyn til å se fremover, for det er jo det dette dreier seg om. Ønsker vi landslinjeordningen opprettholdt, må vi stå sammen om det fremover også. Med de signalene som er gitt her, både fra interpellanten om at han er villig til å være med og prioritere mer penger, som dette koker ned til til slutt, til landslinjeordningen, og fra komiteens leder om det samme, synes jeg det er lagt et fundament som også Høyre støtter, ut fra behovet som vi har for å gi disse tilbudene til elevene. Og så får vi i en flertallskonstellasjon sørge for å få nødvendige bevilgninger på plass når denne saken kommer tilbake. Da synes jeg også vi skal ha et åpent sinn til hvordan dette skal organiseres, om det skal organiseres slik som i dag, organiseres i samarbeid med fylkeskommunene eller organiseres i samarbeid med enkeltkommuner. Men det viktigste er uansett, og uavhengig av organisasjonsformen, at vi sikrer at disse linjene har tilstrekkelig varig og god finansiering som gjør at dette er både forutsigbart og troverdig for de elever som skal søke, og for de brukerne som vi har av landslinjeordningen.




