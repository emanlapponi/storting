  Jeg vil få lov å stille
følgende spørsmål til fiskeriministeren:

«Gildeskål Forsøksstasjon
A/S (GIFAS) har to FoU-konsesjoner i drift. Fiskeridirektoratet
har avslått søknad om fornying av den ene konsesjonen,
blant annet med bakgrunn i eierkonstellasjonen. Etter omstilling
og nye eiere på plass er GIFAS i dag inne i en positiv
utvikling. Imidlertid truer Fiskeridirektoratets beslutning hele fremtiden
for GIFAS og Gildeskål som FoU-senter.

Kan vi nå forvente at statsråden
tar initiativ i saken og trygger GIFAS’ fremtid?»

  Jeg vil så langt takke statsråden
for et til dels positivt svar i den forstand at han vil forfølge
denne saken videre og sørge for at departementet gjennomgår
den på nytt med en grundig saksbehandling.

Jeg har bare lyst til å understreke
at oppdrettsnæringen er en kompetansebasert næring,
og vi skal ikke så mange år tilbake i tid før
våre anerkjente forskningsmiljøer sa at det ikke
var mulig å drive oppdrett nord for Trøndelag.
I dag er Nordland Norges nest største oppdrettsfylke og
er i ferd med å bli Norges største, bl.a. som et
resultat av deler av det arbeidet som har skjedd ved GIFAS og Nordlandsforskning.

Vi står nå foran nye utfordringer,
med nye muligheter innenfor nye oppdrettsarter. Jeg håper
at statsråden i det videre arbeid legger godviljen til
og søker å utnytte de mulighetene som departementet
har, slik at forsøks- og utviklingsarbeidet ved Gildeskål
Forsøksstasjon får lov å fortsette til
beste for oppdrettsnæringen ikke bare i Nordland, men også i
resten av landet.

