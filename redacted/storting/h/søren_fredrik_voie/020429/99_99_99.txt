 La meg først få lov å uttrykke tilfredshet med at det nå er etablert et flertall i Stortinget for å åpne for mer fleksible løsninger for de mange elever som sliter med å gjennomføre en fagopplæring innenfor hovedmodellen i Reform 94.




Høyre har helt siden forberedelsene til Reform 94 og jevnlig i ettertid fremmet konkrete forslag i Stortinget om en mer fleksibel og elevtilpasset opplæring innen dette området, men har først i den senere tid fått gehør hos stortingsflertallet for at dette var både nødvendig og ønskelig.




Allerede ved behandlingen av Blegen-utvalgets innstilling, som lå til grunn før innføringen av Reform 94, mente Høyre at innstillingen var altfor sterkt preget av ønsket om å gjøre også videregående skole til en enhetsskole. Høyre advarte mot denne utviklingen og mente den gang – som nå – at det er viktig å holde fast på at videregående opplæring må bygge på forskjellige, men likeverdige tilbud. Høyre understreket også behovet for en større grad av differensiering av undervisningen ut fra elevenes behov og faglige nivå.




Høyre har også tidligere i Stortinget fremmet forslag om tiltak for å styrke fagopplæringen. Vi har lagt særlig vekt på at det er viktig å åpne for alternative løp i yrkesutdannelsen, for også å kunne gi et tilbud til ungdom som er lite skolemotivert, eller som har problemer med teorimengden.




Stortinget vedtok i juni 1995 å åpne adgang for at særdeles lite skolemotiverte elever kan få godkjent lærekontrakt utenfor hovedmodellen i Reform 94, slik at disse elevene kan få full fagopplæring i bedrift. Høyre mente da at Regjeringens forslag ikke gikk langt nok, og at de kriterier som var valgt, innebar en uheldig stempling av den aktuelle elevgruppen. Høyre fremmet derfor forslag om at elever som vil ha lite utbytte av hovedmodellen for fagopplæring, kan få alternativt opplæringsløp. Teorisvake elever bør få anledning til å gå opp til fagprøve med forenklet modell med yrkesteori.




Etter Høyres mening er et av de alvorligste problemene med Reform 94 at det har blitt vanskeligere for teori-svake elever å gjennomføre en fagopplæring, men det har hittil vært lite gehør i Stortinget for å gjøre noe med disse problemene.




Med dagens forslag og den brede tilslutning dette kommer til å få i Stortinget, er nå signalene fra Stortinget så klare at det er all grunn til å regne med oppfølging og endring til det bedre. Med andre ord: Vi vil komme et langt stykke videre i den retning Høyre har arbeidet for i mange år.




Det er også grunn til å berømme bedriftene i næringslivet og offentlig virksomhet for at de så klart har gitt uttrykk for at de er beredt til å påta seg de ekstra forpliktelser som følger av at flere yrkeselever vil kunne få hele opplæringen i bedrift. Fra Stortingets side må vi være klare og like villig til å foreta nødvendige endringer og tilpasninger i tilstøtende regelverk dersom det skulle oppstå hindringer i denne forbindelse og ved gjennomføringen av reformen.




Først og fremst er dette en gledens dag for elevene, men det er også hyggelig å registrere at jevnt og godt arbeid over mange år gir gode resultater – for den enkelte elev, for bedriftene og for samfunnet som helhet.




Helt til slutt har jeg bare lyst til å si at det er ingen skam å snu, selv ikke for Arbeiderpartiet. Jeg minner om at det var regjeringen Stoltenberg som så sent som i fjor foreslo å kutte i lærlingtilskuddet, og når Arbeiderpartiet nå signaliserer at de ønsker å gå tilbake på den politikken, synes jeg det er en positiv holdning.




 Spørsmålet om skoleombud er verken en ny sak eller en ny problemstilling. Tvert imot, flere fylkeskommuner har opprettet elevombud for videregående skole, bl.a. gjelder det Nordland, Nord-Trøndelag og Akershus fylkeskommuner. Elevombudene slik de har fungert, har utført sitt arbeid på fritt og selvstendig grunnlag, og tilbakemeldingene så langt er overveiende positive.




Med bakgrunn i de erfaringer som allerede er høstet med denne type ombud, men også ut fra henvendelser fra foreldre og elever samt egne erfaringer i skolen, rettet jeg i februar i år et spørsmål i Stortinget til statsråden om statsråden ville ta initiativ til å få utprøvd en ordning med skoleombud som uhildet klageinstans og kontaktorgan for elever og foreldre som ikke når fram overfor skolen gjennom ordinære kanaler. Jeg tillater meg i denne sammenheng å sitere deler av statsråd Clemets svar:







«Jeg ser det som positivt at det opprettes elevombud i videregående opplæring, og mener at dette også kan være en idé for kommunene å prøve ut for grunnskolen. At litt forskjellige modeller blir prøvd ut, synes jeg er spennende.»




Og videre:




«Dette med skoleombud kan være et supplement eller noe som vi kan se i sammenheng med gjeldende ordninger. Jeg er enig i at her bør vi nå se positivt på de tiltakene som iverksettes rundt omkring.»




Med den varslede gjennomgang av de offentlige tilsynsordninger for skolesektoren som allerede er annonsert fra statsråden, og med de udelt positive svar og gode holdninger som statsråden tidligere har gitt uttrykk for bl.a. i forhold til problemet mobbing i skolen, synes jeg denne aktuelle saken allerede er inne i et godt spor. Jeg finner grunn til å understreke at et felles statlig ombud for hele landet i denne sammenheng ikke nødvendigvis trenger å være det mest formålstjenlige eller det eneste riktige og fornuftige. Tvert imot kan det være gunstig at kommuner eller kommuner i fellesskap utprøver alternative løsninger. Det er også i tråd med Regjeringens brede ønske om mangfold og valgfrihet på alle områder i samfunnet, og ikke minst gjelder det skolen.




Til slutt finner jeg grunn til å understreke at uansett ombudsordninger er det en gjensidig forpliktelse i skolesamfunnet mellom skolen, elevene og hjemmet. Det må aldri bli slik at diverse ombud skal frata slendrianer og slabbedasker eget ansvar for både å gjøre sin plikt i forhold til skolen og i forhold til ansvaret for egen læring, og ikke minst å ha en oppførsel som ikke hindrer læring verken for en selv eller deres medelever. Dette personlige ansvaret for den enkelte elev håper jeg at også forslagsstillerne fra Fremskrittspartiet vil være enig i, uavhengig av nyanser i syn på videre arbeid med ombud og klageorgan for skolen.




 Det er en meget viktig problemstilling som interpellanten, Trine Skei Grande, reiser. Internasjonalisering av norsk høyere utdanning og gjensidig studentutveksling mellom norske og utenlandske læresteder er en viktig sak som slett ikke er ny. Det har lenge vært et uttalt nasjonalt mål å styrke norske studenters mobilitet overfor utlandet. Men på dette området som i mange andre sammenhenger er det absolutt rom og behov for sterkere satsing og positive stimuleringstiltak.




Gjennomføringen av kvalitetsreformen setter problemstillingen i nytt og forsterket fokus når målsettingen er at minst 50 pst. av norske studenter skal ha minimum et halvt års utenlandsopphold i sine studier. Jeg synes statsrådens svar til interpellanten viser at Regjeringen har en positiv vilje til aktiv handling på dette området.




Når det gjelder studentutveksling, er det selvfølgelig studentenes egne valg, både for dem som reiser ut og for dem som kommer til Norge, som i første rekke er styrende for hvor studentstrømmene skal gå. Men også gode institusjonsavtaler og god studentveiledning vil virke inn. Derfor har våre læresteder en viktig oppgave med kontaktskapende arbeid og med inngåelse av utvekslingsavtaler samt med å gi nødvendig informasjon og motivasjon til de aktuelle målgruppene.




Minst like viktig som diverse avtaler, særlig for å få studenter fra sør og øst til å komme til Norge, er det at større deler av undervisningen på norske læresteder blir gitt på engelsk og med bruk av engelskspråklig faglitteratur. Her gjenstår det mye arbeid før målsettingene er nådd.




Et annet tiltak er gode finansieringsordninger for både norske og utenlandske studenter. Jeg tror det vil være nødvendig å vurdere både den satsen i finansieringssystemet som går til hver institusjon, og den som går til den enkelte student, særlig knyttet til Kvoteprogrammet. Innenfor dette programmet har bl.a. høyskolen i interpellantens eget hjemfylke, Nord-Trøndelag, gode erfaringer med studentutveksling fra øst, nærmere bestemt fra Arkhangelsk-området.




For enda bedre å nå noen av de målsettinger som tas opp, og som et bredt flertall i Stortinget tidligere har sluttet seg til, tror jeg det vil være gunstig å vurdere om deler av våre bistandsmidler i større grad kan benyttes til å øke studentutvekslingen fra våre bistandsland. Det vil styrke båndene mellom landene og bidra til kompetanseheving og utvikling på en enda bedre måte enn i dag ved at flere studenter fra sør og øst får mulighet til å studere, samtidig som gjensidig kunnskap og forståelse utvikles.




Kjell Engebretsen hadde her overtatt presidentplassen.




