 

(ordfører for saken): 

Bakgrunnen for denne enstemmige innstillingen er et forslag fra representantene Magnhild Meltveit Kleppa og Rune J. Skjælaaen om å lovfeste like forsikringsordninger ved ulykker for alle elever i grunnskole og videregående skole.




Forslagsstillerne mener at det i dag er stor vilkårlighet når det gjelder forsikringsvilkår, og at dette bryter med prinsippet om likeverdighet mellom elever. Forslagsstillerne mener at utgiftene til en slik forsikringsordning må dekkes av staten.




Det kan være grunn til å minne om at alle elever, lærlinger og barn i barnehage omfattes av folketrygdloven og altså vil motta ytelser etter de vanlige reglene i folketrygden ved skade i skolesammenheng. Tilsvarende regler gjelder for studenter. I tillegg vil elever og lærlinger være dekket av yrkesskadeloven ved skade som måtte oppstå i forbindelse med at de utfører arbeid i bedrift.




Så langt er altså likheten ivaretatt. Ulikheter elevene imellom oppstår først ved at skoleeierne tegner en kollektiv ulykkesforsikring for sine elever. Selv om det store flertallet av kommuner og fylkeskommuner tegner slike forsikringer, er det et faktum at mange elever ikke har noen forsikringsdekning utover folketrygdens generelle bestemmelser ved ulykker.




Det er ingen uenighet i komiteen om at det er behov for å sikre elevene like vilkår når ulykken måtte skje eller skader oppstår i skolesituasjonen eller på skoleveien. Her er komiteen helt på linje med tidligere uttalelser fra Stortinget.




Komiteen har imidlertid merket seg at Regjeringen i juni 2001 oppnevnte et utvalg til å vurdere de forskjellige ordningene som i dag gir erstatning/særfordeler ved yrkesskader. Dette utvalget skal også vurdere folketrygdlovens ordninger for erstatning til elever og studenter. Yrkesskadelovutvalget skal avgi sin innstilling i mai i år, og komiteen synes derfor at det er naturlig å avstå fra å fremme konkrete forslag i denne omgang. Komiteen vil derfor avvente utvalgets innstilling, men forutsetter at Regjeringen i løpet av inneværende år kommer tilbake til Stortinget med forslag til ansvarsordninger som sikrer elever, lærlinger, studenter og barn i barnehage ved ulykker som rammer den enkeltes liv og helse.




Jeg anbefaler komiteens enstemmige innstilling.




