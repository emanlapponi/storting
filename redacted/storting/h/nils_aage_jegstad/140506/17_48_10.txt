 (ordfører for saken): Ved EØS-komiteens beslutning nr. 19/2014 av 14. februar 2014 ble vedlegg XIII, Transport, i EØS-avtalen
            endret for å innlemme kommisjonens gjennomføringsbeslutning om de felles spesifikasjonene i registret for jernbaneinfrastruktur,
            infrastrukturregisteret. 

Gjennomføringsbeslutningen fastsetter de grunnleggende kravene til infrastrukturregisteret og skal omfatte de strukturelle
            delsystemene infrastruktur og energi. Formålet med kommisjonens gjennomføringsbeslutning er å gi de nødvendige detaljerte
            spesifikasjonene for registerets innhold og form, som forutsatt i samtrafikkdirektivet fra 2008. Kommisjonsbeslutningen er en
            oppfølging av allerede gjeldende forpliktelser 

Infrastrukturregisteret skal sikre at informasjon om jernbaneinfrastrukturen er tilgjengelig, slik at den kan benyttes ved
            prosjektering av nye kjøretøy og strekninger før de settes i drift. Registeret skal også kunne brukes for å overvåke utviklingen
            av samtrafikkevnen i jernbanesystemet. Videre skal registeret kunne brukes av jernbaneforetakene for å avgjøre kompatibilitet
            mellom planlagte tog og den aktuelle strekningen. 

Infrastrukturregisteret vil først og fremst være til nytte for jernbaneforetak som ønsker tilgang til det norske jernbanenettet
            og dermed er avhengige av informasjon om infrastrukturen for å tilpasse sitt materiell. Dette kan føre til økt samtrafikk, som
            er målet for basisrettsakten samtrafikkdirektivet. Registeret kan også gjøre internasjonal trafikk til og fra Norge mer
            attraktivt for utenlandske jernbaneforetak. 

Gjennomføringsbeslutningen trådte i kraft i EU den 16. mars 2012, mens selve registeret skal være operativt fra mars 2015. 

Infrastrukturregisteret skal opprettes og driftes av Jernbaneverket, som har anslått kostnaden for opprettelsen av registeret
            til å være omkring 12,5 mill. kr totalt. Registeret skal være i drift fra 2015, og etableringskostnadene vil dermed fordele seg
            på litt over to år. Samlede utgifter i Jernbaneverket til opprettelse og drift av registeret dekkes innenfor
            Samferdselsdepartementets vedtatte budsjett for Jernbaneverket. 

Å samordne de tekniske standardene i Europa er viktig ikke minst på jernbanesektoren. Det vil være en forutsetning for at
            jernbanen skal kunne bli et attraktivt alternativ både for pensjonstransport og godstransport, på tvers av landegrensene. 

