 (ordfører for saken): Komiteen har hatt Prop. 115 L til behandling. Den inneholder tre viktige justeringer av veitrafikkloven. Det ene handler om å gjøre det enklere å kontrollere ruspåvirket kjøring, det andre om å få redusert ventetiden for kjøretøykontroll ved Statens vegvesens stasjoner ved å innføre et gebyr. I tillegg endrer man regelverket for elsykler, noe som forhåpentligvis kan føre til et større elsykkelmarked i tiden framover. Dette er små, fine justeringer som vi i dag vedtar.


Så kan jeg gjøre presidenten og øvrige interesserte oppmerksom på at vi har en splittet proposisjon. Punktet om behandling av personsensitive opplysninger er tatt ut i en egen proposisjon i påvente av avklaringer knyttet til hvorvidt det får praktiske konsekvenser for politiet. Det var en diskusjon som dukket opp på tampen, med litt ulike signaler fra politiet og departementet. Men ingenting skal være uklart i den saken. Vår intensjon er ikke å lage praktiske endringer for politiet i deres arbeidshverdag. Det er vårt mål at man skal få på plass en lovhjemmel for behandling av personsensitive opplysninger. Det er for å få det juridiske fotarbeidet på plass, og det skal ikke føre til at politiet får en vanskeligere arbeidshverdag.


