  Jeg har følgende spørsmål
til kirke-, utdannings- og forskningsministeren:

«Universiteter og høyskoler
i Norge har en relativt liten studentutveksling med utlandet. Ved
statlige høyskoler er det bare 3,3 pst. av studentene
som tar et delstudium i utlandet. Utenlandske studenter ved høyskolene
utgjør bare 1,6 pst. av et årskull. 

Hva vil Regjeringen gjøre for å stimulere
til sterkere engasjement i internasjonaliseringsarbeidet, særlig
ved de statlige høyskoler?»

  Jeg takker statsråden for svaret.

De prosenttallene som jeg nevner i spørsmålet,
er hentet fra en helt ny rapport fra Høgskolen i Oslo.
I denne rapporten vises det til at statsråden selv har
uttalt at det politiske målet for studentutveksling er
at minst 50 pst. av norske studenter som tar en universitets-/høyskoleutdanning,
skal få et delstudium i utlandet på tre til tolv måneders
varighet, og at vi skal ta imot like mange.

Det konstateres i rapporten at for høyskolenes
vedkommende ville man for å nå dette målet
måtte femtendoble antallet utvekslingsstudenter i forhold
til det som sendes ut i dag, og man måtte tredvedoble antallet
man tar imot for å nå målet.

Hvordan vurderer statsråden graden
av langsiktighet i denne målsettingen? Hvor lang tid mener
statsråden selv at det vil ta før man når
målet?

  Jeg takker statsråden for tilleggssvaret. 

Personlig har jeg litt vanskelig for å se
at en reform i gradsstrukturen vil gjøre noe fra eller
til når det gjelder dette spørsmålet,
fordi når det gjelder uttelling for studieopphold utenlands,
er regelverket godt på plass. Norske studenter som ønsker
det, får i dag uttelling for et opphold av tilsvarende
varighet som hjemmestudium når de er ute. Så der
tror jeg ikke det er mye å vinne.

Det området hvor jeg tror det er mye å vinne,
er hvis departementet i sitt arbeid med løpende dialog
med institusjonene og i budsjettildeling kan finne frem til noe
som innebærer en premiering av de institusjonene som gjør
en god jobb for å tilrettelegge for at deres egne studenter reiser
ut. Mitt spørsmål er om statsråden vil
vurdere slike former for premiering.

