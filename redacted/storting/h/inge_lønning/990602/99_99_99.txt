  Jeg har følgende spørsmål
til helseministeren:

«NOU 1997:18 Prioritering på ny
foreslo å etablere et uavhengig og tverrfaglig sammensatt
permanent utvalg for prioritering mellom pasientgrupper. Helseministeren har
gitt uttrykk for at et slik utvalg kan være hensiktsmessig,
men at det ikke bør etableres før mandat og tilknytning
til helsetjenesten og forvaltningen er klarlagt.

Vil statsråden ta initiativ til å klarlegge
mandat og tilknytning, med sikte på å fremme forslag
for Stortinget om etablering av et slikt prioriteringsutvalg?»

  Jeg takker helseministeren for et positivt
svar. 

Samtidig vil jeg ikke unnlate å bemerke
at svaret både på dette spørsmålet
og de to foregående illustrerer at vårt norske
system ikke arbeider eventyrlig fort. Det er gått nokså nøyaktig
to år siden denne innstillingen ble lagt fram, og det er
gått ca. ett og et halvt år siden høringsrunden
var avsluttet, og det må vel sies å være
rimelig romslig tid. På den annen side: Den som venter
på noe godt, venter kanskje ikke forgjeves, selv om det
går lang tid. Jeg vil uttrykke håp om at den omtalte
stortingsmeldingen kan gi Stortinget et grunnlag for å vurdere
både de spørsmålene som nå er
tatt opp i spørretimen, og en rekke andre konkrete forslag
som ligger i innstillingen, bl.a. forslag om å utrede og
ta i bruk graderte egenandeler i helsevesenet som et virkemiddel
i prioriteringssammenheng. Og jeg ville være glad om helseministeren
kunne bekrefte at også det spørsmålet
vil bli belyst i meldingen.

