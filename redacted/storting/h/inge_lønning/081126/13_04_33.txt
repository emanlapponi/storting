 Situasjonen som en del pasienter opplever, er etter mitt skjønn ganske uakseptabel. Hvis man etter å ha besøkt sin fastlege får konstatert at det kan være mistanke om brystkreft, f.eks., har jeg stor forståelse for at en pasient finner det nokså meningsløst at man skal måtte vente i månedsvis for å få gjennomført en nødvendig røntgenundersøkelse. Det forekommer. Da er det grunn til å peke på at det som i slike tilfeller skjer, og som gir utslag på statistikken, er at stadig flere pasienter velge å betale hele undersøkelsen selv, dvs.: Som en konsekvens av at de regionale helseforetakene ikke følger opp sørge for-ansvaret sitt, får vi et klassedelt helsevesen hvor de som har råd til å betale, får gjennomført undersøkelsen, mens de som ikke har råd til å betale, må vente. Finner ikke statsråden dette uakseptabelt?


