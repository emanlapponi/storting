 Mitt spørsmål viste uttrykkelig til Statistisk sentralbyrås anslag. Statsråden behøver ikke å unnskylde seg for at det er det han holder seg til, for det var det jeg spurte om.


Jeg spurte om statsråden kunne redegjøre for disse anslagene fra 2001 til og med utgangen av 2005. Det kunne statsråden åpenbart ikke, for han valgte å begynne i 2002 – av en eller annen merkelig grunn. Men den forrige stortingsperioden begynte jo ikke i 2002, så dette nærmer seg etter mitt skjønn talltriksing fra statsrådens side.


Jeg har tabellen fra Statistisk sentralbyrå liggende foran meg på talerstolen, og den viser at hvis man inkluderer hele stortingsperioden, var økningen et sted mellom 3 000 og 4 000, altså nøyaktig det femdobbelte av det statsråden svarer. Nå kan man akseptere et visst mål av omtrentlighet, men er ikke det i overkant omtrentlig?


