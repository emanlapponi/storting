 Jeg skal være ganske kort.




Egentlig er vel dette i sin natur kanskje mer et begrunnet spørsmål enn en interpellasjon, i den forstand at det er svært nyttig at spørsmålet blir reist, og at statsråden har gitt sitt svar – men det er jo ikke en type diskusjon som er lett å føre fra denne talerstol når det gjelder de praktiske og tekniske løsningene som man problematiserer.




Så langt jeg kan skjønne, kan vel problemet egentlig kokes ned til et spørsmål om hvorvidt de manglene som er påpekt, lar seg føre tilbake til mangler av systemart og organiseringsart, at man ikke har et system som i tilstrekkelig grad gjør det mulig å prioritere den type oppdrag som har akuttkarakter – der tidsfaktoren er virkelig utslagsgivende for pasientens prognose – i forhold til de oppdrag som ikke har akuttkarakter, men som mer er en alminnelig transporttjeneste, som i og for seg kan utsettes både i timer og i dager uten at det har alvorlig ulempevirkning for pasienten. Eller er problemet rett og slett manglende kapasitet på flypersonell, eventuelt på flymateriell? Mitt inntrykk etter statsrådens svar – men her er jeg ikke helt sikker, og derfor håper jeg at det kanskje vil bli klarere i statsrådens avsluttende replikk – er at det er det første hun mener er tilfellet. I så fall er spørsmålet om de tiltak som Helse Nord har beskrevet at man vil iverksette, er tilstrekkelige og treffende tiltak slik at problemet blir løst. Men jeg skulle gjerne høre statsrådens vurdering av den andre svarmuligheten. Kan det tenkes at det egentlige problemet er manglende tilgang på flymateriell og flypersonell?




