 Denne debatten har vært preget av høy grad av samstemmighet. Undertiden kan det være bra at det ikke er de partipolitiske forskjellene og markeringene som preger debatten her i salen, men at det er enigheten om viktige problemstillinger.




Representanten Ballo hadde en interessant påpekning av forskjellene mellom primærhelsetjenestens – altså primærlegenes – grad av teknisk oppdaterthet og sykehusenes. Han tok vel kraftig i da han sa at sykehusene lever i den elektroniske steinalder. Jeg vil nå tro at man har kommet til bronsealderen i hvert fall de fleste steder. Men han har helt åpenbart rett i at det er betydelige forskjeller, og han har antagelig også rett i sin diagnose av hva som er årsakene til dette. Bare på ett punkt vil jeg reservere meg, for han brukte uttrykket «konservatisme» på en måte som jeg ikke setter pris på, nemlig som benevnelse på – jeg hadde nær sagt – den ryggmargsrefleks som består i at man motsetter seg endringer i denne verden. Det ville jeg foretrekke å kalle ved andre navn enn akkurat «konservatisme». Men i sak er representanten Ballos påpekning viktig. Han hadde også et annet viktig poeng, nemlig at når man diskuterer økonomi i denne sammenheng, må man ikke glemme at selv om det kan være betydelige investeringskostnader i det å velge optimale tekniske løsninger, er kostnadene på driftssiden ulike mye større ved ikke å velge gode og effektive løsninger. Ser man dette i en større økonomisk sammenheng, er det klart at det også vil være god økonomistyring for sykehusene å velge de beste tekniske løsningene.




Til sist: La meg gjenta at jeg vurderer statsrådens svar som svært positivt og svært tilfredsstillende, og ser frem til at hun vil følge opp i handling de løftene hun har gitt når det gjelder å innskjerpe ledelsesansvaret og styrke opplæringsfunksjonen i alle deler av spesialisthelsetjenesten når det gjelder aktsomheten og ivaretakelsen av taushetsplikten.




