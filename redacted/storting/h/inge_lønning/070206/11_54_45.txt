 Jeg takker statsråden for et utførlig og godt svar.




Jeg deler i hovedsak den oppfatning at dagens lovverk burde være dekkende, men vurderer det meget positivt at statsråden ønsker å presisere taushetsplikten. Det er svært viktig, som statsråden understreket, å få frem at taushetsplikten ikke bare er en plikt for den enkelte ansatte til ikke selv aktivt å misbruke eller lekke informasjon til uvedkommende, men at det også er en plikt til å gjøre det som er mulig for å hindre at andre misbruker opplysninger. Jeg tror kanskje dette er det aller viktigste punkt. For det vil vel i alle store virksomheter være slik at i hverdagslivet er man opptatt av å holde hjulene i gang, man er opptatt av å sørge for at alt det som skal skje, skjer, og det har lett for å bli slik at aktsomhetskrav som knytter seg til omgangen med sensitiv informasjon, går i glemmeboken. Det burde være en del av det nyansatte så å si får som kursing i samme øyeblikk de ansettes ved en sykehusinstitusjon, at det blir laget faste programmer som innskjerper dette, slik at ingen ansatt skal kunne være i tvil om hvilke forpliktelser som ligger i det taushetsløftet som man har undertegnet. Det tror jeg kanskje er det viktigste. Jeg er glad for at statsråden også understreket så sterkt at dette er og må være et ledelsesansvar, og at det ikke kan forankres noe annet sted enn hos den enkelte leder ved den enkelte sykehusinstitusjon.




Så finner jeg det også meget positivt at statsråden vil utarbeide en nasjonal standard når det gjelder de IT-løsningene som skal velges. Jeg ser også viktigheten av at man får til IT-løsninger som gjør at kommunikasjon på tvers av helseforetak blir mulig. Jeg vet at det i dag mangler svært mye på at det er tilfellet. Men jo mer man investerer i å gjøre kommunikasjonen så effektiv og smertefri som mulig, desto sterkere må man også understreke aktsomhetsplikten hos dem som skal håndtere maskinene.




