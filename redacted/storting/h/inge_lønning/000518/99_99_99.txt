 Jeg kommer tilbake til to spørsmål som jeg har drøftet med statsråden tidligere i debatten uten å få helt klart svar.




Det ene gjelder Høyres forslag om oppfølgingen av Berg-utvalget. Grunnen til at vi anser det som en hastesak, er at Stortinget tidligere har drøftet tekniske fagskolers dilemma, og at vi har en del skoler som i dag henger i løse luften i forhold til systemet. Poenget med å gjøre det til en hastesak er at det for oss er livsviktig at disse spørsmålene er avklart slik at de kan ha virkning fra og med skole-/studieåret 2001-2002. Derfor vil jeg be statsråden om å angi litt mer presist hvordan han ser tidsperspektivet på dette. Hvis statsråden kan love at han vil kunne følge opp dette slik at det kan få virkning fra og med studieåret 2001, kan vi omgjøre det til et oversendelsesforslag. Hvis ikke, vil jeg opprettholde forslaget og be om votering over det.




Det andre spørsmålet gjelder statsrådens tolkning av privatskoleloven. Jeg stilte et ganske presist spørsmål som jeg ikke fikk svar på utover det at statsråden sa at han vil legge sitt eget skjønn til grunn. Det er ikke godt nok når Stortinget eksplisitt har uttalt seg om grunnlaget for skjønnsutøvelsen på dette området, og det så sent som i desember i fjor, altså for mindre enn et halvt år siden. Derfor vil jeg gjerne gjenta spørsmålet hvorvidt statsråden i sin skjønnsutøvelse – som ingen bestrider at statsråden selvfølgelig skal ha, som enhver statsråd – vil legge til grunn det stortingsflertallet uttalte i desember, nærmere bestemt 14. desember 1999, eller om statsråden vil legge til grunn det Dokument nr. 8-forslaget som stortingsflertallet klart og utvetydig avviste på samme tidspunkt.




Grunnen til at jeg finner det nødvendig å stille spørsmålet så presist, er at departementets avgjørelse i ankesaken, det brev departementet har sendt til kommunestyret i Songdalen, ikke ett eneste sted røper at departementet har kjennskap til hva Stortinget uttalte i desember i fjor. Jeg vil gjerne ha bekreftet både at departementet har kjennskap til det, og at departementet vil legge stortingsflertallets vurdering til grunn i sin skjønnsutøvelse.




 Denne sak har en lang forhistorie. Flere ganger har spørsmålet om forskjellige ordninger for å bedre situasjonen for elever i videregående skole vært utredet. Det er særlig to typer tiltak som har vært utredet. Det ene er en utlånsordning for lærebøker, og det andre er en stipendordning som setter elevene i stand til selv å kjøpe de lærebøkene de har bruk for til undervisningen.




De gangene spørsmålet om utlånsordning har vært vurdert av sakkyndige instanser, har konklusjonen hver eneste gang vært et entydig nei. Det er noe ulike grunner til det. Én av de tungtveiende grunnene er at en slik ordning vil bli meget krevende å administrere, og at den vil ha svært store administrasjonskostnader. De steder hvor man har gjort beskjedne forsøk, bl.a. i Vest-Agder fylke for en del år siden, har konklusjonen også vært entydig negativ. Det er ikke noe rimelig forhold mellom administrasjonskostnadene og utbyttet ved en slik ordning.




De andre innvendinger som er kommet, både fra bokhandlersiden og fra forlagssiden, har med vilkårene for norsk lærebokproduksjon og valgfriheten når det gjelder å velge mellom alternative læreboktilbud, å gjøre.




Nå er det så langt ikke klarlagt hvorledes reglene for denne utlånsordningen skal se ut, og det er ikke gitt svar på en hel rekke av de praktiske spørsmålene som reiser seg, bl.a. hvem som skal fatte beslutning om hvilke lærebøker som skal innkjøpes. Skal dette gjøres enhetlig av skoleeier, fylkesskolemyndighetene, eller skal det gjøres av den enkelte skole, eller skal man som hittil overlate til den enkelte lærer å velge blant de ulike læreboktilbud som foreligger innenfor de forskjellige fag? Alt etter hvorledes svaret på dette kommer til å se ut når departementet har laget regelverket for ordningen, vil man kunne se for seg en effekt av en slik ordning som gjør norsk lærebokproduksjon enda vanskeligere enn den allerede er. Vi er jo nemlig i den situasjon, som jeg har tatt opp i Stortinget tidligere, at de forlagene som skal ha ansvaret for å frembringe gode læreboktilbud, er i en ganske presset situasjon, bl.a. fordi læreboktilbudet på det øverste nivå i norsk skole, universitetets- og høyskolenivået, mer og mer blir presset av den internasjonale konkurransen, hvor store internasjonale, engelskspråklige forlag vil være i stand til å utkonkurrere den norske lærebokproduksjonen relativt enkelt. Det er de samme forlagene som skal leve av å tilby lærebøker på videregående skoles nivå og på grunnskolens nivå.




I fjor høst vedtok Stortinget å bevilge 100 mill. kr til dette formål. Når Høyre stemte imot, var det fordi vi ikke anser det som riktig å prioritere formålet så høyt innenfor det samlede skolebudsjett som flertallsvedtaket forutsetter. Men vi tar til etterretning at Stortinget har bevilget disse pengene til formålet. Da er mitt spørsmål: Hvorledes kan man få mest mulig igjen for pengene? Mitt håp er at statsråden er villig til å vurdere andre måter å anvende pengene på, som i mindre grad lar pengene gå opp i kompliserte administrasjonsordninger, og som i sterkere grad kan komme de elevene til gode som har det største behov for å få hjelp til å dekke utgiftene til læremateriell i videregående skole.




Spørsmålet er om ikke en eller annen utgave av bokstipend vil være å foretrekke både når det gjelder anvendelsen av midlene for det primære formål, og når det gjelder å avbøte mulige skadevirkninger for norsk lærebokproduksjon av denne reformen. La meg også peke på at de problemene som vil knytte seg til en utlånsordning for lærebøker, er såpass store at det må være grunn til for alle parter, både de faginstansene som er involvert, Stortinget som bevilgende myndighet og Regjeringen som utøvende myndighet av Stortingets budsjettvedtak, å tenke seg om nok en gang før man sjøsetter en ordning som kan få så mange uheldige virkninger som en utlånsordning.




Jeg har merket meg at statsråden flere ganger etter at han tiltrådte som utdanningsminister, har gått ut og solgt dette budsjettvedtaket fra i fjor under overskriften: Gratis lærebøker i videregående skole. Det er i beste fall en upresis overskrift. Det folk vil forbinde med en slik overskrift, er ikke en utlånsordning hvor bøkene skal sirkuleres gjentatte ganger uten noen bestemt tidsfrist for hvor lenge de skal være i sirkulasjon. Det folk vil forbinde med et løfte om gratis lærebøker, er naturligvis noe helt annet. Selv om beløpet er altfor lite til å dekke en fullstendig stipendiering av lærebokformålet for alle elever, vil det etter mitt skjønn være langt mer treffende å kalle en slik stipendordning for gratis lærebøker enn en utlånsordning, som statsråden arbeider med. 




Det er en god fjellvettregel blant mange gode fjellvettregler som sier at det er ingen skam å snu. Nå vet jeg jo at statsråden som tidligere AUF-leder har hatt dette som en flaggsak i svært mange år, men jeg har faktisk ikke registrert at det er særlig mange utenfor AUF som har tro på at dette er svaret på de utfordringene man her står overfor. Inntil budsjettforliket i fjor høst trodde heller ikke noen av sentrumspartiene at dette var svaret. Hver gang ordningen tidligere har vært utredet, har også de tidligere regjeringspartiene vært enige med Høyre om at dette er den dårligste av de virkemidlene som står til rådighet, dersom man vil gjøre noe med læreboksituasjonen for elever og foreldre i videregående skole.




Det er mitt håp at statsråden er villig til å vurdere den praktiske tilnærming og den praktiske bruk av de 100 mill. kr som Stortinget har bevilget på inneværende års budsjett.




 Jeg takker statsråden for svaret, men ikke for særlig mye mer enn at han gav et svar, for innholdet var ikke særlig mye å bli oppmuntret av. 




Det er vanskelig for meg å skjønne hvorledes statsråden kan få det til at en utlånsordning, administrert av skoleeier – fylkeskommunen – skal bidra til å skape større mangfold enn tidligere når det gjelder valg av lærebøker. Jeg må nesten be om statsrådens hjelp til å få logikken til å gå i hop. Hvorledes mener han at dette vil være et bidrag til større mangfold, både i lærebokproduksjonen og i valget av lærebøker?




Nå sa statsråden ingenting om hvorledes de retningslinjene departementet har under arbeid, kommer til å se ut – for mye avhenger jo av hvordan de retningslinjene kommer til å se ut. Og jeg vil bemerke at det synes meg å være i seneste laget hvis man skal forvente at skoleeierne fra begynnelsen av skoleåret til høsten skal være i stand til å iverksette en krevende nyordning, når de på det nåværende tidspunkt, ved utløpet av vårsemesteret, ennå ikke har fått noen klarhet fra departementets side om hvorledes ordningen skal se ut, og hvorledes ordningen skal praktiseres. Jeg har meget vanskelig for å forstå at skoleeierne, i dette tilfellet fylkeskommunene, vil ha et særlig godt grunnlag for å treffe de tiltak som er nødvendig for å sjøsette en så vidt omfattende og krevende reform administrativt, når de på det nåværende tidspunkt ikke har fått klar beskjed fra departementet om hvordan ordningen skal se ut. 




Det er ikke riktig at denne interpellasjonen er ment som en invitasjon til omkamp. Jeg har registrert helt klart at det vedtaket som er gjort i budsjettbehandlingen i fjor høst, står ved lag, men det vedtaket er ikke et detaljert vedtak om hvorledes man skal anvende pengemidlene. Og jeg vil fastholde at det er og blir grunnleggende vindskjevt å kalle en påbegynnelse av en utlånsordning, som bare vil kunne dekke en meget begrenset del av skoleboktilbudet til en del av elevene i videregående skole, for en reform som sikrer gratis skolebøker. 




Nå sa statsråden, og det er det eneste punkt hvor jeg øynet et aldri så lite håp, at han selvfølgelig er innstilt på, dersom det skulle vise seg at ordningen har de motsatte effekter av det han beskrev, å revidere den. Mitt poeng, som jeg trodde statsråden også hadde sans for, var at det ikke er nødvendig å gjøre tabbene før man korrigerer, undertiden er det bedre å være føre var. 




 Forløpet av interpellasjonsdebatten viser det jeg antok, nemlig at det er et flertall i Stortinget som mener at en utlånsordning for lærebøker ikke er det beste svaret. Antagelig er det også et flertall som mener at det ikke er det riktige svaret i det hele tatt på utfordringen, og det konstaterer jeg med tilfredshet. 




Jeg synes representanten Lyngstad traff spikeren på hodet da han karakteriserte det forliket man inngikk på dette punkt i fjor, dels som en nødvendighet for i det hele tatt å få gjennom et budsjett – og det respekterer jeg, selvfølgelig – og dels som ikke en skole- og utdanningsreform, men en velferdsreform. Det synes jeg treffer spikeren helt nøyaktig på hodet.




Det vil være viktig for meg å få avklart hvorledes statsråden etter denne debatten, som klart viser at premissgrunnlaget for det flertallet som fattet budsjettvedtaket i fjor, spriker og til dels er direkte i motstrid med hverandre, ser for seg at dette skal være begynnelsen på en kraftig opptrapping av den samme ordning. Det er vel ingenting som tyder på at det, forutsatt at statsråden kommer tilbake i budsjettforslaget til høsten med et forslag om en kraftig opptrapping etter de samme linjene, vil være noe flertall i Stortinget for det. Også det taler for at denne såkalte utdanningsreformen kan komme til å ligne ganske sterkt på Venus fra Milo – en statue som kommer til å bli stående uten særlig mange kroppsdeler. Jeg skulle ønske at statsråden tok innover seg den politiske realitet i dette og allerede nå var villig til å revidere noe på utlånsordningen.




Til sist: Det er riktig som representanten Evje peker på, at denne regjering i forslaget til revidert nasjonalbudsjett har gått tilbake på en rekke av de ting som man inngikk budsjettforlik på i fjor. Man har f.eks. vedtatt å kutte hele 10 mill. kr på en såre tiltrengt omstillingsreform innenfor universiteter og høyskoler, man har ganske glatt tatt fjerdeparten av bevilgningen til de kirkelige fellesråd, uten noen annen begrunnelse enn budsjettsituasjonen. Da forekommer det meg litt patetisk at man er opptatt av å frede en bevilgning på 100 mill. kr, når man vet at stortingsflertallet ikke engang har felles oppfatning av begrunnelsen for reformen.




