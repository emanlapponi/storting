(ordfører for saken):

 Innstillingen er enstemmig, og det trengs ikke noen vesentlige tilføyelser til det som er sagt i innstillingen. Jeg vil bare få lov til å gjøre Stortinget oppmerksom på at den henvisning som er gitt i innstillingen til den tilsvarende innstilling om Den Franske Skolen, som Stortinget behandlet i vår, er ment å være en påminnelse om at utviklingen når det gjelder disse to skoletilbudene, det franskspråklige og det tyskspråklige skoletilbudet i Oslo, gjør at det må være viktig å be Regjeringen om å følge den videre utvikling nøye. Det er gledelig at vi har fått på plass de to avtalene med henholdsvis den franske stat og den tyske stat, som letter litt av det økonomiske presset på disse to skolene, og som gjør det mulig for dem å holde skolepengene på et nivå som ikke direkte utestenger flertallet av interesserte søkere. Men det er ikke en tilfredsstillende løsning med tanke på fremtiden. Det viser seg nemlig at den økningen i søkningen til disse skolene som har skjedd de siste årene, og som jeg for min del anser som gledelig, består i en økning av foreldre hvor enten den ene eller begge er norske, altså norskspråklige foreldre som av ulike grunner mener at dette skoletilbudet er et spesielt godt skoletilbud for deres barn. Da kan man ikke falle tilbake på det resonnementet som vi hittil har ført, og som også ligger til grunn for forhandlingene med henholdsvis den franske stat og den tyske stat, nemlig den tankegang at dette i prinsippet er utenlandske skoler, dvs. tilbud til utenlandske statsborgere som for kortere eller lengre tid oppholder seg i et fremmed land. Slik var det tidligere, slik er det ikke lenger.




Når det er grunn til å være opptatt av dette, er det fordi vi i Norge har et utdanningspolitisk problem som vi har slitt med i mange år, og som synes å bli i tiltagende grad vanskelig, nemlig at annet fremmedspråks stilling i norsk skole og i det norske samfunn er blitt svekket alvorlig. Ansikt til ansikt med dagens europeiske og internasjonale utvikling er det en bekymringsfull situasjon. Derfor må alle tiltak som kan bidra til å øke kjennskapen til sentrale kulturer og språk i Europa utover de angelsaksiske, være i den norske stats interesse å stimulere. I det perspektiv håper jeg at Regjeringen vil følge den henstillingen som ligger i innstillingen, og ta det med seg i det videre arbeid med å lette arbeidsvilkårene for både Den Franske Skolen og Den Tyske Skole i Oslo.




