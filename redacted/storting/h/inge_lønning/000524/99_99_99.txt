 Jeg har følgende spørsmål
til kirke-, utdannings- og forskningsministeren:

«Ifølge dekanus ved Det medisinske
fakultet ved Universitetet i Oslo (Aftenposten 26. april 2000) er
situasjonen for medisinsk forskning prekær. En rekke fagområder
er i realiteten under nedbygging på grunn av budsjettproblemer.
Denne situasjonen får alvorlige følger både for
kvaliteten på undervisningen og i norsk medisin generelt.

Hva vil statsråden gjøre
for å avhjelpe denne situasjonen?»

  Jeg takker statsråden for svaret, men
det begrenset seg jo stort sett til å henvise til vedtak som
allerede er truffet, og som i liten grad, i hvert fall på kort
sikt, vil bidra til å avbøte den situasjonen som
dekanus ved Det medisinske fakultet i Oslo beskriver. Problemet
er at så lenge Forskningsrådet ikke fullfinansierer forskningsprosjekter,
så er det, som det påvises i kronikken, slik at
det å ta imot forskningsprosjekter fra NFR faktisk belaster
fakultetets fra før av betrengte budsjett ytterligere.
Ett vesentlig bidrag ville være hvis statsråden så grunn
til å ta ut det konkrete forslaget i Mjøs-utvalgets innstilling
som foreslår en fullfinansiering fra Forskningsrådets
side. Det ville være et konkret bidrag.

Mitt spørsmål er om statsråden
er innstilt på å vurdere et slikt konkret bidrag.

 Jeg har følgende spørsmål
til kirke-, utdannings- og forskningsministeren:

«Norske utenlandsstudenter fikk høsten
1997 en spesiell kompensasjon for store tap på grunn av
store svingninger i valutakursene. Nå er mange studenter
igjen i en prekær situasjon på grunn av den sterke
verdistigningen på dollar og pund, med henholdsvis 12 og
10 pst. i forhold til kursen ved utbetalingstidspunktet. Dette gir
de berørte studenter tap på mellom 10 000 og 20
000 kroner.

Hva vil statsråden gjøre
for å gi studentene kompensasjon for disse tapene?»

  Jeg takker statsråden for redegjørelsen.
Derimot ser jeg ingen grunn til å takke for svaret på det
konkrete spørsmål om hva statsråden vil
gjøre for å avhjelpe denne situasjonen, for det
svaret var dessverre: ingenting.

Når man går inn og ser på kursutviklingen
for pund og dollar, viser det seg at allerede i januar i inneværende år hadde
det vært en endring på mellom 5 pst. og 8 pst.
Det skulle allerede, i henhold til gjeldende regelverk, ha utløst
reaksjoner. Det som imidlertid er det vesentlige, er at Stortinget
uttrykkelig forutsatte høsten 1997, da man gikk inn, at
dette skulle være siste gang det var behov for å foreta
slike justeringer for å hindre at norske studenter havner
i en umulig økonomisk situasjon, med det resultat at det
bare er de som har velhavende foreldre, som makter å gjennomføre
studieprogresjonen. Stortingets forutsetning har vært at
dette ikke skal skje én gang til. Og nå har byråkratiet
ikke klart å få ferdig den nye modellen, så jeg
gjentar spørsmålet: Ser ikke statsråden
grunn til å hjelpe studentene ut av denne knipen?

