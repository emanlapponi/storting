 Jeg har følgende spørsmål
til kirke-, utdannings- og forskningsministeren:

«Gjennom presseoppslag er det fremkommet
at kirke-, utdannings- og forskningsministeren forteller berørte
institusjoner innenfor høyskolesektoren at den enstemmige tilrådingen
fra Mjøs-utvalget vil føre til at det vil ta 5-10 år
før nye institusjoner kan gis universitetsstatus, mens statsråden
er rede til å utstede lisenser umiddelbart.

Hva bygger disse fortellingene på?» 

  Jeg takker statsråden for svaret, som
riktignok bare delvis var et svar på spørsmålet.

Grunnen til at jeg har reist spørsmålet,
er at det har kommet til dels ganske stort oppslåtte nyheter
i pressen, senest i Stavanger Aftenblad for en uke siden, som gjengir
uttalelser statsråden har latt falle, som etter mitt skjønn
gir en nokså skjev og misvisende presentasjon av hva Universitets-
og høyskoleutvalget faktisk har foreslått. Det
Universitets- og høyskoleutvalget har konstatert, er det
samme som statsråden sier, nemlig at det ikke er aktuelt
med mer enn fire breddeuniversiteter. På det punkt er man
altså enig. 

Men det som er hovedpoenget ved Mjøs-utvalgets
forslag, er jo at man vil skille ad de faglige og de politiske vurderinger
ved å opprette et frittstående organ som utelukkende
skal foreta faglige evalueringer. Og det er på dette punkt
det forekommer meg at statsrådens presentasjon av den enstemmige
tilrådingen er misvisende, fordi den tar ikke med selve
poenget i Mjøs-utvalgets forslag. Den reduserer det hele
til et kalenderspørsmål: hvem som raskest kan
tilby universitetsstatus. 

Mener statsråden virkelig at tilrådingen
fra et enstemmig, bredt sammensatt utvalg kan tilsidesettes på en
så lettvint måte?

  Jeg konstaterer at statsråden ikke er
villig til å gå inn på spørsmålet
om hans egen måte å presentere henholdsvis Mjøs-utvalgets
forslag og statsrådens eget forslag på, er en
saklig og dekkende presentasjon eller ikke. Det synes jeg er beklagelig,
fordi Mjøs-utvalget her har utført et grundig
arbeid. Det er et bredt sammensatt utvalg utdanningspolitisk og
faglig, og denne tilrådingen er faktisk et av de få punktene
hvor utvalget er absolutt enstemmig i sin tilråding. Og
en av begrunnelsene er at vi, bl.a. ved tildelingen av doktorgrad til
høyskolene, har uheldige erfaringer med hva som skjer dersom
en statsråd faller for fristelsen til å kortslutte
den faglige og den politiske prosess. Det skjedde under statsråd
Giskes forgjenger, og det førte til at Universitetsrådets
styre skrev et brev hvor man sa opp ethvert fremtidig samarbeid
med statsråden.

Ser ikke statsråd Giske at dette taler
for at alle parter er tjent med at de faglige og de politiske beslutningene holdes
noenlunde ryddig fra hverandre?

