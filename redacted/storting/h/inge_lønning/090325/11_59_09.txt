 Jeg vet ikke helt om det er korrekt å følge ritualet og takke for svaret, fordi jeg hørte ikke noe svar. Det jeg spurte statsråden om, var hvorledes han vurderer det faktum at det uavhengige fagorgan, som staten selv har opprettet, og som er nærmest til å vurdere spørsmålene her, har rettet en enstemmig henstilling til statsråden. Jeg hørte ikke ett ord om hvorledes statsråden vurderer Bioteknologinemndas henstilling.


Så vidt jeg kan forstå, har Bioteknologinemnda forsterket de reservasjonene som en enstemmig komité, inklusiv regjeringspartienes medlemmer, skrev inn, og som er helt usedvanlig sterke, fordi de viser at også komiteen føler seg på meget usikker grunn både når det gjelder spørsmålet om det er noen dokumenterbar helsegevinst, og når det gjelder spørsmålet om der er bivirkninger.


