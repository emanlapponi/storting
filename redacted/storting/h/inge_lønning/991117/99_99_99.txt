  Jeg har følgende spørsmål
til kirke-, utdannnings- og forskningsministeren:

«International Baccalaureate-linjene
er et anerkjent tilbud innenfor videregående opplæring,
med en verdifull kombinasjon av akademisk skolering og personlighetsutvikling
i en internasjonal ramme. I Norge vil det være et rimelig
mål at det i alle fylker finnes minst ett IB-tilbud.

Hva kan statsråden gjøre
for å stimulere fylkene til å gjøre et
slikt mål til virkelighet?»

  Jeg takker statsråden for svaret. Det
var et godt svar, men på et litt annet spørsmål
enn det jeg stilte. Jeg stilte ikke spørsmål om
internasjonalisering i sin store alminnelighet. Det som er særmerkt
for IB-linjene, er jo at det er det eneste internasjonale tilbudet
i norsk skole, dvs. med fagplan og sertifisering som gjelder for
alle de landene som har dette tilbudet. Det er pr. i dag 100 land
som har disse linjene, og det er 1 005 skoler pr. i dag.
Av disse 1 005 skolene er det bare 12 i Norge. 

Det egenartede ved dette tilbudet er at det
stiller vesentlig høyere krav til elevenes arbeidsinnsats
enn det den vanlige videregående skolen gjør.
Mitt konkrete spørsmål til statsråden
er: Burde ikke dette gi uttelling når det gjelder reglene
for opptak til universiteter og høyskoler? I dag gjør
det ikke det i det norske system – snarere tvert imot.
Det diskriminerer de elevene som selv frivillig velger å underkaste
seg strengere krav enn gjennomsnittet. Det er etter mitt skjønn
urimelig.

  Mitt spørsmål til de to
statsråder lyder som følger:

«En muslim som deltar på et
AMO-kurs, er blitt nektet fri en time hver fredag. Dette betyr at
han ikke får anledning til å delta i fredagsbønnen
i moskeen.

Hvorledes vurderer statsråden arbeidsmarkedsmyndighetenes
avslag i lys av prinsippet om den enkeltes rett til religionsutøvelse?»

  Når jeg i spørsmålet
har vist til prinsippet om den enkeltes rett til religionsutøvelse,
refererer det seg ikke til lov om trudomssamfunn. Det refererer
seg til Grunnloven § 2, som fastslår
dette prinsipp. Vi har i Norge lang hevd for dette; før
vi innførte femdagers uke, fikk f.eks. jødiske
barn og barn som tilhørte Adventistsamfunnet, uten videre
fri fra skolen på lørdager. Forutsetningen for
dette er naturligvis at den enkelte selv har ansvaret for å innhente
det man går glipp av. Slik vil det også være
i arbeidslivet. Hvis en arbeidstaker ber om fri, må det
selvfølgelig være under forutsetning av at vedkommende
arbeider dette inn igjen. Jeg er ikke i stand til å skjønne
at verken AMO eller andre skulle ha problemer med å vise
den fleksibilitet som er nødvendig for å imøtekomme
dette ønsket.

