  Jeg har følgende spørsmål
til kirke-, utdannings- og forskningsministeren:

«Norge har ennå mulighet
til å kunne delta i den internasjonale leseundersøkelsen
for 4. klassinger (PIRLS). Norsk deltagelse i denne undersøkelsen
vil være nyttig i det videre arbeid for å bedre
leseferdigheten hos norske elever.

Vil statsråden sørge for
at Norge kan delta i dette prosjektet?» 

  Jeg takker statsråden for et svært langt
svar. Det kunne også ha vært kortere, nemlig «nei» – hvis
jeg oppfattet det riktig.

Jeg har ingen problemer med å slutte
meg til alle statsrådens generelle synspunkter, og synes
også en del av de tiltak han sa han ville vurdere, er positive.
Men statsråden gjorde seg vel skyldig i en liten misforståelse
når han henviste til at 

representanten
Lønning 

mener at norsk deltakelse i denne undersøkelsen
vil være nyttig. Det er faktisk vårt nasjonale
senter for leseforskning som har bedt om at Norge skal delta i denne,
og har begrunnet hvorfor de anser det som en viktig del
av senterets arbeid for å kartlegge leseferdighetene på ulike
trinn i norsk skole.

Hensikten med det er jo også å kunne
gi et helhetlig bilde av progresjonen fra 1. til og med 10. klasse,
for det er nødvendig hvis man skal få et riktig
bilde og dermed også ha grunnlag for å sette inn
de riktige tiltak.

Så mitt spørsmål
er: Er det riktig oppfattet – var statsrådens
svar nei? Betyr det at statsråden vurderer dette helt annerledes
enn vårt nasjonale senter for leseforskning?

  Jeg takker statsråden for svaret, og
antar at det må være en liten erindringsforskyvning ute
og går. Det er faktisk ikke denne regjering som har tatt
det initiativet som ble nevnt, det var det den forrige regjering
og den forrige statsråd som gjorde. Men nytten av det er
jo like god for det.

Mitt spørsmål var om statsråden
vil sørge for at Norge kan delta i den internasjonale undersøkelsen
som nå er på beddingen – hvis man skal
delta, må det skje umiddelbart at man melder seg på.
Jeg oppfattet at hans svar på det er nei, og det må jeg
jo ta til etterretning. Men jeg synes ikke de undersøkelser
han viser til, er noe fullgodt alternativ. Poenget med internasjonale
undersøkelser er jo at de gir et komparativt perspektiv,
og alle våre nordiske naboland har ansett denne internasjonale
undersøkelsen for så nyttig og så viktig
at de er med. Da har jeg litt vanskelig for å forstå at
Norge har råd til å gi avkall på å delta
i en faglig sett så vesentlig undersøkelse som
dette.

