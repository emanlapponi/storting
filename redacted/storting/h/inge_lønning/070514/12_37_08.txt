 Det har vært mange nyttige innspill i debatten.




Jeg er 100 pst. enig med statsråden i én ting: Høyesteretts prøvningsrett i forhold til lovgivningen omfatter ikke Grunnloven. Det er vi 100 pst. enige om, så det er en helt konstruert problemstilling.




Det er riktig, som representanten Anundsen sa, at hvis Stortinget begynner å plukke ut enkelte bestanddeler av det byggverket som ligger i Grunnloven i dag, er det bare ett krav som er til stede for at det skal kunne gjøres, nemlig to tredjedels flertall i denne sal. Men det vil innebære at Stortinget har gjort en vanvittig dårlig jobb – det er jeg 100 pst. enig med representanten Anundsen i. Det er nemlig ikke riktig at alle grunnlovsparagrafene står på like fot, slik statsråden hevdet, og forankrer det statlige kirkestyret. De øvrige paragrafene definerer 

innholdet 

i det statlige kirkestyret, og mitt poeng er at hvis man ønsker at det innholdet skal videreføres, dvs. §§ 4 og 16, er det heller ikke riktig som representanten Dagrun Eriksen sa, at tar man bort § 2, faller alle henvisninger til kristendommen bort fra den norske grunnloven. Nei, de gjør ikke det. Fremdeles vil Kongen være forpliktet til å bekjenne seg til den evangelisk-lutherske religion. For leserne av Grunnloven vil det imidlertid bli ubegripelig 

hvorfor 

Kongen er forpliktet til det – fordi man har tatt bort begrunnelsen, nemlig at det er statens religion det dreier seg om. Fremdeles vil vi i § 16 ha formuleringen om religionens offentlige lærere som statsoverhodet skal føre oppsyn med. Statsreligionen følger altså 100 pst. med på lasset, selv om man stryker den ene setningen i § 2.




Statsråden sier at det har vært ulike oppfatninger i Gjønnes-utvalget. Ja, det er riktig, men de er alle sammen basert på én felles forutsetning, nemlig at det er en helt nødvendig indre sammenheng mellom § 2 og §§ 4 og 16, og at det er umulig å rokke ved noen av dem uten at de øvrige følger med på kjøpet. Det har vært en felles forutsetning for alle på tvers av all uenighet. Det var også den felles forutsetningen for Sivertsen-utvalget. Det var også en felles forutsetning da Stortinget diskuterte ny kirkelov på 1950-tallet. Den tanke at det går an å demontere paragrafene bitvis, er en splitter ny oppfinnelse. Jeg tolker både det som foregikk i Stortingets spontanspørretime sist statsministeren var her, og debatten i dag, slik at det er å anse som utlukket at det vil bli grunnlovsmessig flertall for en slik operasjon.




