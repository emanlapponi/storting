 Jeg takker statsråden for svaret.




Det er ingen grunn til å vikle seg inn i omfattende diskusjoner om de historiske forhold. La meg bare anmerke at på ett punkt er jeg uenig i statsrådens fremstilling. Han sa at «i 1814 var det sammenfall mellom statsborgerskap og kirketilhørighet». Det er ikke riktig. I § 2 står det jo uttrykkelig:




«De Indvaanere, der bekjende sig til den, ere forpligtede til …»




Det vil si at allerede i 1814 fantes det borgere som ikke tilhørte statens offentlige religion.




Men til hovedsaken: Jeg tror statsråden kom i skade for å misforstå mitt poeng litt da han hevdet at det dreier seg om et bestemt syn på § 2. Nei, det som er mitt anliggende, er at Grunnloven i dette kapitlet om religionen, statsformen og den utøvende statsmakt – for det er her alle kirkebestemmelsene hører hjemme – utgjør et sluttet hele, hvor alle paragrafene er nødvendige bestanddeler av dette sluttede hele. Det har man lagt til grunn ved alle tidligere drøftelser om endringer av forholdet mellom stat og kirke. Det er derfor jeg er så vidt overrasket over at Arbeiderpartiet ser ut til å tenke at disse paragrafene er mer eller mindre tilfeldig spredt rundt i Grunnloven, og at man kan plukke ut noen og beholde de øvrige – nærmest etter forgodtbefinnende.




Poenget er, etter mitt skjønn, at hvis man vil beholde den harde kjerne i det statlige kirkestyret, altså det kongelige kirkestyret, uendret, det vil i praksis si § 16, faller egentlig alle de andre diskusjonene om eventuelle endringer av ordlyd i andre paragrafer bort som uinteressante eller direkte irrelevante. Man kan selvfølgelig ønske å bruke § 2 til helt andre formål enn det paragrafen hittil har tjent, men da konstruerer man i virkeligheten en helt ny konstitusjon.




Jeg tillater meg å sitere fra den nyeste kommentarutgaven til Grunnloven av Arne Fliflet. Han sier i sin kommentar til § 2:







«I denne paragrafen uttrykkes både religionsfrihetens prinsipp, og statskirkeordningen gis en grunnlovsmessig forankring. Paragrafen må sees i sammenheng med § 16 og de andre bestemmelser om statsreligion og statskirke, se § 4 og 12 annet ledd.»




Jeg kunne ikke være mer enig i noe enn i det Sivilombudsmannen her fastslår.




§ 2 er ikke en «overordnet» paragraf, sa statsråden. Nei, det er fullkomment riktig. § 2 er forankringen av statskirkeordningen, og hvis man tar bort forankringen, bør man i rimelighetens navn også fjerne det den skulle forankre.




