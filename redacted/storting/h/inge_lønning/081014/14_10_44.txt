 Dette har vært en positiv debatt, som har belyst et bokstavelig talt livsviktig tema. 




Jeg er spesielt glad for at statsråden i sitt andre svar gikk så langt i å gi sin tilslutning til synspunktene på videre utvikling av hospicetanken og hospiceinstitusjonen i Norge. Det er jeg meget glad for. 




Representanten Ballo sa at det var en utakknemlig oppgave å drive med utredningsarbeid. Det er jeg ikke enig i. Det er faktisk en takknemlig oppgave, men av og til kan man bli fortvilt over at det går så lang tid fra man har påvist et behov til vi er i stand til å finne måter å dekke det på. Det tok nøyaktig ti år fra vi lanserte hospicetanken i utredningen i 1984 til den første lille realisering. Det burde ikke være nødvendig at vi tar oss så lang tid på å realisere noe som det åpenbart er behov for. 




Så tilbake til det grunnleggende spørsmål: Hvorfor har utviklingen blitt slik at jo mer spesialisert helsevesenet er blitt, desto mer ser det ut til at de helt elementære oppgavene blir forsømt? Jeg tror det er en forklaring på det. Vi blir flinkere og flinkere til å håndtere det høyspesialiserte, men vi blir mindre og mindre i stand til å se de helt enkle oppgavene og ta vare på dem. 




Den klassiske legeetikk hadde tre stikkord: helbrede, lindre og trøste. I dag kan man få inntrykk av at vi har skjøvet så mye av vekten over på det første stikkordet, helbrede, at det er nesten ingenting igjen til de to andre. Derfor kan det være verdt å avrunde dette med å minne om at de gamle grekere som formulerte det opprinnelige legeideal, utla det slik: Helbrede kan vi gjøre i noen tilfeller – og man kan vel tilføye: færre enn vi liker å tro – lindre kan vi gjøre i de fleste tilfeller. Trøste kan vi gjøre i alle. Det burde tilsi at man slutter med den uvanen å si det som fremdeles kan høres i helsevesenet når man konstaterer at en kurativ behandling ikke fungerer: Dessverre, det er ikke noe mer vi kan gjøre. Jo, det er så avgjort noe mer man kan gjøre, men dette «mer» har en annen karakter enn forsøket på å helbrede. Det har simpelthen den enkle karakter å hjelpe et menneske til å få lov til å leve helt til det dør, også etter at man har konstatert at helbredende behandling ikke fører frem. 




